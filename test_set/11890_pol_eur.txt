 EU vybídla Egypt k demokratickým reformám, USA posílají emisara  --------------------    Ke zpravodajství: FOTO/aktuality; AUDIO   Doplnili jsme klíčové slovo USA; Doplnili jsme informace o vyslání amerického emisara v odstavcích 1 a 9.   --------------------    Brusel/Washington 31. ledna (zpravodaj ČTK) - Evropská unie vyzvala Egypt k demokratickým reformám a k vytvoření podmínek pro svobodné a spravedlivé volby. Shodli se na tom dnes v Bruselu ministři zahraničí EU. O tom, kdo bude zemi vládnout, ale musí rozhodnout sami Egypťané. Spojené státy do severoafrické země vyslaly zvláštního emisara Franka Wisnera, oznámil mluvčí amerického ministerstva zahraničí Philip Crowley.   Unie je připravena s demokratizací pomoci. Co přesně by to mohlo v praxi znamenat, ale zatím není jasné. Jak připustil i šéf české diplomacie Karel Schwarzenberg, není zatím zřejmé, s kým vlastně bude třeba jednat.   "Co to můžeme ovlivnit? Sotva známe lidi, kteří se v novém hnutí budou drát (k moci), nebo se chopí vedení," podotkl Schwarzenberg. Dnešní jednání EU podle něj ale ukázalo, že EU bude v Egyptě pomáhat silám bojujícím za vládu práva a za demokracii. "Kdo se tam vyvrbí jako vůdce celého toho hnutí, to ještě nevíme," řekl zároveň český ministr.   Šéfka unijní diplomacie Catherine Ashtonová vyzvala egyptského prezidenta Husního Mubaraka k bezodkladnému zahájení rozhovorů s protestující opozicí. "Ten dialog by měl Egypt posunout dál," řekla Ashtonová a dodala, že Evropská unie je připravena s prosazováním demokracie a lidských práv v Egyptě pomoci. "Je třeba urychleně zareagovat," zdůraznila.   "Měli bychom pomoci poklidnému přechodu (moci)," konstatoval šéf italské diplomacie Franco Frattini. Demonstranti, kteří protestují nenásilně, by podle něj měli cítit, že Evropa stojí za nimi. "Chceme stabilní Egypt, stabilní Tunisko," dodal italský ministr a připomněl další severoafrickou zemi, o níž dnes šéfové diplomacií zemí EU jednali.   Česko už o víkendu vydalo varování, že do Egypta by Češi měli vyjíždět jen tehdy, pokud je to opravdu nezbytné. O tom, že by EU vydala společné varování, nebyla řeč, odpovědnost je podle českého ministra na národních úřadech. "Prozatím je to opravdu na jednotlivých státech... Evropská unie nemá prostředky ještě se o ně (občany) postarat," podotkl český ministr.   Situaci také přirovnal k pádu komunismu v bývalém Československu v roce 1989. Mezi oběma situacemi podle něj panuje vzhledem k nejasnostem, kdo Egypťany dál povede, výrazný rozdíl. "Vlastně už několik let (před rokem 1989 byl) jasným vůdcem Václav Havel a několik lidí kolem něj bylo už vlastně známých," podotkl Schwarzenberg, podle něhož to v Egyptě není.   "Poslední doporučení z dnešního dne pro občany Slovenské republiky je necestovat do Egypta, to riziko narůstá," řekl v Bruselu šéf slovenské diplomacie Mikuláš Dzurinda. "Bezpečnostní situace je taková, že si myslím, že je rozumnější v těchto chvílích do Egypta necestovat," dodal.   V Káhiře už je zvláštní americký zmocněnec, jenž se má sejít se zástupci bývalé egyptské vlády s také tlumočit výzvu Washingtonu k demokratickým reformám, uvedl mluvčí Crowley. Zatím není jasné, zda se Wisner, jenž v Egyptě působil jako diplomat v letech 1986 až 1991, sejde také s prezidentem Mubarakem.   EU možná časem vyšle nějakou expertní misi do Tuniska. V případě Egypta je ale podle šéfa švédské diplomacie Carla Bildta na něco takového ještě brzy. Klíčové podle něj budou prezidentské volby, které se mají v Egyptě uskutečnit letos, a jejich demokratický a bezproblémový průběh.   "Je to na Egypťanech," zdůraznil opakovaně Frattini s tím, že EU se musí vystříhat toho, aby zvenčí nějak zasahovala. Důležité prý je, aby situace nevedla k radikalizaci či k posilovaní různých islamistických hnutí. Nutné podle italského ministra také je, aby v Egyptě nedocházelo k rabování a útěkům vězňů.   zdp pkt zpt  