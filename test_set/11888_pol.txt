 Schwarzenegger se po sedmi letech rozloučil s úřadem guvernéra  --------------------    Ke zpravodajství: FOTO/aktuality   --------------------    New York/Sacramento 3. ledna (zpravodaj ČTK) - Někdejší představitel akčních hrdinů v hollywoodských trhácích Arnold Schwarzenegger se dnes po sedmi letech rozloučil s úřadem kalifornského guvernéra. Předal jej demokratu Jerrymu Brownovi. Rodák z rakouského Thalu za sebou zanechává rozporuplné dědictví. Mimo jiné jde o obrovský rozpočtový deficit ve výši 28 miliard dolarů, který jeho nástupce bude muset řešit.   Schwarzenegger do čela nejlidnatějšího amerického státu nastupoval s ambiciózními sliby a plány, z nichž ne všechny se podařilo splnit. Neúspěch zaznamenal hlavně v ekonomice. Za jeden ze svých nejvíce záslužných činů v čele kalifornské vlády naopak sám označil výnos ze září 2006 o omezení průmyslových exhalací. Do roku 2020 by se měl v Kalifornii objem emise skleníkových plynů snížit o čtvrtinu.   Na druhou stranu ale hned na začátku své vlády například zrušil nepopulární zvýšení daně z automobilů. Státní rozpočet tím připravil o čtyři miliardy dolarů, a přispěl tak ke zvýšení rozpočtového schodku.   Po odchodu z úřadu prý chce nyní už bývalý kalifornský guvernér psát knihy; především pak autobiografii, o niž ho nakladatelé údajně uhánějí už dvě desetiletí. Slíbil také, že bude pokračovat v práci ve veřejné politice, ovšem zatím neupřesnil, zda se připojí k nějaké organizaci. Jednou z možností je, že se pokusí stát něčím jako globálním ekologickým vyslancem.   Návrat k filmařině se zdá nepravděpodobný, přinejmenším v hlavní roli. Muž, který býval filmovým Terminátorem, sám vyjádřil pochybnosti, že by měl dost trpělivosti na často zdlouhavé a pracné natáčení.   Schwarzenegger, špičkový kulturista a hollywoodská hvězda, nastoupil coby 38. guvernér Kalifornie v roce 2003 po vítězství v mimořádných volbách, kdy v úřadu vystřídal guvernéra Graye Davise. Jeho nástupce Brown je kalifornským guvernérem již potřetí. Předtím státu vládl ve dvou obdobích v letech 1975 až 1983.   Staronový guvernér již dal najevo, že hodlá bojovat s vysokým deficitem Kalifornie. "Rozpočet, který představím příští týden, bude bolestivý, ale upřímný," řekl dnes při uvedení do úřadu. Dodal, že bez souhlasu voličů v referendu nicméně nehodlá zvyšovat daně. Vsadí tak především na rozpočtové škrty.     Brown v listopadových volbách porazil někdejší ředitelku aukčního serveru eBay Meg Whitmanovou, která ze své kapsy na kampaň vynaložila kolem 150 milionů dolarů. Přes rekordní výdaje ale nepřesvědčila voliče a guvernérem Kalifornie se tak stal Brown, jehož kampaň byla spíše skromná. Ostřílený politik je v 72 letech dosud vůbec nejstarším guvernérem tohoto státu.   fcz šeb  