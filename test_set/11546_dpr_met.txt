 Silničáři na Tachovsku se obávají nedostatku posypové soli  Stříbro (Tachovsko) 3. ledna (ČTK) - Silničáři na Tachovsku, kteří spravují 800 kilometrů krajských silnic II. a III. třídy a 21 kilometrů "jedniček", se obávají nedostatku posypové soli. Kvůli tuhé zimě v Evropě přestala německá strana sůl do Česka dodávat, řekl ČTK šéf Správy a údržby silnic Stříbro (SÚS) Miroslav Sedláček.   "Zatím sůl máme, k poslednímu prosinci ještě 1800 tun," dodal. Veškerá je z dovozu, Česko nemá vlastní zdroje. "Něco sem jde i z Ukrajiny a Polska, ale my bereme pouze německou sůl," uvedl Sedláček. I když už minulou zimu byly problémy s její dodávkou, SÚS nakupovala loni za stejné ceny. Vzhledem k tomu, že v posledních týdnech výrazně roste evropská poptávka, obává se SÚS také zdražení soli. Pokud by brali sůl nad rámec smluv, tak by jim ji mohli zdražit.   "Je nutné, abychom se solí šetřili. Zejména proto, že nevíme, jaký bude vývoj počasí koncem ledna až do března. Řidiči se tomu musí přizpůsobit," řekl Sedláček. Správci silnic podle zákona o pozemních komunikacích nelikvidují následky zimy, ale "pouze" je zmírňují.   SÚS chce ještě dokoupit 2000 tun soli, tedy zhruba stejný objem, který už použila od počátku zimy. Za loňský listopad a prosinec zpracovala téměř o čtvrtinu více, než byl průměr minulých let.   Posypových drtí, tedy inertních materiálů, má SÚS dostatek. "Kamenolomy sice přes svátky stály, ale nákup drti není takový problém," řekl Sedláček. SÚS nesype solí ani drtí vozovky plošně, ale pouze nebezpečné úseky, tedy klesání, stoupání a zatáčky. Na zhruba 56 procent silnic sype sůl, zejména jde o hlavní tahy, tedy silnice I. a části II. tříd.   Sůl je podstatně dražší. Tuna přijde zhruba na 2000 korun, kdežto tuna drtě 250 až 280 korun, ale jejich spotřeba je značně rozdílná. Sůl se nemůže používat v CHKO, u vodních zdrojů a na železničních přejezdech.   Václav Prokš snm  