 V Texasu byl popraven muž novou kombinací smrtící látky  Huntsville (USA) 4. května (ČTK) - Muž odsouzený k trestu smrti za znásilnění a uškrcení ženy se stal v Texasu prvním vězněm popraveným s pomocí nové smrtící kombinace tří látek. Za čin spáchaný v roce 2001 byl Cary Kerr popraven v úterý místního času poté, co americký nejvyšší soud zamítl odklad popravy, aby bylo možné přezkoumat Kerrovo tvrzení, že ho jeden z jeho obhájců nechal na holičkách, napsala dnes agentura AP.   Šestačtyřicetiletý Kerr před popravou vyjádřil lásku a poděkování rodině a přátelům, a pak zopakoval, že za zločin odpovědný není. "Státu Texas (vzkazuji), jsem nevinný muž," prohlásil. "Nikdy nevěřte státem jmenovanému obhájci."   Ve smrtící injekci použité k popravě byl místo thiopentalu sodného pentobarbital sodný. K této změně Texas přistoupil poté, co thiopental sodný, který se v třísložkové popravčí injekci používal od roku 1982, přestal být na americkém trhu dostupný.   Trest smrti v současnosti vykonává 16 amerických států. Další tři desítky ho sice mají v legislativě, ale za poslední tři roky žádnou popravu nevykonaly a v nejbližší budoucnosti ani žádnou neplánují. Deset z těchto 16 států se už rozhodlo nebo zvažuje nahradit thiopental sodný pentobarbitalem sodným. Obě látky slouží jako anestetika, velké dávky pentobarbitalu ale také používají veterináři pro utracení zvířat.   dk šeb  