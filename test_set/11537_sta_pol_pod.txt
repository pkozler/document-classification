 ÚOHS: Tábor chyboval v tendru na rekonstrukci panelových domů  Brno 28. ledna (ČTK) - Antimonopolní úřad našel chyby v tendru města Tábor na rekonstrukci panelových domů na ulici Kpt. Jaroše. Úřad pro ochranu hospodářské soutěže (ÚOHS) zrušil úkony města spojené s posouzením splnění kvalifikace uchazečů a hodnocením nabídek. Jednoho z vyloučených uchazečů pak vrátil do hry o zakázku. ČTK to zjistila z internetové sbírky rozhodnutí ÚOHS.   Město zhruba dvacetimilionovou zakázku vypsalo v červnu loňského roku. Regenerace vybraných panelových domů zahrnuje zateplení střechy, obvodu domů, výměnu oken a balkonových dveří a další stavební práce.   Do tendru se přihlásilo celkem devět firem. Několik z nich zadavatel vyřadil. Vyřazena byla i nabídka společnosti MIRAS - stavitelství a sanace z Plzně. Firma údajně nedoložila obrat za stavební činnost, ale pouze celkový obrat. Firma tvrdila, že se jinou než stavební činností nezabývá a své vyloučení považovala za diskriminační.   Obrátila se proto na antimonopolní úřad, který jí vyhověl a vrátil ji do hry o zakázku. Město mělo podle ÚOHS k dispozici od firmy Miras i další doklady jako výpis z obchodního rejstříku a živnostenský list, z nichž je zřejmé, že jediným předmětem podnikání firmy je provádění stavebních prací.   Rozhodnutí ÚOHS je pravomocné, město Tábor se proti němu neodvolalo. Případ se vrací do fáze posuzování nabídek. Město mezi ně musí začadit i nabídku společnosti Miras.   vrn mol  