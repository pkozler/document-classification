 Nečas: Úvaha restrukturalizovat dluhy zemí v potížích je správná  --------------------    Ke zpravodajství: FOTO/aktuality; AUDIO   --------------------    Praha 26. ledna (ČTK) - Debata o restrukturalizaci dluhů zemí EU, které mají finanční potíže, nesmí být podle premiéra Petra Nečase (ODS) tabu. Je podle něj naprosto legitimní diskuse, zda by takové řešení nebylo ekonomicky i politicky správné a dokonce levnější než pouhé nalévání dalších financí do rozpočtů těchto problémových států. Nečas naopak odmítl úvahy, že by země eurozóny měly společně určovat míru daňového zatížení či provádět konkrétní sociální politiku.   Restrukturalizaci řeckého dluhu podle evropských médií navrhl před několika týdny šéf Evropského fondu finanční stability (EFSF) Klaus Regling a jeho plán se setkal s podporou finančních ministrů eurozóny. Řecký ministr financí Jorgos Papakonstantinu však věří, že se Řecku restrukturalizaci díky rozpočtovému přebytku a reformám podaří vyhnout. Podle německého listu Der Spiegel má návrh na restrukturalizaci dobré výhlídky na to, aby se stal součástí komplexního balíčku pro stabilizaci eurozóny na zasedání Evropské rady, které se uskuteční v březnu.   "Otázka restrukturalizace dluhů zemí, které nemají v pořádku veřejné finance, je podle mého názoru otázkou, která je na stole," poznamenal k tomu Nečas.   Připomněl, že při pomoci Aténám budou primárně používány prostředky mimo komunitární právo Evropské unie, a tak se nedotknou České republiky a českých veřejných financí.   Nečas také novinářům řekl, že nemůže vyloučit diskusi v EU o nějaké formě ekonomické nebo hospodářské vlády v rámci unie či eurozóny. "Musím říci, že zatím ani neoficiálně žádný návrh nebo diskusní příspěvek není na stole," poznamenal předseda vlády. K podobným návrhům, o kterých se píše především v německém tisku, však prý osobně zaujímá "velmi ostražitý přístup". Svazování míry daňového zatížení či provádění konkrétní sociální politiky není podle Nečase tím, co by mělo zachránit Evropu od jejích problémů. "Jsem přesvědčen, že klíčové kroky spočívají v rozpočtové odpovědnosti jednotlivých členských zemí, ve fiskální zodpovědnosti a rozpočtové odpovědnosti unie jako celku a především v krocích, které budou povzbuzovat konkurenceschopnost EU," vysvětlil český premiér.   Řecko nyní zavádí úsporná opatření a strukturální reformy, které mu předepsaly Evropská unie a Mezinárodní měnový fond výměnou za finanční pomoc 110 miliard eur (2,7 bilionu Kč). Půjčka zachránila zemi před bankrotem. Řecko v uplynulém týdnu prodalo obligace za 650 milionů eur z úrokem 4,1 procenta, tedy ve stejné výši jako v listopadu.   jd vju  