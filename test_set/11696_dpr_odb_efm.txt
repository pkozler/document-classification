 Piloti Aer Lingus odložili protestní akce  Dublin 6. června (ČTK) - Piloti problémové irské letecké společnosti Aer Lingus odložili protestní akce, které ohrožovaly pravidelnost přepravy na začátku důležité letní sezony. Akce měly začít na hlavních letištích aerolinek v úterý. Informovala o tom dnes letecká společnost.   Odborová organizace irských pilotů IALPA ale oznámila, že se rozhodla odložit plánované akce na konec června. Piloti v úterý dostanou k posouzení kompromisní dohodu, která by mohla zažehnat hrozbu nátlakových akcí.   Piloti ze základen v Belfastu a londýnském Gatwicku však plánují v akcích i nadále pokračovat. Na těchto dvou letištích je pět z 44 letadel Aer Lingus. Podle mluvčího aerolinek piloti z těchto letišť předložili vlastní, samostatný seznam požadavků, o kterých jednají s vedením.   Aer Lingus trápí prudký ekonomický pokles na domácím trhu, růst cen pohonných hmot a konkurence levnějšího přepravce Ryanair. Aerolinky proto přistoupily k masivním škrtům, což zvýšilo napětí se zaměstnanci. Loni Aer Lingus zaznamenal první provozní ztrátu od roku 2007. Letos chce firma pokračovat ve snižování nákladů. To by se však nemělo dotknout zaměstnanců, napsala agentura Reuters.   irl mha  