 Neznámý zloděj ukradl u Hradce dva motocykly za 750.000 korun  Hradec Králové 28. ledna (ČTK) - Dva motocykly Harley Davidson za 750.000 korun ukradl z odstaveného přívěsného vozíku u Hradce Králové neznámý zloděj. Pachateli v případě dopadení a prokázání viny hrozí až osm let vězení, informovala dnes ČTK mluvčí hradecké policie.   Motocykly byly umístěné na přívěsném vozíku, který ve čtvrtek vezl z Prahy do Hradce řidič dodávky. Při jízdě po Hradubické ulici řidič vozu zjistil, že má propíchnutou pneumatiku a protože měl vadné i rezervní kolo, odjel stopem do Hradce Králové vyhledat pomoc. Při návratu však zjistil, že neznámý zloděj z vozíku ukradl oba motocykly.   Policisté po zhruba šest let starém žlutém motocyklu značky Harley Davidson Road King registrační značky 8S4670 a po asi čtyři roky starém stříbrném motocyklu značky Harley Davidson V-rod VR1 registrační značky 8S4656 ihned vyhlásili celostátní pátrání. "Žádáme svědky, kteří místem projížděli a mohli by k případu podat jakékoliv informace, nechť zavolají na bezplatnou telefonní linku 158 nebo nám napíší na e-mailovou adresu hkspa@mvcr.cz," uvedla mluvčí.   sja sap  