 Na Kubu se začínají vracet kdysi zavržená golfová hřiště  --------------------    Ke zpravodajství: ilustrační FOTO ve Fotobance  ID foto:  F201007280293401 ,  F201007220081701 ,  F201007220073101    --------------------    New York 25. května (zpravodaj ČTK) - Na Kubu se podle dnešního vydání listu The New York Times začínají vracet golfová hřiště, která Fidel Castro jako buržoazní přežitek zakázal hned po svém nástupu k moci. Na ostrově tak zůstalo jediné hřiště. Více než padesát let po vítězství kubánské revoluce je ale všechno jinak a v brzké době by k němu měla přibýt čtyři luxusní golfová střediska. Další jsou přitom na obzoru.   První čtyři projekty přijdou na 1,5 miliardy dolarů. Kubánská vláda by měla získat polovinu z jejich zisku. Očekává se, že cizinci si v nových golfových resortech budou moci kupovat rezidence. Na Kubě je to vzácná příležitost, tamní vláda totiž soukromé vlastnictví ve snaze o společenskou rovnost zakázala, napsal newyorský deník.   Castro se po revoluci se svým spolubojovníkem Che Guevarou, který v mládí v Argentině pracoval jako nosič holí, nechal vyfotografovat, jak v uniformách hrají golf. Někteří lidé to tenkrát vnímali jako pokus zesměšnit golf či jeho velkého příznivce, tehdejšího amerického prezidenta Dwighta Eisenhowera - anebo oboje.   Upadající kubánská ekonomika a rostoucí popularita golfu - zejména mezi bohatými turisty - ale postoj kubánského režimu podle investorů zmírnila. Tamní vláda odmítla záměr na výstavbu hřišť komentovat. Její ministr pro cestovní ruch Manuel Marrero ale nedávno uvedl, že na Kubě vznikne 16 golfových středisek.   Před revolucí byl na ostrově podle developerů pracujících na nových projektech zhruba tucet hřišť. Z některých z nich se staly vojenské základny. Zůstalo pouze hřiště v letovisku Varadero, na kterém se v posledních třech letech dokonce hrál turnaj. Podle jeho organizátorů golf už dávno přestal být hrou bohatých.   Jedno z nových hřišť by mělo vzniknout v Guardalavace na severním pobřeží ostrova. Jeho investorem je kanadská firma Standing Feather International, která o hřišti s kubánskou vládou podepsala memorandum o porozumění v dubnu. První stavební práce by měly začít v září. "Řekli nám, že jde o hlavní prioritu v zahraničních investicích," řekl architekt projektu Graham Cooke.   Hřiště budou sloužit především kanadským, evropským a asijským turistům. Američané na ostrově kvůli embargu ze studené války nesmějí utrácet peníze, pokud nemají povolení amerického ministerstva financí.   fcz kš  