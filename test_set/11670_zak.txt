 Vnitro a Kubice se nemusejí omlouvat Sokolovi a Grégrovi  --------------------    Ke zpravodajství: FOTO/aktuality; AUDIO   Zprávu jsme v celém textu rozšířili o další podrobnosti ze soudního jednání.   --------------------    Praha 10. ledna (ČTK) - Ministerstvo vnitra a bývalý šéf Útvaru pro odhalování organizovaného zločinu (ÚOOZ) Jan Kubice se nemusejí omlouvat advokátu Tomáši Sokolovi a ministrovi průmyslu a obchodu Miroslavu Grégrovi (ČSSD) za zveřejnění informací v takzvané Kubiceho zprávě. Nepravomocně o tom dnes rozhodl pražský městský soud. Muži se domáhali omluvy za to, že se jejich jména objevila v takzvané Kubiceho zprávě, kterou tehdejší ředitel ÚOOZ předal koncem května 2006 poslancům.   Sokol tvrdil, že Kubice předáním zprávy bezpečnostnímu výboru sněmovny zasáhl do jeho i Grégrových osobnostních práv a poškodil je. Ohledně právníka zpráva v souvislosti s dokumenty nalezenými při prohlídce kanceláře uprchlého podnikatele Tomáše Pitra uvádí: "Vazba Pechan a advokát Tomáš Sokol, kdy oba mají být Židé". Advokát má za to, že je tento výrok rasistický.   V materiálu se o Sokolovi také tvrdí, že doporučil kontroverznímu podnikatelovi Radovanu Krejčířovi, aby utekl z ČR, "protože situace kolem něj je neudržitelná". Podle zprávy byl zároveň advokát ve skupině právníků, kteří se snažili mařit vyšetřování závažných kauz - například případy Nomury, IPB, Setuzy či Krejčíře.   O Grégrovi bývalý šéf ÚOOZ napsal, že představitelé firmy Bioferm Lihovar Kolín chtěli využít známosti s jeho milenkou, aby si zajistili smlouvu se společností Unipetrol, která by jim pomohla získat úvěr.   Podle soudkyně Jaroslavy Lobotkové není ministerstvo vnitra odpovědné za to, že Kubice zprávu předal bezpečnostnímu výboru. Nemohlo situaci ovlivnit. Ohledně bývalého ředitele ÚOOZ pak podle soudu rozhodovalo již policejní prezidium, které v kázeňském řízení neshledalo v Kubiceho postupu pochybení. Kubiceho právník Milan Hulík také od počátku jednání uváděl, že bývalý policista podobné spory zatím vždycky vyhrál.   Sokol s dnešním rozsudkem nesouhlasí. "Na jedné straně se zdá být nesporné, že pan Kubice hrubým způsobem porušil zákony a dotknul se cti a vážnosti mého klienta (Grégra) i mne, na druhé straně z formálních důvodů, se kterými ale nesouhlasím, není možné ho v rámci této žaloby postihnout," řekl po skončení jednání novinářům. S konečnou platností podle něj bude muset rozhodnout odvolací pražský vrchní soud.   Jeho senát se však již dříve přiklonil na Kubiceho stranu, například v jeho sporu s bývalým premiérem Jiřím Paroubkem (ČSSD). "Nelze přehlédnout, že žalovaný předložil zprávu při výkonu své tehdejší funkce ředitele ÚOOZ. V tomto jednání ani odvolací soud neshledává vybočení z jeho činnosti, které by zakládalo jeho přímou odpovědnost," uvedla tehdy soudkyně Ludmila Říhová. Dodala, že zpráva byla předána okruhu osob, které byly prověřeny pro styk s utajovanými informacemi. Navíc bylo podle ní prokázáno, že zpráva byla předána v režimu důvěrné, a naopak prokázáno nebylo, že by ji Kubice předal ke zveřejnění.   Kubice předpokládá, že mu odvolací soud dá opět za pravdu. Nepřipouští, že by jakkoli zasáhl do Sokolových či Grégrových osobnostních práv. Zpráva podle něj rozhodně neměla nikoho poškodit, pouze měla ukázat zájem "podsvětí" o určité osoby. Materiál prý nepředkládal bezpečnostnímu výboru z vlastní iniciativy, ale na žádost poslance Jana Vidíma (ODS). Útvar také již dříve odmítl obvinění z rasismu, texty prý byly získány při domovní prohlídce a policisté do formulací nezasahovali.   Alice Le Gearová lp mkv  