 Přísahy amerických prezidentů se 20. ledna konají od roku 1937  Washington/Praha 19. ledna (ČTK) - Přísahy amerických prezidentů se 20. ledna konají od roku 1937. Předtím byl dnem nástupu nového prezidenta do úřadu 4. březen, ale čtyřměsíční období od voleb do inaugurace, které bylo na počátku dějin USA nutné pro přestěhování nového prezidenta a jeho úředníků do Washingtonu, se už tehdy ukázalo jako příliš dlouhé. Ve 20. dodatku ústavy bylo proto zkráceno na zhruba 11 týdnů.   Podle tradice založené prvním americkým prezidentem Georgem Washingtonem skládají jeho nástupci slib s rukou na bibli. Prezidenti se v jednověté přísaze zavazují, že budou svědomitě vykonávat svůj úřad a hájit americkou ústavu. Washington si k textu přidal slova "k tomu ať mi dopomáhá Bůh", která od těch dob prezidenti opakují. Po přísaze pronášejí již od dob George Washingtona inaugurační projev, v němž představují hlavní zásady svého funkčního období.   Prvním prezidentem, který skládal slib 20. ledna, byl v roce 1937 Franklin Delano Roosevelt, když nastupoval do svého druhého funkčního období. Letos připadá několik kulatých výročí na tento den: před půl stoletím, v roce 1961, skládal přísahu 35. prezident John Kennedy, o 20 let později jako 40. hlava USA Ronald Reagan, v roce 2001 se po složení slibu stal 43. prezidentem USA George Bush starší. Nynější prezident USA Barack Obama složil přísahu 20. ledna 2009.   rmi  