 Tchajwanská firma Qisda končí v Brně s výrobou monitorů  doplnili jsme vyjádření CTP a Wistronu v předposledním odstavci   --------------------    Brno 7. ledna (ČTK) - Tchajwanská společnost Qisda (dříve BenQ) končí v Brně s výrobou monitorů. Výrobní kapacity přesouvá do Číny a propouští zaměstnance. Firma patřila v Brně k největším zaměstnavatelům. V době před hospodářskou krizí pro ni pracovalo téměř 800 osob a avizovala vznik dalších nejméně 1000 pracovních míst. Koncem roku 2010 ale oznámila hromadné propouštění. Ředitel brněnského úřadu práce Jan Marek ČTK řekl, že zbylí zaměstnanci firmu opustí do poloviny roku.   Přesunutí výroby do Číny Qisda zdůvodnila rozhodnutím Světové obchodní organizace (WTO) ohledně zrušení cla na dovoz vybraných elektronických produktů z podzimu loňského roku. WTO podpořila stížnost Spojených států, Japonska a Tchaj-wanu na to, že EU uvalila cla od šesti do 14 procent na ploché displeje, multifunkční tiskárny a televizní set-top boxy. Právě výrobou monitorů a televizních obrazovek se Qisda v Brně zabývá. "Důsledkem (rozhodnutí WTO) je, že se mateřská společnost Qisda Corporation rozhodla začlenit výrobní linky do Shuzou v Číně," uvedla pro ČTK bez bližších podrobností mluvčí skupiny Colleen Hoová.   Podle ředitele brněnského úřadu práce Marka ale firma omezovala své aktivity už po nástupu hospodářské krize. Od poloviny roku 2009 opakovaně žádala o povolení částečné nezaměstnanosti pro zhruba 85 procent svých zaměstnanců a zároveň stále postupně snižovala stavy pracovníků. V polovině roku 2009 měla ještě 425 zaměstnanců, ke konci roku 2009 již jen 228. "V úplném závěru roku 2010 nám firma oznámila hromadné propouštění, které se týká všech zaměstnanců," uvedl Marek.   Podle Marka je propouštění pro trh práce nepříjemné, zásadním způsobem ale situaci neovlivní. "Jsem přesvědčen, že tito zkušení zaměstnanci naleznou své nové uplatnění v jiných firmách. Například v obdobném oboru podnikající firma WISTRON nadále nabírá nové zaměstnance," uvedl Marek.   Redukci výrobních linek ČTK potvrdil také Remon Vos, generální ředitel společnosti CTP, která provozuje brněnskou průmyslovou zónu Černovická terasa, kde Qisda Czech sídlí. Podle něj firma restrukturalizuje některé své výrobní linky na solární panely. CTP dále uvedla, že všechny nájemní prostory v CTParku na Černovické terase jsou obsazeny. Další nájemci pokračují v přijímání zaměstnanců. Jedná se například o společnosti Honeywell, Moduslink nebo Wistron. Právě Wistron má obdobný výrobní program jako Qisda. "Koncem prosince a v lednu se k nám začali hlásit propuštění zaměstnanci Qisdy. Jedná se o několik desítek lidí," řekla ČTK vedoucí personálního oddělení Wistronu Iva Nováková. Podle ní nejde pouze o dělníky, ale i o další profese. Wistron zaměstnance nabírá. V loňském roce avizoval, že přijme kolem 1000 lidí.   Qisda patří k významným výrobcům LCD televizorů, monitorů a tiskáren ve světě. Své závody má v Číně, mateřském Tchaj-wanu a Mexiku. Společnost byla založena roku 1984. Její působení v Brně bylo zahájeno v září 2005 pod jménem BenQ. Ke změně struktury společnosti a přejmenování na společnost Qisda došlo v září roku 2007. V té době firma v Brně také rozšiřovala své výrobní kapacity a zvyšovala počet zaměstnanců. Nejvíce jich bylo podle webu společnosti přibližně 1000.   Filip Vrána jpt  