 Vyslanec OSN navrhl v enklávách Somálska soudy pro piráty  New York 27. ledna (ČTK) - Organizace spojených národů (OSN) navrhuje zřídit v Tanzanii a v somálských enklávách Somalilandu a Puntlandu soudy zabývající se případy pirátství. V úterní zprávě to uvádí speciální poradce generálního tajemníka OSN pro otázky pirátství Jack Lang. Tribunály by podle něj mohly začít fungovat do osmi měsíců.   Na rozdíl od zbytku Somálska, zmítaného boji mezi armádou a islamistickými povstalci, jsou Puntland a Somaliland považovány za relativně stabilní oblasti. Podle Langa by se soudy měly řídit somálským právem. Celkové náklady na jejich zřízení by prý neměly přesáhnout 25 milionů dolarů (téměř 441 milionů korun).   Lang uvedl, že okolo 90 procent lupičů, které zajmou válečné lodě v rámci protipirátských misí, musí být opět puštěno na svobodu, protože je není kde trestně stíhat. Piráti se tak "stávají pány Indického oceánu". Lang dále zdůraznil potřebu zatknout vůdce pirátských gangů. OSN prý zná jména nejméně dvaceti "mozků", které stojí za námořní kriminalitou.   V obou severosomálských enklávách by pro odsouzené piráty měly být postaveny dvě nové věznice. Tanzanská Arusha již je sídlem tribunálu OSN pro zločiny během genocidy ve Rwandě.   Somálsko si dnes připomíná 20 let od svržení diktátora Siada Barreho. V zemi od té doby bojují o moc islamističtí ozbrojenci s vládou podporovanou západem. Násilnosti již vyhnaly ze země statisíce uprchlíků, současné bezvládí také přispělo k rozvoji pirátství.   drk hro  