 Prvním letošním mládětem v dvorské zoo je voduška červená  --------------------    Ke zpravodajství: ilustrační FOTO ve Fotobance  ID foto: F200803110129701, F200803110129501   --------------------    Dvůr Králové nad Labem (Trutnovsko) 3. ledna (ČTK) - Prvním mládětem, které se letos narodilo v Zoologické zahradě ve Dvoře Králové nad Labem na Trutnovsku, se stala samička vodušky červené. Chovatelé ji dali jméno Gója, informovala dnes ČTK mluvčí dvorské zoo Kateřina Kohoutová.   Gója byla v dvorské zoo prvním a jediným mládětem, které se narodilo 1. ledna. "Na svět přišla jako sedmé mládě samice Engee, které je deset let. Otcem novoročního mláděte se stal samec Leclerc, který přišel do Zoo Dvůr Králové před dvěma lety ze Zoologické zahrady Sigean ve Francii," uvedla mluvčí.   I druhým mládětem roku 2011 ve dvorské zoo se stala voduška červená, 2. ledna se narodil sameček Nernet. Dvorská zoo chová vodušky červené od roku 1974, do současnosti se narodilo 389 mláďat. "Mláďata budou mít návštěvníci možnost vidět pravděpodobně v jarních měsících, kdy budou moci jít do venkovních výběhů," uvedla mluvčí.   Vodušky červené neboli lečve obývají střední a jižní Afriku, vyskytují se většinou v bažinatých oblastech nebo v okolí řek a jezer, kde požírají vodní rostliny. Dvorská zoo, která patří Královéhradeckému kraji, chová zejména velké savce z Afriky. Celkem v zahradě žije na 2400 zvířat a jejími branami každoročně projde více než půl milionu návštěvníků.   sja snm  