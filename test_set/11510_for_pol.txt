 Súdánské úřady zadržely opozičního předáka Hasana Turábího  Doplnili jsme podrobnosti o zatčení a jeho důvodech.   --------------------    Chartúm 18. ledna (ČTK) - Súdánská policie zadržela v noci na dnešek v Chartúmu opozičního předáka Hasana Turábího. Stalo se tak den poté, co jeho strana vyzvala k "lidové revoluci" po vzoru Tuniska, pokud vláda nezabrání dalšímu zdražování. Informovala o tom agentura Reuters.   Spolu s Turábím bylo uvězněno dalších osm členů jeho Národního lidového kongresu (CNP) a jeho tělesný strážce. Ten byl ráno propuštěn, avšak se zjevnými známkami bití.     Súdánská opozice ohrožuje vládu v době, kdy se Chartúm snaží řešit situaci v jižním Súdánu. Do soboty se tam hlasovalo v referendu o možném odtržení této části země od severu a podle prvních výsledků se pro samostatnost vyslovila většina voličů.   V neděli súdánská opozice pohrozila pouličními protesty, jestliže vláda neodvolá ministra financí a nerozpustí parlament za to, že se zvyšují ceny mnoha základních potřeb.   "Je to zločin, jak mohou zatknout osmasedmdesátiletého muže? Máme o něj starost," sdělila agentuře Reuters Turábího manželka.   Události v Tunisku se stávají inspirací dalším africkým zemím. Po týdnech nepokojů vyvolaných nezaměstnaností a drahotou v pátek uprchl tuniský prezident ze země a v pondělí byla sestavena přechodná vláda s účastí představitelů opozice.   Súdán se potýká s vysokým deficitem, devalvací měny a rostoucí inflací. V lednu Chartúm snížil dotace na ropné výrobky a klíčovou potravinu, cukr. Minulý týden kvůli tomu protestovali studenti a policie je rozháněla slzným plynem.     Pro Turábího přijelo v noci na dnešek k jeho domu několik policejních automobilů se silně ozbrojenými policisty, později bylo z domovů odvedeno dalších osm členů jeho strany.   Turábí je s přestávkami vězněn od roku 2000, kdy odešel z vládního Národního kongresu a založil vlastní stranu. Chartúm má obavy z jeho vlivu, protože mnoho Turábího spojenců stále zastává klíčové funkce v armádě a bezpečnostních službách. Súdánská vláda Turábímu připisuje také spolupráci s povstalci z Dárfúru. Turábí přiznává, že jim poskytuje ideologickou podporu, ale nikoli zbraně. Konflikt v Dárfúru vypukl v roce 2003 kvůli sporům o spravedlivější rozdělování zdrojů. Mezinárodní trestní soud vydal kvůli konfliktu na prezidenta Umara Bašíra za údajné válečné zločiny a genocidu zatykač.   Turábí v pondělí na tiskové konferenci řekl, že Súdán má za sebou několik povstání a že pokud nepůjde cestou Tuniska, "čeká ho krvavá lázeň, jelikož celá země je ozbrojená". Lidová povstání svrhla súdánské režimy v letech 1964 a 1985. "Jsem si jist, že v případě rozpoutání zdejšího lidového povstání bude aktivní také Dárfúr," řekl Turábí.   Bašírův poradce Nafi Alí Nafi ale v televizi v pondělí prohlásil, že se Súdán nemusí obávat událostí podobných těm v Tunisku, protože "v Súdánu se konaly volby". Bašír byl v dubnu znovu zvolen 68 procenty hlasů.   sva zpt hej  