 Pařížská móda pro muže doplňuje k zimní klasice ostřejší barvy  --------------------    Ke zpravodajství: FOTO/aktuality   --------------------    Paříž 23. ledna (ČTK) - Manšestrová saka a dvoubarevné kabátky nebo bundy s nezbytným doplňkem v sytě červené nebo oranžové barvě patří v oceánu šedi a černě k hlavní trendům pánské módy pro příští podzim a zimu. Tak to aspoň vypadalo na několikadenních přehlídkách pánské konfekce, které dnes končí v Paříži.   Firma Mugler vsadila u bund na dvoubarevnost, Ehud k černé kožené bundě doporučuje "měkčený" růžový oblek, doplněný na zádech šedivým flanelem. Alexis Mabille véčkové svetry obohatil dvouvrstvými výstřihy.   Vuitton potvrdil záměr převracet naruby základy oblékání: vestičky se přetahují přes kabáty. Viktor &amp; Rolf se rozhodli ke klasickým kabátům přišít typ rukávu, na který byli lidé dosud uvyklí u bund. Anebo doplnili bundy manšestrovými vložkami.   Hermes předvedl, že je možné stvořit světlešedý hybrid mezi hladkým pláštěm a klasickou bundou. Jinak zůstal věrný kvalitní kůži, kterou využil nejlépe u motorkářské kombinézy,  perfektně střižených kalhot, úzkých vestiček a dlouhých kabátců. Oblečení ovšem stále v hodnotě ročního průměrného platu...   Do zvláštních kombinací se pustili i Jean Paul Gaultier a hlavně Kenzo, kteří se pokusili spojit v jedno kalhoty se suknicemi. Pánské legíny, byť příjemně teplé, přišly jen s Johnem Gallianem a u jiných tvůrců nenašly příliš odezvy.   Převládají nadále kalhoty s širšími nohavicemi, s nimiž přichází Dior, specialista na nohavice úzké. Dries Van Noten přidává postranní kapsy. Sultánky pro muže z kolekcí prakticky vymizely.   Do popředí se jako dobrý materiál na zimu dostal neopren. Milovníci vodních sportů a potápěči už nebudou jediní, kdo se bude moci chlubit neoprenovými rukavicemi od Muglera, čepicí ze stejného materiálu od Alexise Mabillea či dokonce Gaultierovými neoprenovými kalhotami a bundami.   rv dr  