 Leška zajistil Zlínu výhru nad Karlovými Vary po nájezdech  Zlín 4. ledna (ČTK) - Hokejisté Zlína porazili ve dramatickém zápase 37. kola extraligy Karlovy Vary 5:4 po samostatných nájezdech. Rozhodl Petr Leška. Třemi asistencemi se na výhře domácích podílel Tomáš Linhart.   V úvodu utkání si oba brankáři Duba i Mensator připsali několik zákroků. V 5. minutě se karlovarskému celku otevřela dvojnásobná početní výhoda v délce 70 vteřin, když na trestné lavici seděli Míka s Rachůnkem. Západočeši neváhali a oba tresty gólově potrestali. Po 20 vteřinách se prosadil kapitán Skuhravý, jehož trefu posvětil videorozhodčí, po něm uspěl Kokko. Do návratu Rachůnka do hry zbývalo 30 vteřin.   Po polovině úvodní části hry hokejisté Zlína obléhali hostující branku. Gólman Mensator spršce střel odolal. Na druhé straně se snažil před brankářem Dubou dorážet Sailer, ale byl bráněný protihráčem, a tak se k zakončení nedostal.   Ve druhé třetině se hokejisté Zlína dočkali vyrovnání. Domácí celek nezaváhal při provinění Lukáše Klímy, kontaktní branku vstřelil Hamrlík. Byla to až čtvrtá přesilovka, kterou Zlín využil. A moravský tým povzbuzený snižujícím gólem úřadoval dál, zanedlouho vyrovnal Rachůnek. Byl to první gól zápasu při rovnovážném počtu hráčů na ledě.   V čase 29:10 nařídil rozhodčí trestné střílení ve prospěch Karlových Varů, protože domácí Linhart fauloval Zaťoviče. Útočník Energie ale svůj nájezd neproměnil. Ke změně průběžného výsledku došlo před koncem druhé třetiny. Západočeši si vytvořili nápor, který vygradoval gólem Kumstáta. Z těsného náskoku se ale karlovarský tým dlouho neradoval, protože o chvíli později vyrovnal Leška.   V poslední třetině přetáhl vedení v divoké bitvě na stranu Zlína Balaštík, který vstřelil gól v přesilovce. Zlín po trefě svého kapitána poprvé v zápase vedl. Ne však dlouho, protože rovněž v početní výhodě propálil gólmana Dubu hostující Dobroň. Vyrovnaný duel tak dospěl do prodloužení.   V nastaveném čase měli více ze hry hráči Zlína. Svůj nápor ale gólově nepotvrdili. Na řadu tak přišly samostatné nájezdy. V nich se z výhry radovali hráči Zlína, když rozhodující nájezd zaznamenal Leška.     kach rte    Hlasy trenérů po utkání:   Zdeněk Venera (Zlín): "Byl to pěkný a vyrovnaný zápas. Remíza po šedesáti minutách je spravedlivá. Mrzí mě, že jsme hráli nedisciplinovaně a v tom vidím příčinu toho, že jsme nedosáhli na tři body. Tři góly jsme inkasovali z přesilovek. Za stavu 0:2 jsme si říkali, že bod by byl zlatý. Na nájezdy jsme měli víc štěstí. Stačilo, že Leška jeden nájezd proměnil a Duba tři nájezdy perfektně vychytal."   Antonín Stavjaňa (Energie Karlovy Vary): "Dostali jsme se do dvoubrankového vedení díky bleskově proměněným přesilovkám. Věděli jsme ale, že Zlín je doma velmi silný, hraje v pohodě a to se taky ukázalo. Nakonec jsme opět vyrovnali v přesilovce. V závěru nám chyběly síly, protože ze stabilní sestavy nám ubývají hráči. Dnes utkání nedohrál Kuběna. Nemůžeme to odehrát s juniory. Mladí hráči se snažili, ale na to abychom uhráli dobrý výsledek to ještě není, protože způsobili tři fauly a Zlín dvě přesilovky proměnil.”     ka rte  