 Počasí zatím včelám svědčí, o úrodě medu rozhodnou příští týdny  --------------------    Ke zpravodajství: ilustrační FOTO ve Fotobance  ID foto:  P201104060917001 ,  F201103160231501    --------------------    Praha 9. května (ČTK) - Letošní počasí zatím včelám svědčí, přes zimu uhynulo jen minimum včel a včelstva jsou ve velmi dobrém stavu, řekl dnes ČTK místopředseda Českého svazu včelařů (ČSV) Miloslav Peroutka. Jaká bude letošní produkce medu podle něj však rozhodne zejména počasí v následujících šesti až osmi týdnech.   "Letošní zima byla pro včelařství velmi příznivá, ty ztráty byly úplně minimální," uvedl Peroutka. Výši ztrát neupřesnil, dodal však, že včelaři považují za přirozené, pokud přes zimu uhyne maximálně deset procent včel.   "Včelstva jsou velmi pěkná," konstatoval Peroutka. O vitalitě včel svědčí podle něj fakt, že někde se již začaly rojit o několik týdnů dříve než tomu obvykle bývá. Mírné komplikace včelařům způsobil pouze návrat mrazů v minulém týdnu, kdy pomrzly některé kvetoucí rostliny.   Čeští včelaři loni na podzim zazimovali přibližně 528.000 včelstev, o 31.000 více než o rok dříve. Počet včelstev tak již mírně překročil úroveň před epidemií nemoci varroáza, která zdecimovala domácí chovy včel v roce 2008. Podle Peroutky lze očekávat, že včelstev bude i letos přibývat. V minulosti tuzemští včelaři chovali až 800.000 včelstev.   V loňském roce po dvaceti letech, kdy chovatelů včel v ČR ubývalo, nastal ve vývoji jejich počtu zlom. Počet včelařů se meziročně zvýšil zhruba o pět stovek na 47.887. Důkazem zvyšujícího se zájmu lidí o chov včel je podle Peroutky například rostoucí počet účastníků kurzů pro začínající včelaře i přibývající množství předplatitelů časopisu Včelařství.   Lidé se podle Peroutky k tomuto tradičnímu odvětví vracejí, aby měli vlastní med nebo aby si zajistili opylení pro rostliny, které pěstují. Někteří začínající včelaři pak v době plné spěchu a stresu v chovu včel hledají relaxaci a zajímavý koníček, míní. "Pak je i určitá kategorie začínajících včelařů, kteří v tom vidí zdroj příjmu," dodal.   Většinu v Česku vyprodukovaného medu prodávají včelaři přímo ze dvora zákazníkům. V obchodních řetězcích naopak dlouhodobě převládají dovážené medové směsi. Spotřeba medu v Česku se dlouhodobě pohybuje kolem půl kilogramu na osobu ročně. Poptávka po něm však v poslední době mírně roste.   "Na Moravě, tam, kde se loni neurodilo, už med není. V Čechách jsou ještě chovatelé, kteří nějaké zásoby medu mají," řekl Peroutka ČTK. Cena medu se přesto od loňska příliš nezměnila. Na začátku letošního roku se světlé medy prodávaly v průměru za 110 až 120 korun za kilogram, tmavý med zůstával dražší a k dostání byl za cenu kolem 150 korun za kilogram. V níže položených oblastech ČR, například na Mělnicku, se mohou již zákazníci setkat s prvním letošním medem, ve výše položených oblastech bude první med až koncem května.   Loni se tuzemská produkce medu meziročně zvýšila o osm procent na 7455 tun. Podpořil ji nárůst počtu včelstev a příznivější počasí.   Petr Majer dvd  