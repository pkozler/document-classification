 MF dokončuje trestní oznámení na členy Zemanovy vlády  Praha 25. ledna (ČTK) - Ministerstvo financí v souvislosti se smlouvou o převodu IPB na ČSOB z roku 2000 zatím trestní oznámení na bývalé členy vlády Miloše Zemana, na tehdejšího guvernéra České národní banky Josefa Tošovského a na konkurzního správce zkrachovalé IPB Petra Staňka nepodalo. Na dotaz ČTK to dnes řekl mluvčí ministerstva Ondřej Jakob s tím, že práce na trestním oznámení úřad dokončuje.   "Finalizujeme obsah trestního oznámení. V blízké době bude hotovo," uvedl Jakob. Trestní oznámení by se nemělo týkat Miroslava Grégra, který byl v Zemanově vládě ministrem průmyslu a obchodu a se smlouvou nesouhlasil.   Ministr financí Miroslav Kalousek se rozhodl podat trestní oznámení na základě výsledku arbitráže mezi státem a ČSOB. Spor přitom stát v plném rozsahu prohrál. Kalousek obvinil členy Zemanovy vlády, že smlouva o převodu IPB na ČSOB z roku 2000 byla nevýhodná a přinesla státu finanční ztráty. Podle ministra se stát podpisem smlouvy vzdal navrácení jakékoliv kladné hodnoty, kterou mohla IPB mít.   Arbitři ovšem ve svém výroku konstatovali, že "IPB nebyla na ČSOB převedena s pozitivní hodnotou". Dále tribunál také konstatoval, že "ministerstvo financí nemůže tvrdit, že mu byla v souvislosti s IPB transakcí způsobena škoda". Interpretaci ministerstva financí ohledně ceny IPB minulý týden odmítl rovněž guvernér ČNB Miroslav Singer.   "Jestliže tedy ministerstvo financí prohrálo spor s ČSOB, mělo by zpytovat svoje vlastní svědomí, a ne se klukovsky odvolávat na událost, která se stala před deseti lety," řekl na konci prosince ČTK Miloš Zeman.   sos dvd  