 Majitelé stavební firmy dostali za podvody 7 a 9,5 roku vězení  Brno 25. ledna (ČTK) - Brněnský krajský soud dnes potrestal majitele stavební firmy Reality z Lipé z Kuřimi na Brněnsku Marka Mřihlada a Roberta Justycha k 9,5 a sedmi letům vězení. Společnost podle obžaloby podvedla 27 klientů. Slíbila jim stavbu rodinných domků za výhodných podmínek. Firma ale své závazky nesplnila, objekty nebyly dokončeny a vybrané zálohy v celkové výši 17 milionů korun vráceny. Oba podnikatelé vinu popírají.   Podle nich je projekt jen nezdařeným podnikatelským záměrem. Státní zástupce Aleš Sosík ale vidí celou situaci zcela jinak. Podle něj nikdy nebylo záměrem dvojice seriózní podnikání. Od zahájení činnosti firmy Reality z Lipé prý vybírali velké částky z jejich účtů a používali je na krytí dřívějších závazků.   Firma nabízela výhodnou výstavbu rodinných domů na území celé České republiky, a to v letech 2006 až 2009. Její představitelé tak činili, aniž by měli jakékoli zkušenosti z oboru stavebnictví a věděli také, že své závazky ke klientům nebudou schopni splnit, řekl v odůvodnění rozsudku soudce Daniel Plšek.     vtk jpt  