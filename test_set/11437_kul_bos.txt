 Marcia Davenportová provázela Jana Masaryka jeho posledními roky  --------------------    Ke zpravodajství: FOTO ve Fotobance   --------------------    Washington/Praha 15. ledna (ČTK) - V požehnaném věku 92 let zemřela v Kalifornii před 15 lety, 16. ledna 1996, americká spisovatelka Marcia Davenportová. Ve světě se proslavila zejména díky románu Údolí rozhodnutí, rodinné sáze z průmyslového amerického Pittsburghu. V Čechách je známá také jako přítelkyně někdejšího ministra zahraničí Jana Masaryka, který zemřel za dosud nevyjasněných okolností krátce po komunistickém puči v roce 1948.   Marcia Davenportová se narodila 9. června 1903 v New Yorku do muzikální rodiny. V mládí se živila převážně jako novinářka a hudební kritička. Svojí první úspěšnou knihu věnovala Wolfgangu Amadeovi Mozartovi. S Janem Masarykem se Davenportová, v té době již dvakrát rozvedená matka dvou dcer, seznámila za druhé světové války, když pracovala ve Výboru americké pomoci pro Československo. Jejich vztah, kvůli kterému spisovatelka přesídlila do Prahy, přetrval až do Masarykovy záhadné smrti v březnu 1948. Ani ona, která mu byla v posledních letech života nejblíže, nedokázala jasně rozhodnout, zda šlo o vraždu, nebo o sebevraždu. Po Masarykově smrti žila střídavě v New Yorku a v Itálii a po pádu komunistického režimu v Čechách znovu navázala kontakt s představiteli české kultury.   zma sat  