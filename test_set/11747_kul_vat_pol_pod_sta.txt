 Pod náměstím v centru Hradce by mohl být hřbitov a kostel  Hradec Králové 4. května (ČTK) - Pod náměstím 28. října v centru Hradce Králové by se mohl nacházet hřbitov a pozůstatky zbořeného kostela. Na jejich zbytky by mohli narazit archeologové, kteří se nyní chystají náměstí před jeho kompletní rekonstrukcí prozkoumat. Zajímavé nálezy badatelé čekají již proto, že místo bylo křižovatkou cest a v moderní době se pod náměstím žádný výzkum nedělal. ČTK o tom dnes informovala mluvčí magistrátu Magdaléna Vlčková.   "Při stavbě kanalizace ve dvacátých letech minulého století se na náměstí na nějaké hroby narazilo, nálezy koster jsou hlášeny i ze sousední Chelčického ulice," uvedl archeolog Muzea východních Čech v Hradci Králové Radek Bláha. Dodal, že kostel mohl vzniknout už někdy ve 13. století. Zanikl v roce 1436, kdy byl z obranných důvodů zbořen.     Na náměstí by se podle Bláhy mohli najít i pozůstatky po hostinci Na Špici, který byl sice dřevěný, ale mohly by se z něj dochovat sklepní prostory.   Rekonstrukce náměstí v hodnotě desítek milionů korun by měla začít v polovině příštího roku a trvat do konce roku 2013. Archeologický výzkum by termín zahájení plánované rekonstrukce náměstí neměl zpozdit. Oprava náměstí počítá s novým povrchem prostranství, novým mobiliářem, obnovu kašny, zeleně a trolejového vedení. Tržnice na náměstí zůstane zachována.   Hradec Králové je z archeologického hlediska jednou z nejvýznamnějších lokalit v Česku. Opevněná osada se zde rozkládala už v pozdní době kamenné. Pravěké osídlení dokládají rovněž unikátní nálezy, například ostatků mamuta a nástrojů lovců mamutů, které archeologové našli v roce 1899 ve čtvrti Svobodné Dvory.   ry jpt    