 Senátoři se k první letošní schůzi sejdou 26. ledna  Praha 4. ledna (ČTK) - První letošní schůze Senátu začne ve středu 26. ledna. Rozhodl o tom dnes organizační výbor horní komory. Senátoři mají projednat úpravy daňových pravidel, změny ve fungování úřadů práce nebo nové dluhopisy za 148 miliard korun na krytí většiny schodku předloňského státního rozpočtu. Jsou to návrhy, které sněmovna schvalovala v prosinci.   K nejkontroverznějším předlohám bude patřit novela, která má změnit strukturu úřadů práce. Nově má vzniknout jeden centrální úřad se 14 krajskými pobočkami a asi 200 pracovišti ve vybraných obcích. Změny mají státu ročně ušetřit 175 milionů korun. Ve sněmovně je prosadili koaliční poslanci přes nesouhlas opozičních zákonodárců, kteří mají v Senátu většinu. Úřadující předseda ČSSD Bohuslav Sobotka novelu označil za riskantní a nekoncepční krok.   Horní komora má schvalovat také novelu, která má přísnějším dohledem pomoci vymýtit prodej hraček z nebezpečných materiálů. Další novela má posílit práva zákazníků při dočasném užívání rekreačního zařízení a dalších produktů.   Senátoři budou schvalovat rovněž novelu o dani z přidané hodnoty, která mimo jiné umožní vracet daň u obtížně vymahatelných pohledávek a zavádí ručení za nezaplacenou daň. Další novela má umožnit spořitelním a úvěrním družstvům požádat o bankovní licenci, a podnikat tak jako ostatní banky.   Sněmovna se sejde až 1. února. Na její stanovisko čekají například změny v bodovém systému trestání řidičů, v odměňování placených zastupitelů za členství v obecních a krajských firmách nebo v pravidlech provozování loterií.   mhm rot  