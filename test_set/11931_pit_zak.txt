 ČT: Web nakupnicentrum.org nedodává předem zaplacené zboží  Praha 7. května (ČTK) - Objednané a předem zaplacené zboží nedodává kupujícím internetový obchod nakupnicentrum.org. Podvedených už jsou desítky. Uvedla to dnes Česká televize s tím, že server navíc využívá jméno zavedeného internetového obchodu nakupnicentrum.cz.   Podvedení se nyní podle televize spojují na internetu, aby škoda přesáhla 5000 korun a nevyřízené objednávky mohly být vyšetřovány jako trestný čin. Na telefonních číslech firmy nikdo není k zastižení, uvedla ČT.   Provozovatelé internetového obchodu nakupnicentrum.cz se o podvodném serveru, jehož jméno se liší jen doménovou koncovkou, dozvěděli od ČT. Zvažují právní kroky kvůli poškození dobrého jména.   Na jiný podvodný web, který se prezentuje jako internetové stránky nynějšího hokejového mistrovství světa na Slovensku, nedávno upozornila antivirová firma Eset. Láká na soutěž o plazmové televize, za registraci ale požaduje 50 eur (asi 1200 Kč). Pokud se uživatel zaregistruje do internetové soutěže, může s provozovatelem webu nevědomky uzavřít smlouvu o poskytování informací o šampionátu.   "Po designové stránce vypadá web (http://www.ms2011.cz/) profesionálně, přítomné jsou na něm oficiální loga a na předních pozicích se objevuje i ve vyhledávačích, proto může leckteré uživatele snadno zmást," varoval Eset. Případem se již zabývá Slovenská obchodní inspekce.   Stránky provozuje společnost Online Investment Group se sídlem na Seychelách. Loni podobně zneužila mistrovství světa ve fotbale, upozornil Eset.   dvd  