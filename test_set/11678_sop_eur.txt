 Nové centrum v Lukavci nabízí přechodný domov mentálně postiženým  Lukavec (Pelhřimovsko) 28. ledna (ČTK) - Centrum sociálních služeb Lada v Lukavci na Pelhřimovsku nabídne od března přechodný domov mentálně postiženým lidem. Bydlet tam budou moci až tři týdny. Nová služba pomůže rodinám, které po nějakou dobu nemohou pečovat o postižené příbuzné, ale nechtějí je dát do ústavu. V Lukavci vzniklo jedno z prvních zařízení tohoto druhu v republice, řekl ČTK ředitel centra Hynek Seidl.   Takzvanou odlehčovací službu teď podle ředitele nabízejí hlavně ústavy sociální péče. "Ale rodiny tam své blízké moc dávat nechtějí," řekl Seidl. Nové centrum v Lukavci je podle ředitele rodinného tymu a nabízí kvalitnější péči. O postižené lidi se jejich blízcí nemohou nějaký čas postarat například proto, že onemocní, potřebují si odpočinout nebo něco zařídit.   Centrum v Lukavci bude poskytovat ubytování podobné penzionu. Určeno je dospělým klientům s mentálním nebo kombinovaným postižením z celé republiky. Pro ně jsou připraveny čtyři dvoulůžkové pokoje. Další lůžko je vyčleněno pro dlouhodobý pobyt. O dalších osm klientů se centrum může starat ambulantně a za dvěma mohou jeho pracovníci i dojíždět. Nové zařízení s vybavením pro rehabilitaci budou moci využívat i důchodci z okolí. Při plném vytížení tam bude zaměstnáno osm lidí.   Centrum vzniklo z bývalé mateřské školy a jídelny. Stavba stála přes 19 milionů korun. Zhruba 18 milionů poskytly evropské fondy, zbývající díl zaplatil městys. O chod zařízení se bude starat občanské sdružení Centrum Lada, které už provozuje centrum denních služeb pro dospělé mentálně postižené v Pacově. Toto zařízení má nyní 16 klientů.   vst sap  