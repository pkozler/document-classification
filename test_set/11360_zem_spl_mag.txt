 MZe dá letos na farmářské slavnosti více než dva miliony Kč  --------------------    Ke zpravodajství: ilustrační FOTO ve Fotobance  ID foto:  P201104020321801 ,  P201104020321901    --------------------    Praha 3. května (ČTK) - Ministerstvo zemědělství (MZe) podpoří letos takzvané farmářské slavnosti více než dvěma miliony korun. Akce, které mají zvýšit zájem veřejnosti o domácí potraviny a český venkov, spolupořádají Asociace soukromého zemědělství (ASZ) a společnost Park Tři věže. První dvě dubnové akce, které se uskutečnily v Ratibořicích u Třebíče a v Klášterské Lhotě u Turnova navštívilo celkem přes 12.000 lidí.   "Máme k dispozici stovky supermarketů plných potravin zahraničního původu, které k nám putují mnohdy přes půl světa. Přitom opravdu kvalitní, čerstvé a chutné výrobky nabízejí čeští farmáři," uvedl ministr zemědělství Ivan Fuksa. "Nejen farmářské trhy, ale i slavnosti nyní ukazují, jak velký zájem mají lidé o původní domácí produkty," dodal Fuksa. Farmářské trhy se v Česku staly doslova hitem loňského roku. Podle informací ze začátku dubna jejich počet již překročil stovku.   "Obliba slavností napovídá, že lidé se začínají odklánět od obřích anonymních zábavních a nákupních center a že děti kromě počítačových her chtějí vidět například i živou krávu," řekl Fuksa.   Organizátoři slavností nabízejí návštěvníků pestrý program zejména pro rodiny s dětmi. Ty se mohou účastnit například takzvané farmářské stezky, na které odpovídají na otázky ze zemědělství.   Letos se má uskutečnit ještě pět dalších slavností. Nejbližší z nich 28. května v Brzině u Sedlčan ve středních Čechách. Sezonu 12. listopadu zakončí Svatomartinské farmářské slavnosti v Národním zemědělském muzeu v Praze.   mjr vju  