 Premiéra muzikálu o Spider-Manovi se odkládá na 15. března  --------------------    Ke zpravodajství: FOTO ve Fotobance  ID foto: P201011100848701   --------------------    New York 14. ledna (ČTK) - Premiéra broadwayského muzikálu Spider-Man: Turn Off the Dark (Spider-Man: Zhasněte tmu) byla odložena na 15. března. Producenti už třetí odklad, tentokrát měsíční, zdůvodňují potřebou "vyladit" některé části představení, mimo jiné i jeho konec. Zároveň slibují, že nyní stanovený termín premiéry je už konečný, napsala dnes agentura AP.   Producent Michel Cohl uvedl, že odložením premiéry získá tvůrčí tým dost času na to, aby zdokonalil některé prvky představení a mohl publiku nabídnout co nejlepší výsledek. "Je třeba vyladit některé aspekty hry, včetně nového zakončení," uvedl.   Na závěrečných úpravách se podílejí i zpěvák Bono a kytarista The Edge z irské skupiny U2, kteří k muzikálu složili hudbu. "Hledáme zde něco výjimečného a už to téměř máme," uvedli hudebníci ve společném prohlášení.   Muzikál o pavoučím muži má být nejdražším představením v historii Broadwaye. Náklady na něj jsou odhadovány na 65 milionů dolarů (1,2 miliardy korun). Přípravy muzikálu ale stíhají problémy, zejména zranění účinkujících. Představitelka jedné z hlavních rolí Natalie Mendozaová dokonce představení opustila poté, co jí padající lano způsobilo otřes mozku.   Odklad premiéry se podle AP očekával a nezpůsobí producentům žádné problémy. Vstupenky se totiž prodávají už na zkoušky a téměř každý večer se podaří divadlo o skoro 2000 místech vyprodat. Minulý týden dokonce vykázaly zkoušky na Spider-Mana největší příjmy ze vstupenek ze všech muzikálových představení na Broadwayi.   str jnd  