 Google lidem stejně jako Amazon umožní uložit si hudbu na webu  New York 10. května (zpravodaj ČTK) - Americký internetový gigant Google chce lidem podobně jako nedávno společnost Amazon umožnit nahrávat jejich hudební soubory na internet. Ke své hudbě tak uživatelé budou moci přistupovat z různých zařízení - jak z osobních počítačů, tak například z tabletů či mobilních telefonů s operačním systémem Android, který Google vyvíjí. Nová služba by se měla jmenovat Music Beta, uvedl deník The New York Times.   Google přitom lidem nabídne více místa pro ukládání hudby než Amazon, který svou službu představil na konci března. Půjde o 20.000 písní oproti 1000 písním u Amazonu, který provozuje stejnojmenný internetový obchod.   Google ale stejně jako jeho konkurent službu bude provozovat bez posvěcení hudebních vydavatelství. Pro uživatele to například znamená, že své hudební soubory nebudou moci sdílet s ostatními anebo si je kupovat přímo od společnosti Google, jejímž hlavním oborem je vyhledávání a prodej reklamy na internetu.   Firma se sice v uplynulých měsících snažila s vydavatelstvími dohodnout, představení nové služby ale podle deníku The New York Times svědčí o neúspěchu jednání. "Několik velkých vydavatelství nebylo příliš nakloněno spolupráci. Požadovala takové obchodní podmínky, které nebyly rozumné a neumožňovaly nám vytvořit produkt anebo podnikání na udržitelném základě," podotkl Jamie Rosenberg, který má v Googlu na starost digitální obsah pro operační systém Android.   Hudební vydavatelství již po uvedení služby Amazonu daly najevo, že se jim příliš nelíbí a že zkoumají právní možnosti, jak jí zabránit. Bez jejich spolupráce v každém případě nabídka Googlu i Amazonu zůstává na půli cesty. Obě firmy by chtěly poskytovat službu, která by lidem jejich hudbu zpřístupnila na internetu, aniž by ji tam museli nahrávat. Bez licencí od nahrávacích společností to ale není možné.   Již delší dobu se přitom spekuluje, že podobnou službu chce poskytovat společnost Apple, která je díky svému internetovému obchodu iTunes velkým hráčem na poli digitální hudby. Deník The New York Times přitom připomíná, že firma díky tomuto obchodu má vztahy s hudebními vydavatelstvími. Zda se jí podaří vyjednat lepší podmínky než Googlu a Amazonu, ukáže až budoucnost.   fcz dvd  