 Ministři obrany Japonska a Koreje jednali o vojenské spolupráci  Soul 10. ledna (ČTK) - Ministři obrany Jižní Koreje a Japonska dnes v Soulu jednali o vojenské spolupráci a o příslušné dvoustranné dohodě. Ta by měla zahrnout výměnu zpravodajských informací, lékařskou pomoc či poskytování pohonných hmot při zahraničních misích. Oznámila to agentura AP s tím, že by šlo o první vojenskou dohodu od koloniální nadvlády Japonska nad Korejským poloostrovem, jež skončila v roce 1945.   Zástupci obou zemí jednají v době, kdy Japonsko s Jižní Koreou sdílejí obavy z agresivity Severní Koreje. Ta se naposledy projevila koncem loňského listopadu, kdy KLDR ostřelovala jihokorejský ostrov a zabila čtyři lidi.   Soul a Tokio jsou významnými obchodními a diplomatickými partnery, avšak možnost uzavření vojenské dohody je příliš citlivá záležitost. Mnozí Korejci stále projevují odpor vůči japonské okupaci z minulého století, která trvala 35 let . A vzájemné vztahy často poznamenávají územní a historické spory přetrvávající z koloniálních dob.   Případná dohoda předpokládá výměnu zpravodajských informací, především o Severní Koreji, či vzájemné poskytování pohonných hmot a lékařské pomoci během mírových operací v zahraničí.   Podle jihokorejských zdrojů ale dokument nebude podepsán dnes; termín jeho podpisu je zatím nejasný, poznamenala AP.   Ministři obrany Jižní Koreje Kim Kwan-džin a Japonska Tošimi Kitazawa hovořili také o severokorejském jaderném programu i dělostřelbě.   Před japonským velvyslanectvím v Soulu manifestovaly proti chystané dohodě dvě desítky lidí. Aktivisté zdůraznili, že jihokorejsko-japonská vojenská spolupráce není možná, pokud není vyřešena otázka negativní úlohy Japonska v korejských dějinách.   V loňském roce uplynulo sto let od japonského záboru Korejského poloostrova, jenž skončil porážkou Japonska na konci druhé světové války v roce 1945. Podle historiků byly statisíce Korejců nuceny bojovat jako frontoví vojáci, pracovat v otrockých podmínkách, respektive sloužit jako prostitutky pro japonské vojáky.   Krátce před tímto výročím japonský premiér Naoto Kan se v srpnu znovu omluvil za tyto události. Jihokorejský prezident I Mjong-bak později řekl, že Soul a Tokio by na historii nikdy neměly zapomenout, ale měly by zároveň společně pracovat na nové budoucnosti.   hit hej  