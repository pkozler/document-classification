 Členové Horské služby v Beskydech cvičí záchranu zraněných  Mosty u Jablunkova (Frýdecko-Místecko) 14. ledna (ČTK) - Záchranu zraněných a jejich svoz do bezpečí pomocí speciálních saní nacvičovali dnes odpoledne na sjezdovce v Mostech u Jablunkova na Frýdecko-Místecku členové Horské služby Beskydy. Celkem se cvičení účastnila desítka záchranářů. "Je to pro nás důležité. Všechno se rychle vyvíjí. Každý rok doktoři přijdou s nějakou novinkou," řekl ČTK jeden z účastníků cvičení Libor Kluz.   Náčelník beskydské Horské služby Radim Pavlica ČTK řekl, že takového cvičení se musí jednou ročně zúčastnit každý zaměstnanec Horské služby ČR. "Je to povinnost," uvedl. Tentokrát se cvičení, které potrvá do sobotního poledne, týká záchranářů působících na Javorovém vrchu a ve Velkém Polomu. Nacvičují zásah v terénu, seznamují se s technologickými novinkami a opakují si zdravovědu. Záchranáři se například budou učit i nové postupy při resuscitaci.   Dnešní akci ale poznamenalo počasí a tající sníh. Během noci měli účastníci původně absolvovat cvičnou pátrací akci v terénu na lyžích. V sobotu pak měli pokračovat nácvikem vyprošťování a vyhledávání lavinou zasypaného turisty. "Tuto část programu jsme museli změnit. Sněhové podmínky jsou nedostačující," řekl Pavlica s tím, že místo akce v terénu záchranáři budou probírat zdravovědu a budou se seznamovat s novými lavinovými vyhledávači.   Nejakčnější částí cvičení tak bylo dnešní sjíždění svahu se sáněmi v závěsu. "Byla to třešnička na dortu. Svoz používáme několikrát ročně. Všechny zraněné s poraněním nohy takto transportujeme ze svahu," řekl Kluz. Dodal, že jízda se saněmi není úplně jednoduchá. "Hodně závisí na technice. Člověk musí být dobrý lyžař," popsal nejdůležitější body speciální disciplíny horských záchranářů.   Horská služba Beskydy přes zimu zaměstnává 15 stálých pracovníků. K nim se přidává šest desítek dobrovolníků. Od začátku zimy 1. prosince už evidují na 170 zásahů. "S ohledem na to, jak brzy se začalo lyžovat, to není moc vysoké číslo," řekl Pavlica.   Mezi nejvážnější zásahy této zimy se řadí záchrana turisty, kterého v horách postihl infarkt. V prostoru Kasáren na česko-slovenském pomezí jej museli ošetřit horští záchranáři během vánočních svátků. Do nemocnice pak muže dopravil vrtulník letecké záchranné služby. Během letošní zimy to byl jediný zásah vrtulníku v Beskydech.   Členové horské služby za sebou mají i první letošní pátrací akci. V polovině prosince hledali dva snowboardisty. Ti se za tmy vydali volným terénem z Radhoště do Rožnova. Cestou se ztratili. Poté zavolali o pomoc a horská služba je ještě večer našla. Podle šéfa horských záchranářů hazardovali se svými životy. Pro noční sjezd volným terénem jim totiž chybělo základní vybavení.   David Moravec snm  