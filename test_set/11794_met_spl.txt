 Víkendové lyžování ve středních Čechách ohrožuje obleva  Praha 13. ledna (ČTK) - Středočeské lyžařské areály se potýkají s oblevou, kvůli níž budou některé o nadcházejícím víkendu zřejmě mimo provoz. Již od minulého týdne se nelyžuje v Kvasejovicích a zavřeno bude mít možná i příbramský Padák, zjistila ČTK.   Obleva postihla také největší středočeský areál Ski Relax Monínec, milovníci sjezdového lyžování si ale podle provozovatele Jaroslava Krejčího přijdou přesto na své. "Obleva nás samozřejmě zasáhla, běžkařské tratě uplavaly, ale sjezdovky jsou v dobrém stavu," uvedl. Na svahu podle něj leží kolem 80 centimetrů sněhu, na hotelové sjezdovce dokonce 1,5 metru. "Tam jsme si vytvořili velkou zásobu sněhu," dodal Krejčí.   Dostatek sněhu je i v Chotouni, byť jeho kvalita je výrazně horší než v minulých týdnech. "Je naměklý, na druhou stranu je pod ním masa sněhu, která drží teplotu. Takže to není úplně břečka," uvedl provozovatel Jan Němeček. Problém je podle něj s návštěvností, která je v těchto dnech velmi slabá. "Samozřejmě když prší, tak se nikomu lyžovat nechce," poznamenal Němeček.   Příbramskou sjezdovku Padák v současnosti pokrývá 20 až 30 centimetrů sněhu. Zda do víkendu vydrží, je ale podle Vladimíra Kovalčíka z provozovatelské společnosti Novadus otázkou. Sníh se dá totiž těžko upravit, rolba na něj nevjede. Kovalčík předpokládá, že v sobotu by se ještě jezdit mohlo, ale neděle je velmi nejitá. "Budeme v provozu, dokud to podmínky dovolí," dodal.   Kolem 30 centimetrů sněhu hlásí sjezdovka na Šibeničním vrchu u Mnichovic. Provozovatel Jan Zenkl zatím věří, že přes víkend bude otevřeno. "Nepřijde-li další oteplení a nebude-li průtrž mračen, tak bychom jezdili," uvedl.   Nejhorší situace je v lyžařském středisku v Kvasejovicích, které je mimo provoz už od neděle. Podle Dany Kroužilové z provozovatelské firmy je to tím, že areál je zatím odkázán na přírodní sníh. "Musíme počkat, až zase napadne," dodala.   khj jpt  