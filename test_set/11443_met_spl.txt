 Zimní střediska na severu Čech zažila rušný přelom roku  Liberec/Ústí nad Labem 2. ledna (ČTK) - Zimní střediska na severu Čech zažila rušný přelom roku. Výborných sněhových podmínek v Krušných a Jizerských horách a v Krkonoších využily tisíce lyžařů. Od Nového roku už jich ale na svazích rychle ubývá, a tak bylo o víkendu lyžování jen s minimálním čekáním u vleků a lanovek. I v dalších dnech zůstanou už střediska z velké části v provozu, větší nápor lyžařů ale čekají o víkendech a pak od druhé poloviny ledna, kdy v Polsku začínají prázdniny.   Horská střediska hlásí podmínky, jaké touto dobou už několik let nepamatují. Na svazích leží kolem metru sněhu, sjezdovky jsou upravené a v provozu jsou všechna střediska včetně těch nejmenších. Upravené jsou desítky kilometrů běžeckých tratí. "Snad jen to počasí mohlo být po Silvestru lepší, minulý týden svítilo sluníčko a měli jsme i denní návštěvnost kolem 6000 lyžařů, v posledních dnech jich ale ubývá, může za to zřejmě i horší počasí," řekla ČTK Renata Žalská, mluvčí Spartaku Rokytnice, který je hlavním provozovatelem v Rokytnici nad Jizerou.   Rušno bylo i v nedalekém Sportovním areálu Harrachov. "Část lidí už odjela, zůstávají ale Holanďani, Němci i Rusové, fronty jsou minimální, pět nejvýše deset minut," řekl ČTK náčelník lanovky Milan Goč. V Harrachově už opět začali stavět sněhový hrad, který byl v minulé sezoně oblíbenou atrakcí nejen pro malé, ale i pro dospělé návštěvníky. "Už máme hotové základy, hlavní stavbu zahájíme v příštích dnech," poznamenal Goč.   Spokojeni jsou s víkendovou návštěvností i v Jizerskohorských střediscích. "Areály už zůstanou v provozu, jen do konce ledna omezíme večerní lyžování jen na pátek a sobotu," poznamenal Pavel Bažant, ředitel společnosti Ski Bižu, která provozuje velká jizerskohorská střediska v Bedřichově, na Špičáku i Severáku. Rušný víkend zažil i liberecký Ještěd. "Na Nový rok byla návštěvnost kolem 1500 lidí, dnes zhruba 1300, podmínky jsou výborné, chvílemi dokonce vykukovalo sluníčko," řekl vedoucí střediska Jakub Čeřovský.   V minulých dnech už na svahy libereckého Ještědu nastoupili po roce znovu i městští strážníci, kteří na lyžích dohlížejí v sezoně na bezpečnost lyžařů. K zavedení policejních hlídek na sjezdovkách se Liberec inspiroval v zahraničí, podobně se mohou s policisty setkat lyžaři také na Šumavě a nově i v Krušných horách. Dnes je mohli poprvé potkat lyžaři ve středisku Telnice nedaleko Ústí nad Labem. "Dohlížet na lyžaře by tu měli o víkendech," řekl ČTK provozovatel tamního areálu Jindřich Holinger.   ivc jpt  