 V Olomouckém kraji se na cestách místy tvoří sněhové jazyky  Olomouc 6. ledna (ČTK) - Na sněhové jazyky mohou kvůli silnému větru narazit na některých místech řidiči, kteří dnes ráno projíždějí Olomouckým krajem. Silničáři se je snaží odstraňovat, přesto nabádají řidiče k opatrnosti.   Sníh leží kvůli větru na některých cestách Olomoucka. "Pravidelně sněhové jazyky odstraňujeme, na otevřených úsecích však musejí řidiči jezdit se zvýšenou opatrností. Zafoukává se také cesta ze Šternberka směrem na Horní Loděnici, v pravidelných intervalech tam však jezdí naše technika, větší problémy hlášeny nemáme," řekl dnes ČTK dispečer olomouckých silničářů.   Silnější vítr způsobuje potíže také v některých úsecích na Přerovsku. Se sněhovými jazyky se podle silničářů mohou setkat i řidiči ve vyšších polohách Prostějovska. "Jde hlavně o úseky na Konicku a Protivanovsku, technika tam pluží a jazyky odstraňujeme," řekl ČTK tamní dispečer.   Také na severu Olomouckého kraje se mohou řidiči setkat se zavátými silnicemi. Hlásí je dispečeři na Šumpersku i na Jesenicku, kde fouká na Rejvízu a na silnici směrem na Javorník.   ftv mol  