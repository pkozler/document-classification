 Pražská burza dopoledne o čtvrt procenta oslabila  Praha 31. ledna (ČTK) - Pražský akciový trh na počátku nového týdne oslabil a hlavní index PX v 11:15 odepisoval čtvrtinu procenta na 1223,7 bodu. V červených číslech byla většina titulů, na dvouleté minimum spadla mediální CETV, vyplývá z výsledků burzy.   Nejztrátovějším titulem byla dopoledne KIT digital, která přišla o 5,67 procenta na 243 korun. Nedařilo se ani mediální CETV, která přišla o čtyři procenta na 321,50 Kč. "Denní minimum 311 korun je dokonce dvouletým dnem na tomto titulu," upozornil makléř Patria Direct Tomáš Kálal.   Výprodeje podle Kálala postihly evropské trhy po pátečním poklesu amerických burz. Ostatní trhy v regionu klesají přes procento.   Komerční banka oslabila a obchoduje se na 4204 Kč. Od regionálního výprodeje na bankách se naopak dopoledne odlišovala Erste Bank. Její akcie nepatrně přidaly a obchodují se kolem 871 Kč.   Téměř beze změny kolem 817 Kč se dopoledne pohybovaly i cenné papíry ČEZ.   kri jw  