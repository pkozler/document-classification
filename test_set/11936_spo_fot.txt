 Japonsko získalo rekordní čtvrtý titul fotbalového mistra Asie  --------------------    Ke zpravodajství: FOTO/aktuality   Doplnili jsme poslední odstavec.   --------------------    Dauhá 29. ledna (ČTK) - Fotbalisté Japonska jako první v historii vyhráli počtvrté mistrovství Asie. V dnešním finále v Dauhá porazili Austrálii 1:0 po prodloužení. O jediný gól se ve 107. minutě postaral výtečným volejem střídající útočník Tadanari Lee.   Ve finále se potkaly dva nejofenzivnější týmy turnaje, ovšem tentokrát se předháněly v zahazovaní šancí. Především Australané si často vylámali zuby na brankáři Kawašimovi. Ten se stal japonským hrdinou už v semifinále, když v penaltovém rozstřelu vychytal postup, a také ve finále patřil ke klíčovým hráčům. Poradil si mimo jiné se sólovým nájezdem zkušeného Harryho Kewella.   Také Japonci nevyužili nadějné pozice. Především Okazakiho hlavičce chybělo jen pár centimetrů. Rozhodnout tak muselo prodloužení.   V něm se blýskl povedenou hlavičkou pod břevno Australan Kruse, ale Kawašima skvělým zákrokem svůj tým podržel a umožnil Japonsku rozhodnout. Ve 107. minutě přilétl do vápna centr zleva, obrana Australanů zcela zapomněla na střídajícího Leeho a útočník korejského původu parádním volejem do šibenice rozhodl. Připomněl vítězný gól Zinédina Zidana z finále Ligy mistrů mezi Realem Madrid a Leverkusenem v roce 2002.   Japonsko během patnácti ročníků turnaje vyhrálo počtvrté a uteklo Saúdské Arábii a Íránu, které mají na kontě tři tituly. Všechny čtyři triumfy Japonci získali během posledních šesti turnajů. Naopak Austrálie premiérovou účast ve finále od přesunu z oceánské části fotbalového světa do Asie v roce 2007 nevyužila.   Nejlepším hráčem turnaje byl vyhlášen Japonec Keisuke Honda z CSKA Moskva, cenu pro nejlepšího střelce převzal autor pěti branek Korejec Ku Ča-čchol.   svd ura gi  