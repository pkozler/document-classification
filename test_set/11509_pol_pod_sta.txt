 Šternberk opraví silnice a vytvoří klidovou zónu ve Lhotě  Šternberk (Olomoucko) 4. května (ČTK) - Komunikace ve šternberské místní části Lhota se letos dočkají rekonstrukce. Radnice v lokalitě navíc hodlá opravit chodníky, veřejné osvětlení a u rybníka vytvořit odpočinkovou zónu. Investice si vyžádá až 18,3 milionu korun, většinu nákladů pokryje dotace z evropských zdrojů, řekl dnes ČTK vedoucí odboru rozvoje města a investic Pavel Sehnal.   Město začalo vozovky upravovat už loni, z rozpočtu na to uvolnilo téměř 11 milionů korun. Letos práce dokončí a navíc se pustí do úprav okolí. "Projekt počítá s opravami chodníků, veřejného osvětlení, vytvořením parkovacích míst a klidovou zónou u rybníka. Se zahájením realizace počítáme v červenci či srpnu, letos provedeme veškeré stavební práce," uvedl Sehnal. Doplnil, že příští rok na jaře bude následovat dokončení terénních úprav a výsadba zeleně.   V místní části Lhota žije jen zhruba 130 obyvatel, ale působí tam řada podnikatelských subjektů zejména v oboru stavebnictví. Proto doprava komunikace výrazně zatěžuje.   Obyvatelé Lhoty si navíc museli v posledních zhruba pěti letech zvyknout na čilý stavební ruch. Uskutečnila se tam rekonstrukce kanalizace, plynofikace a vodohospodáři v místní části rekonstruovali vodovod. Oprava vozovek a přilehlých prostor celý proces završí.   srd snm  