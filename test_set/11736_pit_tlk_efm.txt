 T-Mobilu do března klesly tržby o 9 procent na 6,5 miliardy korun  Praha 6. května (ČTK) - Tržby tuzemského mobilního operátora T-Mobile v letošním prvním čtvrtletí klesly o devět procent na 6,5 miliardy Kč. Počet zákazníků stagnoval na 5,4 milionu. Firma to dnes oznámila ČTK v tiskové zprávě.   "Dosažené výsledky zcela odpovídají prostředí, v němž působíme. Zákazníci jsou převážně věrni svému operátorovi a majitelé předplacených karet stále častěji přecházejí na výhodnější tarifní smlouvy. Ceny telekomunikačních služeb trvale klesají, což se logicky odráží i na tržbách. Jasným trendem je rostoucí podíl datových služeb na příjmech," uvedl generální ředitel Milan Vašina.   Průměrná měsíční útrata za mobilní telekomunikační služby (ARPU) činila 370 Kč, což je o 11 procent méně než v prvním čtvrtletí loňského roku. Podíl nehlasových služeb byl 24 procent. Konkurence zatím výsledky neoznámila.   jsa dvd  