 Chovatelům psů a koček bude sloužit internetová televize  Praha 31. května (ČTK) - Chovatelům psů a koček je určeno vysílání nové internetové televize TV VET, která od středy začne vysílat na internetových stránkách  www.tvvet.eu . Dozvědí se z něj informace o tom, jak se mají o své mazlíčky správně starat. Lidé vysílání TV VET uvidí také v čekárnách ordinací některých veterinářů; právě ve spolupráci s odborníky budou tvůrci vysílání své pořady připravovat. Vedení TV VET dnes projekt v Praze představilo novinářům.   "Na českém trhu bohužel neexistuje ucelené interaktivní informační médium, které by tyto informace podávalo," řekl ČTK ředitel TV VET Radim Žuchadar. "Sám jsem chovatel a když jsem hledal informace, třeba i na internetu, tak mi to zabíralo příliš mnoho času," konstatoval.   "V tomhle oboru ve spoustě případů neexistují striktně dané postupy. Je jich více a my se je samozřejmě budeme snažit ukázat a budeme nabádat k důvěře k veterináři," prohlásil Žuchadar.   Nový projekt proto divákům ve formě hodinového bloku reportáží nabídne informace o novinkách v péči o mazlíčky. "Naším cílem je informovat diváka o správné výživě a péči, předcházet nejčastějším chovatelským omylům a vzdělávat diváky při rozeznávání základních příznaků běžných onemocnění," uvedla marketingová manažerka TV VET Zuzana Kábelová.   "Půjde o šedesátiminutovou smyčku, která bude na webu rotovat po 24 hodin denně," uvedl Žuchadar. Na obrazovkách umístěných v čekárnách u 50 veterinářů v Praze, Brně a Středočeském kraji uvidí program i lidé čekající se svými zvířaty na ošetření. Kromě reportáží se bude vysílat miniseriál nazvaný Tak takhle ne - na příkladu fiktivní rodiny Dvořákových vtipně ukáže, čeho se při péči o psa vyvarovat.   Vysílání TV VET připravuje podle Žuchadara třicetičlenný tým ve spolupráci s pěti desítkami veterinářů; náklady vyčíslil v řádu milionů korun. Program se bude obměňovat jednou za měsíc.   Podle Žuchadara funguje podobná televize v USA. "Diváci se na ni často obracejí a mají v ni důvěru," prohlásil Žuchadar. Obdobné vysílání pro chovatele existuje i v Británii, česká TV VET je první internetovou televizí pro chovatele v kontinentální Evropě. Pokud se projekt osvědčí, hodlají autoři projektu expandovat na Slovensko, do Polska a Maďarska.   "Oslovit můžeme širokou věkovou skupinu chovatelů, v Česku jsou registrovány zhruba dva miliony malých zvířat, hlavně psů a koček," dodal Žuchadar.   Jiří Janda dr  