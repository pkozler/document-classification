 Spisovatel Jan Balabán by se dožil 50 let  --------------------    Ke zpravodajství: FOTO ve Fotobance   --------------------    Praha 20. ledna (ČTK) - Ostravský spisovatel a překladatel Jan Balabán, jeden z nejoceňovanějších českých spisovatelů posledních let, by se 21. ledna dožil 50 let. Autor románů Kudy šel anděl či Zeptej se táty nebo knih povídek Jsme tady a Možná že odcházíme zemřel nečekaně ve věku 49 let loni 23. dubna.   Šumperský rodák strávil většinu života v Ostravě. Na olomoucké univerzitě vystudoval český a anglický jazyk. Po ukončení studia pracoval jako překladatel ve Vítkovických železárnách, později jako překladatel na volné noze. Od roku 2007 pravidelně přispíval do časopisu Respekt.   Jeho kniha povídek Možná že odcházíme získala v roce 2005 cenu Magnesia Litera v kategorii próza. O rok dříve byla v anketě Lidových novin prohlášena Knihou roku, zároveň byla nominována na Státní cenu za literaturu. Mezi jeho další povídkové knihy patří Středověk, Boží lano, Prázdniny a Jsme tady, vytvořil i komiks Srdce draka.   Balabán je také autorem románů Kudy šel anděl (2003) a Zeptej se táty, který vyšel loni, pár týdnů po jeho náhlé smrti. Za tento silně autobiografický, niterný a soustředěně podaný román získal loni prvenství v anketě Kniha roku Lidových novin. Podle básníka Ivana Motýla je toto Balabánovo dílo "nejpůsobivějším 'kázáním o smrti', jaké vzniklo v české literatuře", často bývá oceňována i jeho schopnost výstižně popsat motivace ženských postav. Loni též vyšlo souborné vydání Balabánových povídek.   rmi  