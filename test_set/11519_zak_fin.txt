 Bankéř Elmer před soudem za porušení bankovního tajemství  Curych 19. ledna (ČTK) - Bývalý švýcarský bankéř Rudolf Elmer dnes stanul před soudem v Curychu za porušení bankovního tajemství a zastrašování svého bývalého zaměstnavatele. Státní zástupci pro Elmera žádají osm měsíců vězení a pokutu 2000 švýcarských franků (38.000 Kč). Obvinění nesouvisí se zveřejněním informací o daňových únicích v rámci kauzy WikiLeaks, v němž Elmer rovněž figuruje.   Jako bývalý šéf pobočky švýcarské banky Julius Baer na Kajmanských ostrovech Elmer údajně zastrašoval zaměstnance banky včetně bombové hrozby a nabízel za úplatu tajné bankovní údaje. Čelí i obvinění z porušení firemního a bankovního tajemství.   Soud přilákal širokou pozornost švýcarských médií. Před soudní budovou se sešli protestující z levicové Alternativní strany, kteří přišli Elmerovi vyjádřit podporu. "Domníváme se, že lidé, kteří odkrývají nechutné stránky švýcarských financí, si zaslouží podporu", uvedl jeden z protestujících.   Elmer naopak obviňuje svého bývalého zaměstnavatele z kampaně, která je vedena proti němu a jeho rodině. Za mlčenlivost požaduje 500.000 franků (9,5 milionu Kč). Banka Julius Baer uvedla, že Elmer proti ní vedl zastrašovací kampaň a snažil se pošpinit jméno banky i jejích zákazníků.   Elmer se dostal do médií již v pondělí, když předal serveru WikiLeaks data, která podle něj dokumentují, že asi 2000 obchodníků, politiků a korporací se vyhýbalo placení daní přes bankovní konta v daňových rájích. Dokumenty, které předal WikiLeaks, pokrývají údajně období mezi lety 1990 až 2009 a zahrnují i informace z dalších bankovních zdrojů.   Švýcarské bankovní tajemství se stalo předmětem kritiky v minulých letech, když sousední Německo nakupovalo tajná data od tamních informátorů, aby vypátralo daňové úniky. V roce 2010 pak bylo Švýcarsko přinuceno předat americkým úřadům detaily o asi 4450 kontech. Prověření se týkalo daňových odvodů amerických klientů největší švýcarské banky UBS. Bývalý zaměstnanec UBS Bradley Birkenfeld, který zveřejnil údaje o zámožných amerických klientech banky spojených s daňovými úniky, si nyní odpykává čtyřicetiměsíční trest vězení v Pensylvánii.   kav hej  