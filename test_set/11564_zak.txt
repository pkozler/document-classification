 Vrchní soud snížil muži trest za pokus vraždy na 12,5 roku vězení  --------------------    Ke zpravodajství: FOTO ve Fotobance  ID foto: P201011100629401   Doplnili jsme odůvodnění rozsudku a další informace ve 4. až 7. odstavci.   --------------------    Olomouc 18. ledna (ČTK) - Olomoucký vrchní soud dnes snížil trest Davidu Křížovi na 12,5 roku vězení za pokus vraždy. Brněnský krajský soud mu původně vyměřil 14 let. Muž zapálil předloni v dubnu rodinný dům na Brněnsku, v němž spal jeho tehdy jedenáctiletý syn a bývalá tchýně. Obžalovaný se prý chtěl založením požáru pomstít bývalé manželce, se kterou se před požárem rozvedl.   Muže k činu dohnalo podle spisu to, že se nedokázal smířit s rozchodem s exmanželkou. Nejprve jí zasílal výhružné textové zprávy, později se rozhodl založit požár. Proto v dubnu 2009 vtrhl do rodinného domku bývalých tchánů v Hrušovanech u Brna, kde se bitím snažil přimět svého tehdy patnáctiletého syna k tomu, aby mu řekl, kde je jeho matka. Když se od něj dozvěděl, že není doma, budovu zapálil.   Starší ze synů obžalovaného z domu utekl a vzbudil souseda, který z hořící budovy vynesl mladšího chlapce. Následně svedl úspěšný boj o život jeho tehdy šedesátileté babičky. Plameny ji uvěznily v patře budovy. Pohotový muž ale sehnal žebřík a pomohl jí z balkonu slézt dolů.   Obžalovaný u soudu přiznal, že v domě skutečně zapálil skříň své bývalé ženy. Chtěl jí prý způsobit škodu. Odmítl však, že by chtěl někoho úmyslně či neúmyslně usmrtit. Jeho obhajobě však vrchní soud neuvěřil.   "Pokud obžalovaný chtěl bývalé manželce zničit oblečení, mohl ho vynést ven na dvůr a tam ho zapálit. To však neučinil. Naopak jednal tak, že pokud by nezasáhl soused poškozených, mladší syn obžalovaného a jeho bývalá tchýně by se mohli v domě udusit zplodinami," uvedl předseda senátu vrchního soudu Petr Angyalossy.   Ke snížení trestu odvolací soud přistoupil podle něj ze zákonných důvodů. "Krajský soud pochybil, když obžalovanému uložil 14 let vězení, protože nezohlednil to, že muž byl již dříve podmíněně odsouzen ke 2,5letému trestu. Tato podmínka zjevně bude přeměněna na nepodmíněný trest, potom by však byla překročena maximální hranice nevykonaných trestů, která může činit 15 let," uvedl soudce.   Vrchní soud se již případem zabýval v únoru loňského roku. I tehdy uložil obžalovanému 12,5 roku vězení. Toto rozhodnutí však Nejvyšší soud zrušil a uložil vrchnímu soudu doplnit dokazování. Vrchní soud tak učinil mimo jiné výslechem svědků při dnešním jednání.   orv sap  