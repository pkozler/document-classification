 Sezóna přenosů z Met končí v sobotu Valkýrou  --------------------    Ke zpravodajství: FOTO ve Fotobance  ID foto:  FO02084781 ,  FO02105089 ,  FO01088447    --------------------    Praha 12. května (ČTK) - V sobotu bude mimořádně už vpodvečer zakončena sezona přímých satelitních přenosů z Metropolitní opery v New Yorku Wagnerovou Valkýrou. Novou inscenaci, kterou nastudoval kanadský režisér Robert Lepage, bude v Česku vysílat 30 kinosálů ve 26 městech. Nejnovějším přírůstkem je semilské kino Jitřenka, řekl na dnešním setkání s novináři Radim Bartík z distribuční společnosti Aerofilms.   Oblíbený projekt Metropolitan Opera: Live in HD bude od října do dubna příštího roku pokračovat další sezonou, ve které operní fanoušky čeká jedenáct hvězdně obsazených titulů. "Například ruská sopranistka Anna Netrebková vystoupí poprvé v titulní úloze Donizettiho Anny Boleny, která sezónu 15. října otevře. Představí se i v titulní roli Massenetovy Manon," uvedl koordinátor Martin Cikánek. Předprodej bude zahájen po 14. květnu, ovšem v žižkovském kině Aero už se vstupenky prodávají.   Přímé přenosy kombinují špičkové operní umění s nejmodernějšími technologiemi. V České republice začaly v prosinci roku 2007, kdy se vysílalo pouze do pražského Aera. "Tehdy přilákaly celkem 3500 lidí. O zájmu i v dalších městech svědčí, že jen prosincový přenos Dona Carlose sledovalo ve třech desítkách kinosálů přes 5000 diváků. Celkem skončila minulá sezona s bilancí 42.000 lidí, spolu se záznamy jich před filmovými plátny usedlo na šedesát tisíc," dodal Bartík.   Podle Cikánka však počet kin už nebude narůstat, naopak se sníží na zhruba 25 až 28, aby si navzájem neubírala diváky.   "Pro mimořádný úspěch a divácký zájem přidáme v pražském Světozoru projekce záznamů nejlepších představení baletních přenosů z Pařížské opery - tragické drama lásky pařížské kurtizány a muže z vyšší společnosti na motivy románu Alexandra Dumase mladšího Dáma s kaméliemi a tradiční Labutí jezero," uvedla dramaturgyně Lucie Rozmánková. Upozornila i na první 3D záznam baletu na světě, jímž bude v říjnu romantická Giselle v podání umělců slavného petrohradského Mariinského divadla.   Také přímé přenosy baletu Pařížské opery a moskevského Velkého divadla kombinují špičkové taneční umění s nejmodernějšími technologiemi. První přenos se uskutečnil v prosinci 2009, jejich první sezonu zahájilo loni v červenci představení Malá tanečnice Edgara Degase. V současnosti na tomto projektu participuje 12 kin v České a Slovenské republice.   Podle Bartíka si diváci zvykli chodit i na přenosy činoherních představení, avšak opera s možností vidět ty nejlepší sólisty ve vrcholné formě budí pochopitelně největší zájem. "Občas nabízíme i přenosy koncertů včetně heavymetalových," dodal.   Bližší informace získají zájemci na adrese  www.metinhd.cz  a  www.baletvkine.cz .   Jiří Borovička jnd  