 Lyžařská střediska byla často poloprázdná, počasí mnohé odradilo  Praha 16. ledna (ČTK) - Lyžařská střediska byla o víkendu často poloprázdná, obleva řadu rekreantů odradila. Provozovatelé skiareálů proto vyhlížejí ochlazení, které meteorologové slibují na polovinu příštího týdne. Některé areály měly zavřeno, na řadě míst je ale sněhu dost a lyžuje se.   Například největší Šumavský areál na Špičáku byl o víkendu v provozu s výjimkou nejprudší sjezdovky, která nemá zasněžování. "Oteplení jsme přečkali v pohodě. V sobotu ráno přestalo pršet, dopoledne bylo lidí méně, ale už odpoledne byla návštěvnost až překvapující. V noci na dnešek pak sníh sedl a ráno to byla krásná upravená deska a lyžování ve firnu," popsal podmínky provozovatel. Ve Skiareálu Lipno bylo v provozu všech osm sjezdovek, na nichž leželo přes 50 centimetrů technického sněhu. V sobotu si přišlo zalyžovat kolem 1500 lidí, dnes ještě o několik set víc.   Na hřebenech Krkonoš je okolo 65 centimetrů sněhu, který je po silném oteplení mokrý, místy je terén zledovatělý. Riziko uvolnění lavin je velmi nízké, tedy na prvním stupni pětibodové škály. Horští záchranáři přesto doporučují turistům, aby se o podmínkách na hřebenech hor informovali. "Když prší, taky by se mi taky na sjezdovku nechtělo. V sobotu přijela tisícovka věrných. Dnes už svítilo sluníčko a návštěvnost jsme měli 3000 až 4000," řekl provozovatel špindlerovského areálu, kde je v provozu více než deset kilometrů sjezdovek. Obleva podle Berana sjezdovky nepoškodila, na svazích je půl metru a více sněhu.   "Návštěvnost odpovídá počasí. Sníh je mokrý, pokrývka je po delším lyžování taková rozbředlejší. V provozu ale máme všechny sjezdovky mimo propojovací cesty. Příští týden začneme zasněžovat, hlásí opět mrazy," uvedl Petr Vrzal ze skiareálu Sněžník.   Slunečná neděle pomohla zvýšit návštěvnost i libereckému středisku na Ještědu. "Dnes jsme měli okolo 900 lidí, v sobotu asi 400," řekl vedoucí areálu Jakub Čeřovský. To jsou na poměry Ještědu spíš podprůměrná čísla, ale provozovatel se tentokrát nezlobí. "Bylo to prostě klasické jarní lyžování se vším všudy, tedy i včetně počasí," dodal. Na sjezdovkách leží asi 50 centimetrů sněhu, který se během dne měnil ze zmrzlého firnu na měkkou kaši. Holá místa ale na sjezdovkách prakticky nejsou.   Přes oteplení byly o víkendu otevřeny například také lyžařské areály v Krušných horách a nabídly dobré podmínky, i když většinou na mokrém sněhu. V provozu byly ve vyšších polohách i běžkařské tratě. Zejména dnešního slunečného počasí využili lyžaři k pobytu na sjezdovkách.   Podobně i v Jeseníkách byla neděle lepší soboty, kdy odradil milovníky zimních sportů od návštěvy hor déšť. Během dneška se ale počasí umoudřilo a sjezdovky se zaplnily trochu víc. Po oblevě leží na sjezdovkách v nejvyšších moravskoslezských horách stále dost sněhu, všechna střediska jsou stále v provozu. "Návštěvnost nebyla v sobotu nic moc, dnes je to již průměrné. Jsou to ale většinou lidé, kteří tady mají zaplacené pobyty. Sněhu sice ubylo, ale naštěstí jsme dost nasněžili před Vánocemi," řekl ČTK provozovatel jednoho z lyžařských středisek v Petříkově. Jen málo lidí zamířilo o víkendu na svahy Beskyd. Provozovatelé lyžařských areálů zaznamenali silně podprůměrnou návštěvnost.   Lyžovat lze i v regionech, kde tak vysoké kopce nemají, tam ale obleva přidělala provozovatelům ještě víc vrásek. Například ve Středočeském kraji kvůli nedostatku sněhu o víkendu nefungovala střediska v Kvasejovicích a na Šibeničním vrchu u Mnichovic. Naopak lyžovalo se v Chotouni u Prahy a na příbramské sjezdovce Padák.   hj mal  