 Podle kapely AC/DC nejsou reality show správnou cestou k úspěchu  --------------------    Ke zpravodajství: FOTO ve Fotobance  ID foto:  F201105060396901 ,  F201105060396001    --------------------    Londýn 13. května (ČTK) - Na rozdíl od Stevena Tylera ze skupiny Aerosmith, který působí jako porotce soutěže American Idol, byste členy australské rockové skupiny AC/DC v porotě jakékoli televizní talentové soutěže těžko hledali. Nejsou vůbec stoupenci reality show coby cesty ke slávě.   "Existuje jen jeden způsob, jak to lze dokázat," řekl agentuře AP hlavní vokalista Brian Johnson. "Vlezete na pódium, naučíte se řemeslo a pak vystoupíte a hrajete před lidmi. Odsloužíte si učňovská léta jako kdokoli jiný. Zkratky nakonec vedou jen k slzám. Všechno je to reklamní trik. A není to fér vůči těm dětem udělat je na jeden týden slavné a příští týden už z nich není nikdo. Prostě to není správné," dodal.   Členové skupiny AC/DC, kterou krom Johnsona tvoří Angus Young, Malcolm Young, Cliff Williams a Phil Rudd, přijeli do Londýna před premiérovým uvedením svého nového DVD Live At River Plate. Na něm je záznam vystoupení z Argentiny, kde skupina v prosinci loňského roku odehrála tři koncerty, z nichž každý navštívilo impozantních 70.000 diváků.   AC/DC je jedna z nejdéle působících a nejúspěšnějších rockových kapel světa a Young i Johnson jsou přesvědčení, že právě těžké začátky je dostaly tam, kde jsou dnes. Dnes třiašedesátiletý Johnson začínal zpívat po britských klubech pro 30 diváků a na vystoupení jezdil autobusem. Mamutí koncerty natočené v Buenos Aires pro něj tehdy byly doslova hudbou vzdálené budoucnosti.   Na rozdíl od jiných koncertních filmů, jaké ze svých vystoupení nahrála například skupina U2 nebo popový idol teenagerek Justin Bieber, není Live at River Plate natočený v 3D formátu. Místo toho se skupina soustředila na rozmístění 32 HD kamer v každém dostupném úhlu, jaký si dokázala vymyslet. "Kdo by chtěl vidět můj nos v 3D?" žertoval Johnson. "Vždyť by prchali z kina."   dk dr  