 Francouzi radí Pardubickému kraji, aby zapojil do turismu venkov  Pardubice 27. ledna (ČTK) - Pardubický kraj by měl turistům víc nabízet venkovské regiony a zapojit do cestovního ruchu farmáře. Novinářům to dnes řekla radní pro evropskou politiku a meziregionální spolupráci partnerského francouzského regionu Karine Gloanecová-Maurinová. Pardubický kraj tradičně obsahuje poslední příčku v návštěvnosti.   "Mám na mysli třeba ubytování na venkově, nabídku různých taveren. Možná by se měl zapojit i zemědělský sektor, který se potýká se značnými problémy. Na svých farmách by zemědělci mohli nabízet ubytování, aby přitáhli turisty na venkov," řekla Gloanecová-Maurinová.   Blízkost Prahy je pro Pardubický kraj z části nevýhodou, protože hlavní město odlákává turisty, kteří by možná jinak zavítali i do pardubického regionu, dodala radní.   Nejčastějšími zahraničními návštěvníky Pardubického kraje jsou Slováci a Poláci. Francouzi dosud tvoří jen malou část zahraniční turistů. Loni jich bylo asi 3,5 procenta. Podle radní Francouze nejvíc oslovuje výtvarné umění a kultura obecně.   "Když Francouz přijede do České republiky, má ji spojenou s bohatou kulturou, kterou chce poznat. Francouzi jsou také velicí gurmáni, rádi ochutnávají. Jsou také velmi společenští," řekla Gloanecová-Maurinová.   Radní doufá, že si oba regiony pomohou v mnoha otázkách, nejen v cestovním ruchu. Francouzskou delegaci farmářů prý můžou místní očekávat při konání prestižního dostihu Velká pardubická. Francouzští zemědělci budou v Pardubicích prezentovat vlastní výrobky.   Vedení Pardubického kraje dnes připomnělo, že do cestovního ruchu půjde z evropských dotací postupně 1,5 miliardy korun. Projekty už jsou schválené. Dotaci více než 200 milionů korun dostal na rozšíření a modernizace skiareál v Dolní Moravě. Dotace ve výši 65 milionů korun čerpá vojenské muzeum v Králíkách. Připravuje se rovněž rekonstrukce středověkého areálu v Letohradě. Z fondů získal příslib 56 milionů korun.   "Projekty se začínají realizovat, během roku až dvou budou hotové. Věřím, že se tím infrastruktura výrazně zlepší," řekl hejtman Radko Martínek (ČSSD).   jlc hš  