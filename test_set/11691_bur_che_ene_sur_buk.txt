 Ceny ropy kvůli obavám z řecké krize dál klesají  Singapur 20. června (ČTK) - Světové ceny ropy zahájily dnes dalším poklesem, jímž navázaly na páteční oslabení, a v asijském obchodování ztratily více než dolar na barel. Ropný trh zůstává pod vlivem obav z dopadů řecké dluhové krize a oslabují jej i slabší vyhlídky americké ekonomiky.   Cena severomořské ropy Brent klesla před 9. hodinou SELČ o 1,40 dolaru na 111,75 dolaru za barel. V pátek klesla o zhruba dolar a za celý minulý týden ztratila pět procent. Americká ropa WTI oslabila o 1,70 dolaru na zhruba 91,30 dolaru za barel.   Ministři financí eurozóny v noci na dnešek nerozhodli o uvolnění dalších 12 miliard eur na pomoc Řecku z loňského záchranného balíku a poskytnutí peněz podmínili prosazením nových úsporných opatření. Trh čeká, že peníze Řecko dostane nejpozději do poloviny července, protože jinak by musela země vyhlásit platební neschopnost.   Euro v reakci na zprávu vůči dolaru kleslo o půl procenta a dolar zpevnil i vůči koši měn. Silnější dolar obvykle sráží ceny ropy dolů.   "Projevují se velké obavy z eskalace řecké krize. Nakonec sice dostanou pomoc, je tu však strach z nákazy," řekl agentuře Reuters analytik japonské společnosti Mitsubishi Corp. Tony Nunan.   Ropu oslabují i zhoršené vyhlídky americké ekonomiky Mezinárodní měnový fond snížil minulý týden odhad jejího růstu na 2,5 procenta. Před hlubším poklesem budou ropu podle analytiků chránit obavy z pokračování nepokojů na Blízkém východě a v severní Africe, které mají vliv na dodávky ropy.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  111,75  113,16     New York - Nymex  WTI  červenec  91,28  93,01     hp jw  