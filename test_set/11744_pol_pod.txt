 V Česku jedná šéf makedonské diplomacie  --------------------    Ke zpravodajství: FOTO/aktuality   --------------------    Praha 25. ledna (ČTK) - V Praze dnes jedná makedonský ministr zahraničí Antonio Milošoski, setká se mimo jiné s šéfem české diplomacie Karlem Schwarzenbergem. Makedonie je jednou ze zemí bývalé Jugoslávie, která usiluje o přiblížení k Evropské unii a k NATO.   Makedonie už vstup do Severoatlantické aliance měla na dosah, ovšem zablokovalo ho Řecko kvůli sporu o oficiální název země. Řecko odmítá makedonský záměr používat označení Republika Makedonie.   Problém se jménem země je potíží i v případě jednání s Evropskou unií. Makedonie již přitom je kandidátskou zemí. Skopje doufá, že během mandátu českého eurokomisaře pro rozšíření Štefana Füleho přístupové rozhovory s unií výrazně pokročí, případně se i završí.   Makedonský ministr zahraničí v Praze jedná krátce před únorovou návštěvou hlavy státu Makedonie Ďorďe Ivanova.   lp mkv  