 Asi 2000 lidí protestovalo v Praze proti vládním reformám  Aktualizovali jsme v celém textu.   --------------------    Praha 7. května (ČTK) - Proti vládě a jejím chystaným reformám demonstrovaly dnes v Praze před Rudolfinem podle odhadu ČTK přes 2000 lidí. Protest svolala iniciativa proAlt. Podle jejích aktivistů by reformní záměry kabinetu výrazně zhoršily život lidí. Na akci vystoupil i šéf Českomoravské konfederace odborových svazů (ČMKOS) či předseda rady postižených. Vláda připravuje zdravotnickou, sociální, důchodovou a daňovou reformu. Některé ze zákonů chce ve sněmovně začít projednávat v červnu.   Pořadatelé odhadovali počet účastníků na 3000, policie na 1500 až 2000. Několik stovek lidí se po skončení shromáždění vypravilo na pochod k úřadu vlády. Vyrazili k Národnímu divadlu, pak přes most na Malou Stranu a ulicí Karmelitskou k sídlu kabinetu.   Na demonstraci před Rudolfinem byli senioři, neslyšící, vozíčkáři či studenti. Mezi nimi se objevili i opoziční politici. Přišel třeba předseda sociálních demokratů Bohuslav Sobotka či komunistický poslanec Jiří Dolejš.   "Současná vláda musí skončit. Myslím, že vše nasvědčuje tomu, že také skončí," řekl mluvčí iniciativy proAlt Ondřej Lánský. Kabinet označil za vládu korupce a rozpočtových škrtů, která frontálně útočí na život většiny.     Vládní reformy a způsob jejich projednávání kritizoval dnes z pódia předák ČMKOS Jaroslav Zavadil. Odboráři tvrdí, že reformní záměry kabinetu mají jen vytahat další peníze z kapes lidí. Vedou proti nim kampaň a chystají vlastní akce. Hrozí případně i stávkou.   Důchodová reforma by měla umožnit převést část odvodů do vlastního spoření u fondů. Člověk by tedy do státního systému posílal o něco méně, pak by také dostal menší státní důchod. Podle odpůrců návrhu by ale chyběly peníze na nynější důchody. Sociální reforma zas počítá třeba se změnami ve vyplácení dávek či podpor pro postižené a se zavedením takzvaných sociálních karet, na které by lidé peníze od státu dostávali a s nimiž by bylo možné i platit.   "Karty se nebudou týkat jen zdravotně postižených, ale i rodin s dětmi či nezaměstnaných. Všichni budou mít 'socku'. Chtějí z nás udělat jakési 'socky'," řekl šéf Národní rady osob se zdravotním postižením Václav Krása. Podle něj má stát garantovat pomoc lidem v nesnázích, místo toho je ale chce posílat "k soukromým subjektům". Rada žádá přepracování navrhovaných reformních zákonů.   Kritika se dnes z pódia snesla i na připravovanou zdravotnickou reformu. Podle svých autorů by měla posílit práva pacientů a stanovit, na co by lidé měli mít nárok ze zdravotního pojištění. Počítá třeba i se zvýšením některých regulačních poplatků. Řečníci se stavěli také proti chystané reformě daní či vysokých škol. Na demonstraci kromě šéfů odborů a rady postižených vystoupili i zástupci rady seniorů, studentské organizace, spolku nezaměstnaných, hnutí Ne základnám a dalších uskupení. Mezi řečníky nechyběl ani předseda Společenství Romů na Moravě Karel Holomek.   Dnešní akce nebyla první demonstrací proti vládě a reformám. První protest iniciativa proAlt zorganizovala začátkem března. Tehdy dorazilo několik stovek lidí. Proti návrhům kabinetu demonstrovali koncem března i postižení, kterých se sešly asi 3000. Odbory chystají svou akci na 21. května.   Kateřina Krausová rot                