 WSJ: Banky budou v Davosu lobbovat za zmírnění nových regulací  Davos 26. ledna (ČTK) - Zástupci světových bank budou na letošním Světovém ekonomickém fóru v Davosu lobbovat u zúčastněných politiků za zmírnění nebo zrušení nových nebo uvažovaných regulačních opatření vzniklých v atmosféře všeobecného obviňování bank z vyvolání finanční krize roku 2008. Většina velkých amerických a evropských bank vysílá do alpského letoviska své nejvyšší šéfy, z nichž někteří zde v roce 2009 nápadně chyběli a loni zůstávali spíše v pozadí. Napsala to dnes evropská verze listu The Wall Street Journal.   Lobbování se bude odehrávat spíše na soukromých schůzkách než na veřejně sledovaných debatách. "Očekávám, že otázky regulace budou v Davosu na pořadu rozhovorů, zřejmě však nebudou příliš v centru pozornosti," řekl Charles Dallara, ředitel Institutu mezinárodních financí, organizace světových bank. Většina tlaku se bude zřejmě zaměřovat na konkrétní realizaci mezinárodní dohody Basilej III, která nutí banky udržovat více kapitálu ke krytí případných ztrát a větší peněžní likviditu proti masovému vybírání vkladů.   Loni a předloni hráli bankéři v Davosu roli darebáků, které například francouzský prezident Nicolas Sarkozy pranýřoval za "neslušné chování " a "morálně neospravedlnitelné" platy. Nyní bankéři doufají, že část tohoto stigmatu vyvanula a sebedůvěru jim dodávají slušné zisky nebo skutečnost, že americké banky byly schopny vrátit naprostou většinu státní pomoci a stát na ní zřejmě ještě vydělá. Banky se už nebojí pustit se s politiky a regulačními činiteli do křížku v naději, že odvrátí nová omezování jejich obchodních aktivit a prémií pro špičkové zaměstnance.   "Banky si zažily období výčitek a omluv. Myslím, že ta doba už skončila," řekl tento měsíc v britském parlamentu šéf banky Barclays Bob Diamond. Generální ředitel francouzské Société Générale Frédéric Oudéa v pondělí řekl, že bankovní sektor by rád odvrátil jednotlivé země od přijetí návrhů, které by novou mezinárodní regulaci zaváděly v tvrdší verzi nebo rychleji. Celý balík pravidel Basilej III má platit až od roku 2018.   S realitou přísnější regulace se už ale musí banky vyrovnat, píše list. Vedle basilejské dohody přijaly například Spojené státy rozsáhlý balík reforem regulace finančního sektoru a zákonodárci v Evropě uvalili omezení na prémie pro bankovní zaměstnance. Šéf regulace bankovního sektoru britského Úřadu pro finanční služby Thomas Huertas však konstatuje, že seznam dalších chystaných a uvažovaných opatření je stále dlouhý a je v něm řada kontroverzních návrhů, takže banky mají v úsilí bránit se dalším pro ně negativním zásahům stále značný prostor.   hp dvd  