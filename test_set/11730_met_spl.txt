 Lyžařská střediska ve Zlínském kraji praskala o víkendu ve švech  --------------------    Ke zpravodajství: FOTO/aktuality   --------------------    Zlín 30. ledna (ČTK) - Lyžařské areály ve Zlínském kraji si tento víkend pochvalují. Milovníky bílého sportu přilákalo do hor příjemné slunečné počasí. Nová sněhová nadílka z minulých dní a mrazivé noci navíc umožnily vlekařům připravit návštěvníkům skvělé podmínky. Provozovatelé areálů, které dnes ČTK oslovila, se tak shodli na tom, že mají za sebou jeden z nejvydařenějších víkendů letošní sezony.   Nadprůměrnou návštěvnost hlásí například jedno z největších lyžařských středisek ve Zlínském kraji - Ski areál Razula ve Velkých Karlovicích na Vsetínsku. Sněhová nadílka z posledních dnů pokryla sjezdovky Razula a Horal 15 centimetry nového přírodního sněhu. Podmínky pro sjezdové lyžování jsou nyní výborné. Na své si zde přišli i běžkaři, kteří se mohli projet na trase údolím Léskové nebo údolím potoka Dynčák směrem ke kopci Oselná.   "Bylo nádherně. Svítilo slunce, nefoukal vítr. Řada lidí se na sjezdovkách opalovala. Rozhodně jsme s tímto víkendem více spokojeni než s tím minulým, kdy bylo hodně mlhavo," uvedla mluvčí Martina Žáčková.   Podobně se vyjádřil i Jakub Juračka z kroměřížského Klubu lyžařů, který provozuje Ski Areál Troják v Hostýnských vrších na Kroměřížsku. I zde podmínky vylepšil nový sníh a silný mráz. V provozu jsou tři vleky. "Areál doslova praskal ve švech. Tak jsem docela spokojený," uvedl Juračka. Zároveň poznamenal, že plno bylo i na Hostýnské běžecké magistrále. "Je jasné, že po 14 dnech či třech týdnech oblevy si lidé chtěli nádherných zimních dnů užít naplno," dodal.   Plno měli i ve Ski Areálu Synot - Kyčerka ve Velkých Karlovicích. Podle Andreji Matyščákové lidé si u vleků museli postát i několik minut. "Naštěstí těch vleků je tady hodně, takže návštěvníci museli čekat jen několik minut," dodala.   Skvělé podmínky nabídl i jeden z nejníže položených areálů ve Zlínském kraji - Stupava na Uherskohradišťsku. V provozu jsou čtyři vleky a tři z pěti sjezdovek, na kterých leží 40 až 120 centimetrů převážně technického sněhu.   Aktuální informace o podmínkách na horách lidé naleznou na webových stránkách jednotlivých zimních středisek či na webových stránkách  www.lyzovani.cz .   Gabriela Sluštíková pba  