 Kominíci: Někteří Pražané se zalekli kontrol a ruší objednávky  Praha 9. ledna (ČTK) - Kontroly komínů, které letos zpřísnila nová vyhláška, už v Praze odhalily první závažné závady. Někteří majitelé nemovitostí v hlavním městě ale kvůli obavám z vysokých nákladů na opravu vadného komínu odkládají povinnou kontrolu, kterou podle nového nařízení musejí provést jednou ročně.   "Všichni chtějí mít zprávu z kontroly. Máme ale bohužel zkušenost, že když se lidem sdělí, že jejich komín není v pořádku, tak si to rozmyslí a kontrolu si raději nenechají udělat," řekl ČTK Jiří Souček z pražské pobočky Společenstva kominíků ČR.   Kominíci totiž musejí zjištěné závady nahlásit stavebnímu úřadu, který pak vlastníkovi nemovitosti nařídí jejich odstranění v předem stanovené lhůtě. "Stalo se nám, že komín doslova padal lidem na hlavu, a paní si objednala kontrolu, aby měla vše podle zákona. Když ale zjistila, že by komín musela do nějaké lhůty opravit, tak bylo zle," podotkl Souček, podle kterého lidé v těchto případech často odstupují od dohody na provedení revize a nechtějí kominíkům za tuto službu zaplatit.   Lidé, kterým komín vyhoří, a nebudou mít revizní potvrzení, přitom mohou od úřadů dostat pokutu až 25.000 korun. Kvůli chybějícímu dokladu mohou navíc přijít také o výplatu pojistného plnění.   Viceprezident Společenstva kominíků ČR František Jiřík upozornil, že pokud lidé budou povinné kontroly komínů odkládat na poslední chvíli, tak by v závěru letošního roku mohly vzniknout komplikace, protože poptávka po revizích by skokově vzrostla.   Zatímco v předchozích letech si lidé museli kominíka objednávat v případě topení spalujících tuhá paliva šestkrát ročně, tak od ledna stačí třikrát a u plynových topení pouze jednou. Pokud výkon topení nepřesáhne 50 kilowattů, tak si majitelé nemovitostí mohou čistit komíny svépomocí.   Novinkou ale je, že jednou ročně musí komín zkontrolovat atestovaný odborník. Kontroly jsou také mnohem důkladnější a zahrnují celou spalinovou cestu od hrdla spotřebiče až po ústí komína. Pokud kominík zjistí závady, tak musejí být nahlášeny stavebnímu úřadu, který nařídí jejich odstranění.   Ceny za kominické práce v Praze se letos navzdory změně pravidel pro čištění a revize komínů podle Součka zatím nezvýšily. "Za čištění komínů zůstala cena stejná a pohybuje se od 200 korun do 500 korun. Cena provozní revize se dříve pohybovala do tisícikoruny u nahodilých zákazníků a poloviční byla u hromadných zakázek. Letos zůstaly ceny přibližně stejné," uvedl Souček.   Podle Jiříka mnoho pražských komínů nemá kontrolní otvory, takže revizní prohlídky jsou komplikovanější a časově náročnější. "Především první kontroly budou složitější. Během doby se ale závady komínů postupně odstraní a kontroly pak budou spíše rutinní," míní Jiřík, podle kterého je kominíků v Praze dostatek. Přesná čísla neměl k dispozici, protože všichni kominíci nejsou členy cechoví organizace.   beh sap mha  