 Schwarzenberg: Spor o název Makedonie ztěžuje přístup země k EU  --------------------    Ke zpravodajství: FOTO/aktuality   --------------------    Praha 25. ledna (ČTK) - Spor o oficiální název Makedonie, který země již dvacet let vede se sousedním Řeckem, ztěžuje proces přibližování Makedonie k Evropské unii, řekl dnes ministr zahraničí Karel Schwarzenberg po setkání se svým makedonským protějškem Antoniem Milošoským.   Kromě vstupu do EU země usiluje o přistoupení k NATO. Vstup do Severoatlantické aliance měla Makedonie na dosah, ovšem Řecko ho zablokovalo, neboť odmítá záměr svého souseda používat označení Republika Makedonie. Toto jméno podle Řeků odkazuje výhradně na oblast severního Řecka; trvají na tom, aby Skopje používalo název Bývalá jugoslávská republika Makedonie (FYROM), pod nímž je zaregistrována i v OSN.   Problém se jménem země je potíží i v případě jednání s Evropskou unií. Makedonie již přitom je kandidátskou zemí.   Schwarzenberg po setkání novinářům sdělil, že doufá v brzké vyřešení dlouhotrvajícího sporu, který brzdí další rozšiřování Evropské unie. Spolek evropských zemí se tak podle něj dostal do bludného kruhu.   Jednání o názvu mezi Makedonií a Řeckem jsou v současnosti intenzivnější, než tomu bylo dříve, podotkl Milošoski. Pokud bude makedonská identita sousední zemí akceptována, potom bude možnost oboustranné dohody mezi oběma zeměmi, dodal makedonský ministr zahraničí.   Rozšiřování Evropské unie není příliš populární téma, Makedonie si proto váží jasného postoje České republiky, která podporuje co nejrychlejší rozšíření spolku o státy západního Balkánu, uvedl Milošoski. Skopje přitom doufá, že během mandátu českého eurokomisaře pro rozšíření Štefana Füleho přístupové rozhovory s unií výrazně pokročí, případně se i završí.   lp tmn pba  