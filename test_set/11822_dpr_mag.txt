 Dopravní zácpy ve městech stojí Poláky 4,2 miliardy zlotých ročně  --------------------    Ke zpravodajství: FOTO ve Fotobance  ID foto: F201101100188701   --------------------    Varšava 14. ledna (zpravodajka ČTK) - Dopravní zácpy v nejdůležitějších polských městech jsou nejen zkouškou pro nervy řidičů, ale i příčinou ekonomických ztrát. Poláci kvůli nim ročně tratí 4,2 miliardy zlotých (26,4 miliardy korun), vypočítali experti z poradenské společnosti Deloitte, kteří si "posvítili" na dopravní situaci v sedmi největších městech v Polsku.   Ve Varšavě každého motoristu dopravní zácpy stojí ročně 4300 zlotých, v Krakově 3300 zlotých a v Gdaňsku 2300 zlotých. V hlavním městě řidiči v ranní a dopolední špičce na přejetí desetikilometrového úseku potřebují o téměř půl hodiny více než v té části dne, kdy je provoz v ulicích malý.     Čas, kteří lidé prosedí v autě na ucpaných ulicích, považují ekonomové za ztracený. Vycházejí z předpokladu, že by ho strávili lepším způsobem: prací nebo odpočinkem.   "Lidé pracující v sedmi polských městech v dopravních zácpách v roce 2010 denně přicházeli o 16 milionů zlotých, měsíčně o 351 milionů zlotých a ročně o více než 4,2 miliardy zlotých" řekl Rafal Antczak z Deloitte. Tolik peněz, kolik ročně stojí obyvatele velkých polských měst ucpané ulice, vláda ročně vydává na vědu. Ztráty, jaké zácpy způsobují polskému hospodářství, Anctzak vyčíslil na 3,7 miliardy zlotých.   Podle Deloitte dopravu ve městech nejvíce "zdržují" špatně seřízené semafory, například příliš krátká zelená pro odbočení vlevo. Ve Varšavě zácpy prodlužují také jízdní pruhy vyhrazené pouze pro autobusy a taxíky.   hab mha   