 Záchranný kruh K.Vary připravil projekt dopravní výchovy pro děti  Karlovy Vary 13. ledna (ČTK) - Asociace Záchranný kruh, jež působí od roku 2005 v Karlovarském kraji, dokončila interaktivní projekt Rizika silniční a železniční dopravy, který je určen především k výchově dětí a mládeže. Jeho vytvoření trvalo zhruba devět měsíců a vyžádal si asi 350.000 korun. Akci zaplatilo ministerstvo vnitra a Hasičský záchranný sbor ČR. Na projektu se podíleli specialisté z řad policie, hasičů, záchranné služby a pedagogů, oznámil dnes ČTK mluvčího asociace Lukáš Hutta.   Vzdělávací program obsahuje celkem 12 kapitol rozdělených na různá témata. Patří mezi ně například chůze po chodníku, přecházení silnice, jízda na kole nebo cestování vlakem či autobusy. Průvodci interaktivním projektem jsou dvě postavičky, pan Čára a paní Zebra, jimž svůj hlas propůjčili Adéla a Dalibor Gondíkovi, uvedla prezidentka asociace Veronika Krajsová. "Po týdne provozu se už k našemu portálu  www.zachrannykruh.cz  připojilo kolem 500 škol z celé republiky," poznamenala Krajsová.   Kromě webového portálu mohou školy získat dopravní výchovu rovněž na DVD nosičích a vznikly také pracovní listy pro pedagogy a žáky, na kterých mohou v lavicích řešit jednotlivé úkoly. Součástí projektu je i rozšíření portálu asociace o testovou část k problematice dopravní výchovy, konstatoval Hutta. Podle něho vsadili tvůrci dopravní výchovy na zábavnou formu učení a také na motivačním přístupu. "Předpokládáme, že interaktivní forma zaujme i dospělé, ať už učitele nebo rodiče," dodal Hutta.   Asociace už připravila regionální bezpečnostní portál určený veřejnosti. V loňském roce připravila také rozsáhlý interaktivní projekt Chraň svůj svět, chraň svůj život, který je zaměřený na ochranu dětí a mládeže před různými riziky.   Mezi projekty, které Záchranný kruh chystá, patří Centrum zdraví a bezpečí v Karlových Varech nebo záchranářský cvičný polygon u jezera Medard poblíž Sokolova. Centrum zdraví má sloužit hlavně pro školy, polygon poté pro výcvik profesionálních i dobrovolných záchranářů. Podle Krajsové není vyloučeno, že by tu mohl vzniknout i trenažér k výcviku činnosti záchranářů pod vrtulníkem.   Vladimír Meluzín sap  