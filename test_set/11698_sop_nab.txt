 Na faře v Chrástu má vzniknout centrum pro společenské aktivity  Chrást (Plzeňsko) 9. července (ČTK) - Komunitní centrum určené především pro duchovní, vzdělávací a společenské aktivity chce na faře v Chrástu u Plzně zřídit tamní evangelický sbor. Projekt Živá fara má přilákat nejen věřící lidi ze sboru, ale i ostatní obyvatele obce se 1760 obyvateli, jimž zatím chybí místo pro společná setkání a aktivity. Centrum má vzniknout na faře zhruba do roka, řekl dnes ČTK farář Českobratrské církve evangelické v Chrástu Karel Šimr.   Centrum má být spíše menšího komorního charakteru, využívat by ho mohlo pro své aktivity například mateřské centrum nebo senioři. "Už jsme zahájili i takový menší průzkum, anketu mezi lidmi, aby si sami řekli, co by na faře rádi měli," uvedl Šimr. Podle něj se už rýsují i první možné aktivity, jako je skaut či kroužky pro děti. "Nechceme dělat nic profesionálně. Byli bychom i rádi, kdyby si lidé vzájemně nabídli, co umějí, a náplň tvořili sami," uvedl farář. Představuje si, že prostory by se mohly využívat pro pořádání kurzů, přednášky, koncerty, divadelní představení či společenské čaje. Prostor by zde mohly dostat i aktivity na podporu samostatného bydlení mentálně či zdravotně postižených lidí.   Víceúčelové centrum vznikne v přízemí fary, odkud se do podkroví přestěhuje byt faráře. Náklady na přestavbu se pohybují kolem 2,5 milionu korun, sbor má zatím 1,5 milionu - 710.000 Kč dostal od evangelických církví ve Švýcarsku a dalších 800.000 korun vynesla velikonoční sbírka ze všech sborů evangelické církve v ČR.   Chrástecký sbor žije vlastním církevním životem - na nedělní bohoslužby chodí kolem 20 lidí. Zároveň se ale také otevírá obyvatelům města. Čas od času nabízí kulturní a společenské akce na farské zahradě. Sbor také loni postavil na faru zvonici a umístil na ni zvon. Sami občané se nejen zapojili do sbírky na instalaci zvonice a zvonu, ale také rozhodovali, kdy má zvon zvonit. Ve sbírce se během několika měsíců vybralo od jednotlivců i sponzorů 85.000 korun. Kromě svolávání před bohoslužbou zvoník ručně rozhoupává zvon i v nedělní a sváteční poledne.   Lada Pešková mkv  