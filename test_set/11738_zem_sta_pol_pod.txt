 PF od roku 1999 prodal půl milionu hektarů pozemků za 26 mld. Kč  Praha 17. ledna (ČTK) - Pozemkový fond ČR (PF) od roku 1999, kdy začal platit zákon o prodeji půdy, prodal 725.000 pozemků o celkové výměře 512.000 hektarů za 26 miliard korun. Dalších 28.000 pozemků o výměře 9000 hektarů převedl PF bezúplatně na obce, veřejné vysoké školy a veřejné výzkumné instituce. Celkem tak bylo od roku 1999 převedeno 753.000 pozemků, jejichž plocha činí 521.000 hektarů, sdělila dnes ČTK mluvčí PF Lubomíra Černá.   "V roce 2010 bylo na prodej státní zemědělské půdy podle zákona o prodeji půdy uzavřeno 13.815 smluv, kterými bylo na nabyvatele převedeno 31.000 hektarů za kupní cenu 2,1 miliardy korun," uvedla Černá, podle které se PF při prodeji státní zemědělské půdy snaží uspokojit především farmáře, kteří na ní hospodaří.   PF nyní v České republice spravuje přibližně 240.000 hektarů pozemků. Kromě toho obhospodařuje také církevní majetek a státní rezervy pro dopravní stavby či chráněná území.   PF mimo jiné spravuje státní zemědělské nemovitosti a vydává restituentům náhradní pozemky. Fond nyní prochází transformací a organizačními změnami. V současné podobě má fungovat do konce roku 2012. Podle původního záměru se poté měl přeměnit na samostatnou organizační složku státu, spadající s největší pravděpodobností pod ministerstvo zemědělství.   Smlouva, kterou mezi sebou po loňských parlamentních volbách uzavřely strany současné vládní koalice, a následné programové prohlášení vlády však s transformací PF na organizační složku státu již nepočítá. Namísto toho má jako nástupce fondu vzniknout Pozemkový úřad České republiky coby samostatná právnická osoba oddělená od státního rozpočtu.   beh vju  