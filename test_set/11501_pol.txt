 Podle Gatese KLDR musí před obnovením rozhovorů plnit závazky  Soul 14. ledna (ČTK) - Americký ministr obrany Robert Gates nevyloučil možnost obnovit šestistranná jednání, pokud Severní Korea zastaví provokace a začne plnit svoje závazky vyplývající z mezinárodních dohod. Podle agentury Reuters ale Gates zatím nevidí náznaky, že by severokorejský režim chtěl změnit dosavadní postoj.   Jakmile nebo jestliže Severní Korea svými aktivitami ukáže, že jednání mohou být produktivní, pak se můžeme dočkat obnovení šestistranných jednání, prohlásil Gates v rozhovoru s novináři.   Rozhovorů o severokorejském jaderném programu se účastní kromě obou Korejí také zástupci Japonska, USA, Ruska a Číny. KLDR na nich chce dosáhnout hospodářské pomoci, ale na jaře 2009 jednání opustila.   Americký ministr dnes přiletěl do Jižní Korey, která je jeho třetí a poslední zastávkou asijské cesty. Jednání v Číně, v Japonsku a nyní v Soulu mají za cíl dosáhnout odstranění napětí v regionu po loňských ozbrojených akcích Severní Korey.   "Vedení KLDR musí zastavit nebezpečné provokace a učinit konkrétní kroky, aby ukázalo, že začne plnit svoje mezinárodní závazky," zdůraznil Gates.   Vloni na jaře severokorejské torpédo potopilo jihokorejskou fregatu, na níž zahynulo 46 námořníků. Pchjongjang ale odpovědnost popírá. V listopadu pak jeho dělostřelectvo bombardovalo jihokorejský ostrov, na němž byli zabiti čtyři lidé, mezi nimi dva civilisté.   Nicméně od začátku ledna KLDR už několikrát vyzvala Jižní Koreu k rozhovorům. Soul však nabídky odmítá jako neupřímné a propagandistické. Gates proto vyzval KLDR, aby konkrétními kroky přesvědčila o serióznosti svých výzev.       USA s Jižní Koreou trvají také na tom, aby Pchjongjang obnovil likvidaci svého jaderného programu. Odhalení nového procesu obohacování uranu podle nich dokazuje, že severokorejské návrhy skutečně upřímné nejsou.   Podle Gatese patří k nejvíce znepokojujícím věcem to, že ačkoliv konvenční arzenál KLDR je na nízké úrovni, v jiných aspektech je nebezpečnější a více destabilizující. KLDR provedla několik jaderných testů a také vyzkoušela rakety, které mohou zasáhnout cíle daleko za jejími hranicemi.   Už začátkem týdne Gates upozornil, že Pchjongjang se stal přímou hrozbou pro USA a mohl by vyvinout mezikontinentální balistické rakety do pěti let.   Amerického ministra obrany čekají dnes v Soulu jednání s jihokorejským prezidentem I Mjong-bakem a ministrem obrany Kim Kwan-džinem. Tématem bude především KLDR.   hit mik  