 Lávka u autobusového nádraží v Ostravě se bude bourat  Ostrava 12. ledna (ČTK) - Lávka, která v Ostravě vede z autobusového nádraží k vlakovému nádraží Střed, se bude v březnu bourat. Místo ní do září vznikne nový most, který spojí obě nádraží i se vznikající čtvrtí Nová Karolina. Na dnešní tiskové konferenci to řekli primátor Ostravy Petr Kajnar (ČSSD) a ředitel české pobočky Multi Development, která Novou Karolinu buduje, Luboš Kočí.   Stavba nakonec nevznikne podle původního návrhu mezinárodně uznávané architektky Evy Jiřičné. Byla by podle Kočího příliš drahá. "Měli jsme stanovenou cenu od 60 do 80 milionů korun. Nabídky stavebních firem ale byly všechny kolem 200 milionů, což byl pro nás trochu šok," řekl Kočí. Multi Development se proto s architektkou domluvila na úpravě projektu. Pod výsledkem už však Jiřičná nebude podepsána. Kočí uvedl, že se nyní rozhoduje mezi dvěma firmami, která z nich novou lávku postaví. Její výsledná cena bude 68 milionů korun.   Podle původního návrhu měly ocelovou konstrukci lávky tvořit symetrické dvojité oblouky, které by se na koncích mostu křížily a uprostřed sbíhaly v jednom bodě. Chodcům by připomínaly propojená srdce. Kočí uvedl, že podle výsledného návrhu povedou uprostřed oblouky až k zemi. Lávka také bude níž.   Kočí dříve uvedl, že Multi Development chce, aby lávka byla uměleckým dílem a jednou z dominant Nové Karoliny. Dnes řekl, že rozdíl 100 milionů korun, o kolik by oproti plánům byla realizace původního projektu dražší, byl příliš vysoký. "Ani v rozpočtu města se 100 milionů korun navíc nenašlo," dodal k tomu primátor Kajnar.   Nová lávka je součástí první etapy stavby Nové Karoliny. Do března 2012 by mělo být dokončeno i obchodně-zábavní centrum, objekt s byty, kancelářská budova a opraveny historické budovy Dvojhalí. Ty koncem loňského roku firma Multi Development převedla na město.   Podle Kočího to není tak, že by se firma chtěla Dvojhalí zbavit, aby ho nemusela opravovat. "Město se tak s Multi Dvelopment dohodlo, protože je to pro něj výhodnější. Samo bude rozhodovat, co v Dvojhalí bude," řekl primátor Kajnar. Budovy podle něj budou mít za pár let obrovskou komerční hodnotu. "Ze strany Multi Development to byl velkorysý krok," řekl Kajnar.   Kočí uvedl, že byty i obchodní centrum budou dokončeny podle plánů v březnu příštího roku. Problém je však s administrativní budovou. "Půl roku jsme strávili vyjednáváním s jediným zájemcem. Ta jednání nedopadla dobře. Bez nájemce není možné rozjet takovou stavbu. Zuřivě se snažíme najít nového," řekl Kočí. Na současném trhu to ovšem podle něj nebude lehké.   Primátor Kajnar dodal, že město chce do ukončení první etapy stavby Nové Karoliny stihnout i propojení nové čtvrti s památkově chráněnou Dolní oblastí Vítkovic a Ruskou ulicí. Lidé by pak podle něj mohli procházkou dojít za půl hodiny z centra Ostravy až do Vítkovic.   Vlastimil Vyplel sap  