 Před 65 lety se narodil nejlepší filmový Poirot - David Suchet  --------------------    Ke zpravodajství: FOTO ve Fotobance  ID foto:  P200811250067601 ,  FO00462402 ,  F200901070078801    --------------------    Londýn/Praha 1. května (ČTK) - Nejznámější rolí britského herce Davida Sucheta, který 2. května oslaví pětašedesátiny, je bezesporu poněkud excentrický belgický detektiv Hercule Poirot z děl Agathy Christie. Do postavy slavného detektiva se vtěluje už přes 20 let a i když se v ní tak trochu rozplynul, má Poirota rád.   S jeho ztvárněním ješitného malého a nikoli štíhlého chlapíka s vejčitou hlavou, pověstným navoskovaným knírem, vždy dokonale oblečeného, s vybraným chováním, který až chorobně dbá na pořádek, miluje dobré jídlo a neskromně o sobě tvrdí, že je tím nejlepším detektivem, protože skvěle používá šedé buňky mozkové, by královna detektivek Agatha Christie byla jistě spokojená. Vždyť si Sucheta vybrala přímo dcera slavné spisovatelky. Také herec sám pro to hodně udělal, včetně nácviku akcentu, kostýmů s vycpávkami a typické cupitavé chůze, k níž mu pomohly malé boty.   Suchet začínal svou kariéru na regionálních jevištích, ve slavné Královské shakespearovské společnosti pak ztvárnil řadu klasických postav a několikrát byl nominován na Olivierovu cenu. Díky svému výraznému typu nikdy s milovníky nepočítal. Kritika však velmi oceňovala jeho londýnského Jaga v Othellovi nebo Salieriho v Amadeovi na newyorské Broadwayi.   Na otázku, jestli ve svých rolích v divadle, filmu či v televizi raději ztvárňuje kladné hrdiny, nebo bídáky, Suchet říká, že má rád oba typy. "Poirot je jasný klaďas, takže mám rád, aby jiné postavy v sobě měly i něco špatného, aby celý obrázek byl jaksi vybalancovaný." Diváky tak například překvapil skvělým ztvárněním teroristy ve snímku Boeing 747 v ohrožení.   ipo ped    