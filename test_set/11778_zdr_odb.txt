 Neurologové varovali, že neurologická péče v Praze je ohrožena  Zkrátili jsme a doplnili vyjádření pražského primátora v 1., 3. a 4. odst. a vedení Homolky v 9. odst.   --------------------    Praha 14. ledna (ČTK) - Neurologická péče v hlavním městě je podle pražských neurologů ohrožena. Podle domluvy pražského primátora Bohuslava Svobody s ministrem zdravotnictví Leošem Hegerem (TOP 09) se měla soustředit do vojenské nemocnice a na Homolku. Většina neurologů z ostatních nemocnic dala výpověď v akci Děkujeme, odcházíme. Lékaři z Homolky dnes varovali, že nemají dostatek kapacity. Podle primátora ale nejsou v tuto chvíli protesty proti přijímání dalších pacientů na místě.   "Případné akutní zvýšení požadavků na péči o neurologicky nemocné v naší nemocnici by podle našeho názoru vedlo k situacím, které by nebyly z kapacitních důvodů řešitelné. Lékaři by tak byli vystaveni riziku konat nekolegiálně a také eticky, medicínsky i právně špatně," napsalo 11 neurologů podepsaných pod prohlášením, jež obdržela ČTK.   "V tuto chvíli nejsou protesty lékařů na místě. Nikdo po nich teď zajištění akutní péče nechce, protože všechny nemocnice v Praze fungují," sdělil ČTK v reakci na prohlášení neurologů primátor. Koordinační centrum na magistrátu bude soustřeďovat informace o situaci jednotlivých nemocnic.   "Všichni ředitelé budou mít možnost se na centrum napojit tak, aby v případě vzniku urgentní situace byli schopni jednat. Až vznikne v nějakém zdravotnickém zařízení problém, díky tomuto centru budeme s předstihem vědět, koho a kde eventuálně oslovit," ujistil Svoboda.   "Případné akutní zvýšení požadavků na péči o neurologicky nemocné v naší nemocnici by podle našeho názoru vedlo k situacím, které by nebyly z kapacitních důvodů řešitelné. Lékaři by tak byli vystaveni riziku konat nekolegiálně a také eticky, medicínsky i právně špatně," napsali neurologové. Chtějí prý nadále poskytovat kvalitní neurologickou péči. Obávají se, že by při překročení kapacit takovou péči zajistit nemohli.   "Pokud by tato situace hrozila, budeme se jejímu vzniku bránit důsledným uplatňováním zákoníku práce včetně limitů přesčasové práce a volna po noční směně," píše se v prohlášení, jež má ČTK k dispozici. Neurologové z Homolky podporují odborovou akci, výpověď prý ale sami nedali kvůli dobrým vztahům s vedením nemocnice a možnosti vykonávat kvalitní medicínu.   Podobně se v prohlášení pro ČTK vyjádřili tamní neurochirurgové. Pozastavili se nad tím, že o dohodě primátora s ministrem nebyli informováni. "Je pro nás morálně nepřijatelné mařit svou činností oprávněné úsilí kolegů o nápravu poměrů ve zdravotnictví a společnosti," uvedlo 18 podepsaných lékařů.   Nejsou prý schopni garantovat kvalitní péči, pokud by nastal neúměrný příliv pacientů. Nechtějí se účastnit toho, že se budou rušit z kapacitních důvodů operace. Obávají se ale i toho, že když operovat za těchto podmínek budou, vystavují se při možné chybě trestnímu postihu.   Vedení Homolky ČTK potvrdilo, že žádný z jejích lékařů výpověď nedal.   Akci odborů podpořili v prohlášení pro ČTK také neurologové z Fakultní nemocnice Motol. "Vzhledem k počtu podaných výpovědí na naší klinice bude z kapacitních důvodů velmi problematické zajistit kontinuitu neurologické péče i v naší spádové oblasti," varovali.   Odcházející lékaři požadují zvýšení platu z nynějších 50.000 korun s přesčasy a službami na 70.000 základního platu. Heger je požádal, aby mu dali čas zahájit reformy, které peníze do platů přesměrují. Premiér Petr Nečas (ODS) po dnešním setkání s prezidentem České lékařské komory Milanem Kubkem slíbil, že peníze ušetřené reformou půjdou do platů zdravotníků.   nam rot  