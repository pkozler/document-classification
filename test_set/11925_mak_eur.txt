 Eurostat: Inflace v eurozóně v lednu stoupla na 2,4 procenta  Ve 2. až 4. odstavci jsme rozšířili o další informace.   --------------------    Brusel 31. ledna (ČTK) - Roční míra inflace podle prvního odhadu Evropského statistického úřadu (Eurostat) v eurozóně v lednu stoupla na 2,4 procenta. V prosinci činila 2,2 procenta, uvedli dnes evropští statistici. Odhad Eurostatu je mírně vyšší než 2,3 procenta očekávaná trhem.   Eurostat žádná bližší data či vysvětlení neposkytl. Dá se nicméně čekat, že za navýšením stojí vyšší ceny energií a komodit.   Dá se rovněž předpokládat, že navýšení dál podpoří úvahy v Evropské centrální bance (ECB) o případné reakci. Banka chtěla držet inflaci blízko či pod dvěma procenty. I přesto se ale podle agentury AP očekává, že ve čtvrtek ECB ponechá hlavní úrokovou sazbu na rekordně nízké úrovni jednoho procenta.   Růst cen v eurozóně se měří indexem spotřebitelských cen měnové unie (MUICP). Podle Eurostatu bývá tento "rychlý odhad" velmi přesný a jen málokdy se od něj konečný výsledek liší o více než 0,1 procentního bodu.   Eurozónu tvoří 17 členských zemí Evropské unie. Jako poslední do ní letos v lednu vstoupilo Estonsko.   pkt vju jw  