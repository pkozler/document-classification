 RWE Transgas loni kvůli dlouhodobým kontraktům vykázal ztrátu  V 3., 6., 7. a posledním odstavci jsme doplnili další informace.   --------------------    Praha 5. května (ČTK) - Tuzemský prodejce plynu RWE Transgas se loni kvůli nevýhodným dlouhodobým kontraktům na nákup plynu propadl do ztráty 4,86 miliardy Kč. Předloni zisk po zdanění překročil 15 miliard Kč. Celkový zisk po zdanění skupiny RWE v ČR se loni snížil na 14,53 miliardy korun, což je o 36 procent meziročně méně. Tržby se díky chladnému počasí zvýšily o osm procent na 147,51 miliardy korun. Firma o tom dnes informovala na tiskové konferenci.   "RWE Transgas čelil znevýhodnění dlouhodobých kontraktů vůči nákupům zemního plynu na spotových trzích. Tento fakt spolu se sílící konkurencí pak vedl ke ztrátám zákazníků u našich regionálních plynárenských společností," uvedl předseda představenstva RWE Transgas Martin Herrmann.   Dlouhodobé kontrakty jsou navázány na ceny ropy, které v posledních měsících výrazně rostly. Kvůli tomu také RWE v ČR zdražuje plyn od června o téměř deset procent. Firmě navíc ublížil kolaps poptávky na světových plynárenských trzích. Ceny na světových trzích podle RWE klesly až na 50 procent ceny plynu dodávaného na základě dlouhodobých kontraktů.   Na hospodářském výsledku RWE Transgas se loni negativně odrazila také tvorba účetní rezervy pro pokrytí ztrát z obchodu s plynem v následujících letech. Tržby RWE Transgas loni vzrostly o 16 procent na 118 miliard korun.   Kvůli nevýhodným dlouhodobým kontraktům vyvolalo RWE loni jednání s ruskou společností Gazprom export o změně kupní ceny plynu tak, aby odrážela podmínky na trhu. "Nedostatek pokroku v těchto jednáních nás loni v prosinci donutil zahájit rozhodčí řízení. Vydání rozhodčího nálezu očekáváme až na konci roku 2012, tedy pokud se nedohodneme dříve," dodal Herrmann.   "Máme výrazný nepoměr mezi cenou, kterou platíme podle dlouhodobých dovozních smluv, a cenou, kterou jsme schopni realizovat při prodeji," uvedl člen představenstva Wolfgang Peters. Vyjádřil však optimismus, že se RWE s Gazpromem na nových podmínkách odběru plynu nakonec domluví. "Rusko nás také potřebuje, mimo jiné kvůli naší skvělé platební morálce," řekl.   Podle Peterse jsou dlouhodobé kontrakty, i přes současné problémy RWE, v plynárenství důležité pro udržení bezpečnosti dodávek. Evropské zásoby plynu klesají a Evropa bude v budoucnu čím dál více závislá na dovozu plynu. Je proto podle něj nutné, aby EU nepolevila v realizaci projektů, které umožní bezpečný a diverzifikovaný dovoz plynu do Evropy. "Až 91 procent dovozu plynu EU dnes pochází pouze ze tří zemí: Ruska, Norska a Alžírska," dodal.   Prodej zemního plynu konečným zákazníkům RWE loni klesl o tři procenta na necelých 59 terawatthodin. Dalším problémem pro společnost byl podle Herrmanna velký objem zemního plynu na spotových trzích, který způsobil pokles poptávky po skladovacích kapacitách a vedlo to ke snížení cen za uskladnění plynu. S problémy se také potýkaly regionální distribuční společnosti, kterým loni vzrostly ztráty způsobené černými odběry plynu.   Zástupci RWE poznamenali, že v loňském roce významně posílila konkurence na českém trhu. Společnost RWE loni ztratila devět procent ze svého podílu na trhu a letos čeká další pokles na úroveň kolem 50 procent. Ještě před pěti lety disponovala společnost RWE v Česku podílem 82 procent.   Kvůli rostoucí konkurenci v Česku zvýšila společnost RWE Transgas prodej plynu v zahraničí. Obchod s plynem v zahraničí tvořil téměř 40 procent loňských tržeb společnosti. Na slovenském trhu s plynem podíl RWE roste. Ovládá již necelých 20 procent trhu. Na Slovensko vstoupila společnost RWE v roce 2008.   V ČR loni společnost RWE investovala přes čtyři miliardy korun. Rozšiřuje například podzemní zásobníky Třanovice a Tvrdonice a v příštích letech plánuje budovat další skladovací kapacity. Letos plánuje RWE zvýšit investice do bezpečnosti a spolehlivosti zásobování o 19 procent na 10,7 miliardy Kč. Největší z připravovaných investic RWE by měla být výstavba paroplynové elektrárny u Mochova ve středních Čechách.   RWE je nejsilnějším hráčem na tuzemském trhu s plynem. Na konci loňského roku dodávala firma zemní plyn téměř 2,2 milionu zákazníkům. RWE Transgas odpovídá za nákup a tranzit zemního plynu a jeho velkoobchod. RWE Gas Storage se zabývá skladováním plynu. Skupina RWE v ČR čítá celkem 17 společností.   Kvůli zlepšení svého postavení na trhu začala loni společnost RWE v Česku prodávat také elektřinu. Na konci loňského roku dodávala proud více než 32.000 domácností. Do konce letošního roku chce firma prodávat elektřinu pro 100.000 domácností.   lko vju  