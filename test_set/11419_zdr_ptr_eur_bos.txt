 Střevní nákaza už i mimo Německo, zdrojem prý okurky ze Španělska  Aktualizovali jsme počet nakažených v Dánsku a v Německu v odstavcích 1, 6 a 12, doplnili reakci českých úřadů v odstavcích 4, 5 a 11 a slovenského ministerstva zemědělství v 11. odstavci.   --------------------    Berlín/Praha/Madrid 26. května (zpravodaj ČTK) - Zdrojem nebezpečné střevní nákazy, která se rozšířila po Německu, jsou salátové okurky ze Španělska. Právě Španělsko bylo podle loňských statistik největším dovozcem okurek do České republiky. Infekce už byla prokázána u čtyř pacientů také v Dánsku. Podle hlavního hygienika ČR Michaela Víta se při dodržení zásad hygieny není třeba nákazy bát. V EU by mohl být brzy vyhlášen první stupeň pohotovosti, při němž členské státy zavedou opatření k ochraně obyvatel.   Nebezpečná bakterie byla zjištěna ve čtyřech salátových okurkách, třech ze Španělska a jedné neznámého původu, oznámila dnes ministryně zdravotnictví spolkové země Hamburk Cornelia Prüferová-Storcksová. "Nelze vyloučit, že by zdroji nákazy mohly být i další potraviny," dodala.   Španělské ministerstvo zdravotnictví se k nálezu zatím nechce vyjádřit a informace z Německa přezkoumá, uvedl mluvčí ministerstva. Německé obchody začaly okamžitě stahovat okurky ze Španělska ze svých regálů.   Podle statistiky zahraničního obchodu Českého statistického úřadu (ČSÚ) bylo loni Španělsko největším dovozcem okurek a nakladaček do Česka. Od ledna do konce prosince 2010 se jich z této jihoevropské země do tuzemska dovezlo bezmála za 355 milionů korun.   České ministerstvo zemědělství situaci bedlivě sleduje. "Ministr zemědělství Ivan Fuksa ještě před vystopováním původu nákazy připravil výzvu dozorovým orgánům, aby věnovaly zvýšenou pozornost potravinářskému zboží, jehož prostřednictvím se nákaza může šířit, a případný výskyt na našem území mu neprodleně hlásily," řekla ČTK mluvčí ministerstva Tereza Dvořáčková.   V Dánsku byla bakterie zvaná enterohemoragická Escherichia coli (EHEC) prokázána u čtyř lidí a u několika dalších je podezření na nákazu. Všichni nakažení nedávno pobývali v Německu. Nakažení se nacházejí v nemocnicích jutského regionu, který sousedí se severním Německem, odkud se nákaza začala šířit.   EU brzy kvůli epidemii EHEC v Německu vyhlásí celoevropsky stupeň pohotovosti jedna, píše dnes Neue Osnabrücker Zeitung s odvoláním na šéfa výboru Evropského parlamentu pro životní prostředí, veřejné zdraví a bezpečnost potravin Jo Leinena, aniž ho ale doslovně citoval.   Nákaza životu nebezpečnou střevní bakterií vypukla zhruba v polovině května na severu Německa a od té doby se rozšířila na celé území Spolkové republiky. V současnosti její výskyt hlásí 15 ze 16 spolkových zemí, včetně Saska a Bavorska ležících při hranicích s Českem.   "Rozeslali jsme informaci všem praktickým lékařům pro dospělé, děti a dorost, aby hlásili hygienické službě, když budou mít pacienta s krvavým průjmem a cestovatelskou anamnézou," prohlásil český hlavní hygienik Vít. V Česku je podle něj ročně hlášeno kolem 35.000 průjmových onemocnění, mezi nimi i ojedinělé případy způsobené bakterií EHEC.   Mluvčí Dvořáčková z ministerstva zemědělství poznamenala, že české dozorové instituce jsou připravené případně přijmout operativní opatření "třeba i v průběhu víkendu". Aféra je podle ní dalším argumentem pro nakupování domácích potravin, k němuž ministerstvo dlouhodobě vyzývá.   Slovenské ministerstvo zemědělství z preventivních důvodů nařídilo stáhnout z pultů prodejen okurky od dvou španělských firem a jednoho německého distributora. Udělalo tak na základě oznámení německých úřadů o kontaminovaném zboží u těchto tří firem. "Budeme věnovat zvýšenou pozornost ostatní zelenině, která se nachází v obchodech," řekl novinářům ministr zemědělství Zsolt Simon.   V celém Německu je podle serveru Welt.de téměř 1000 případů podezření na nákazu EHEC. Už tři ženy podle agentury DPA infekci prokazatelně podlehly. Životu nebezpečným hemolyticko-uremickým syndromem, který infekce vyvolává, se nakazilo nejméně 214 lidí, přičemž ještě ve středu večer bylo prokázaných případů 140.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát a experti je doporučují před požitím tepelně zpracovat nebo se jim preventivně v jídelníčku vyhnout.   Experti vycházejí z předpokladu, že se lidé nakazili z celoplošně distribuovaných potravin, které mohly přijít do styku s výkaly zvířat, protože vlastními nositeli bakterií jsou například přežvýkavci.   zdp mjr boa fln ik mik  