 Západoevropské akcie zahájily rok silným růstem  Paříž 3. ledna (ČTK) - Akcie na burzách v západní Evropě zahájily nový rok silným růstem, který měl široký základ, týkal se více odvětví a byl reakcí na solidní vyhlídky globální ekonomiky v letošním roce. Objemy obchodů ale byly pořád ještě slabší, protože kvůli svátkům se stále ještě neobchodovalo v Londýně.   Panevropský index FTSEurofirst 300 zpevnil o 10,63 bodu a den uzavřel vyšší o 0,95 procenta na hodnotě 1132,30 bodu. Navázal tak na růst z loňského roku, kdy přidal 7,3 procenta. Objem zobchodovaných akcií byl jen asi 55 procent průměru za posledních 90 dnů.   Investoři měli zájem o akcie z více odvětví, včetně stavebnictví. Hodně ale k růstu indexů přispěly akcie německé automobilky Porsche. Díky příznivému verdiktu amerického soudu ohledně stížnosti části investorů na plán firmy převzít jinou německou automobilku Volkswagen přidaly zhruba 15 procent a pomohly k růstu i dalším automobilkám.   K růstu akciových trhů ale přispěla i statistika ze Spojených států a z Číny. Ukázalo se například, že inflace na úrovni výrobců v Číně v prosinci polevila, což pomohlo zmírnit obavy, že Peking bude pokračovat ve zpřísňování měnové politiky, aby zchladil tempo hospodářského růstu. Dobře vyzněla i zpráva o aktivitě v americkém průmyslu.   Navzdory tomu, že makroekonomické prostředí je relativně příznivé, růst akcií zůstává křehký a dominuje mu jediné téma: zaměření na rozvíjející se trhy," sdělil analytik makléřské společnosti Louis Capital Markets Jacques Henry.   spr mha  