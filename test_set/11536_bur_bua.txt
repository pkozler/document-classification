 Pražská burza posílila o procento, dařilo se bankám a energetice  Praha 12. ledna (ČTK) - Akcie na pražské burze dnes stejně jako na ostatních trzích rostly, hlavní index PX přidal 1,16 procenta na 1244,2 bodu. Burzu táhly nahoru především oba bankovní tituly, dařilo se také energetice, vyplývá z výsledků burzy.   Celý evropský region dnes pozitivně podpořily klesající obavy z evropské dluhové situace po portugalské aukci. V ní tamní vláda získala tolik prostředků, kolik si předsevzala, a to za přijatelnou cenu.   V centru nákupního zájmu v Praze byly po celý den akcie bankovních zástupců v čele s rakouskou Erste Bank. Připsala si 1,63 procenta na bezmála 850 korun. Komerční banka posílila o 1,5 procenta na 4440 korun a rovněž zhruba o jedno a půl procenta na 835,10 Kč posílil ČEZ.   Středem pozornosti ale byly podle analytika Komerční banky Josefa Němého akcie těžební společnosti NWR, které vystoupaly až na nové maximum od září 2008. Odpoledne ovšem o většinu zisků přišly a nakonec uzavřely růstem pouze o 0,7 procenta na 304,50 Kč.   Posilovala i většina ostatních titulů, ve ztrátě skončily spíše menší emise jako developeři Orco a ECM nebo Fortuna. O 1,80 procenta na 377 korun přišla i mediální CME.   kri vju  