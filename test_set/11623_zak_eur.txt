 Novým čaským zástupcem u Eurojustu bude od února Starý  Praha 11. ledna (ČTK) - Novým českým zástupcem Evropské jednotky pro soudní spolupráci (Eurojust) se od počátku února stane karvinský žalobce Lukáš Starý. Nahradí Pavla Zemana, který od ledna zastává funkci nejvyššího státního zástupce a na svoji pozici v Eurojustu rezignoval. ČTK to dnes sdělila mluvčí ministerstva spravedlnosti Tereza Palečková   Starý bude v jednotce, která sdružuje státní zástupce zemí EU a pomáhá členským státům řešit složité případy mezinárodního zločinu, působit do konce ledna 2014. Od roku 2006 je státním zástupcem na havířovské pobočce Okresního státního zastupitelství Karviná. Podle mluvčí vystudoval právo, mezinárodní vztahy a evropská studia na brněnské Masarykově univerzitě, studoval také politologii na univerzitě v německém Kasselu. Absolvoval stáž na mezinárodním odboru Nejvyššího státního zastupitelství, mluví německy, anglicky, francouzsky a polsky.   Eurojust se zaměřuje na případy, které vyžadují spolupráci policie, státních zástupců nebo soudců z více zemí. Nejčastěji jde o případy pašování drog nebo obchodu s lidmi. V takových kauzách se totiž zástupci jednotlivých zemí, kde zločinci operují, můžou například domluvit na společném zahájení domovních prohlídek. Organizace také pomáhá při předávání důkazů, které zajistila policie v jiné zemi, než kde se koná soud.   Eurojust také řeší případy, kdy se dvě země nemohou dohodnout, která z nich bude případ zasahující do více států vyšetřovat.   ado mal  