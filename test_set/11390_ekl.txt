 Vánoční stromky zoo v kraji nechtějí, bojí se zapomenutých háčků  --------------------    Ke zpravodajství: ilustrační FOTO ve Fotobance  ID foto: FO02077317, F201101040239301   --------------------    Ústí nad Labem 6. ledna (ČTK) - V zoologických zahradách v Ústeckém kraji si zvířata po svátcích pochutnala na vánočních stromcích, které se jejich prodejcům nepodařilo do Štědrého dne prodat. O stromky, které podle tradice odstrojí rodiny na Tři krále, ale už zoo zájem nemají. Většinou jsou pro zvířata už nepoživatelné a mohou být i nebezpečné, potvrdily ČTK mluvčí zahrad v Ústí, Děčíně a Chomutově.   "Odstrojené vánoční stromečky jsou podle našeho zoologa Romana Řeháka velkými rizikem. Stačí jeden zapomenutý háček a neštěstí je na světě. Navíc nyní jsou nyní prý již tak přeschlé, že by pro zvířata byly už nepoživatelné," uvedla mluvčí děčínské zoo Alena Houšková.   Nebezpečí zapomenutých háčků nebo zbytků ozdob zmínila i mluvčí ústecké zahrady Věra Vrabcová. "Nikdy nemáme jistotu, že tam něco nezůstane. Pokud by to zvíře sežralo, může i uhynout," dodala Vrabcová. Ani Podkrušnohorský zoopark v Chomutově stromky od lidí pro zvířata vybírat nebude.   Většina odstrojených vánočních stromků tak skončí u popelnic a následně ve štěpkovačích technických služeb. V Děčíně je mohou obyvatelé u kontejnerů nechávat až do konce února. "Stromky se štěpkují a dále využívají," sdělila ČTK mluvčí děčínského magistrátu Romana Silvarová. Podobně končí i stromky v Ústí nad Labem, kde je využije ve své kompostárně firma AVE, která zajišťuje ve městě odvoz odpadů.   V Chomutově připravili na svoz stromků 15 velkoobjemových kontejnerů, odvážet se budou od 10. do 14. ledna. "Po separaci od ostatního odpadu jsou stromky rozdrcené na štěpku a dále využity jako palivo," informovala mluvčí chomutovského magistrátu Šárka Schönová.   Vanda Králová snm  