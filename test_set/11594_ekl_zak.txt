 Novozélandští ochranáři museli utratit vyplavené velryby  Wellington 21. ledna (ČTK) - V zátoce Parengarenga na severním ostrově Nového Zélandu bylo dnes ráno objeveno uvízlé stádo 24 velryb. Kytovci ale byli uvězněni v mělkých vodách příliš dlouho a novozélandští záchranáři byli po marném boji za jejich záchranu nuceni přežilé jedince utratit. Informovala o tom dnes agentura AP.   Po příjezdu záchranářů bylo 10 z 24 velryb stále naživu. Podle Jonathana Maxwella z úřadu pro ochranu životního prostředí se ale kvůli odlivu šance na jejich záchranu rovnala prakticky nule.   "Je to smutné, ale okolnosti těmto zvířatům nepřály. Jediné, co jsme mohli udělat bylo ukončit jejich trápení. Pokud by existovala jen nepatrná šance, udělali bychom vše pro jejich záchranu," uvedl Maxwell.   Mořští savci u pobřeží Nového Zélandu poměrně často uvíznou především v době, kdy tudy proplouvají na migračních tazích do vod Antarktidy a zpět. Vědci zatím nedokázali zjistit, co tyto vysoce inteligentní tvory vede k sebevražedným plavbám směrem k plážím, z nichž pro ně bez pomoci není úniku.   drk mik  