 SVS:Lidé by kvůli slintavce neměli radši cestovat do Bulharska  Praha 12. ledna (ČTK) - V Bulharsku se vyskytla slintavka a kulhavka. O výskytu nemoci byla v tomto týdnu informována Evropská komise a následně ostatní členské státy. ČTK o tom dnes informoval mluvčí Státní veterinární správy (SVS) Josef Duben. SVS podle něj pečlivě sleduje nákazovou situaci v Bulharsku a zároveň doporučuje osobám cestujícím do balkánské země, aby se regionům s nákazou vyhnuli.   O prvním nálezu nemoci u zastřeleného divokého prasete informovala bulharská strana 5. ledna. Následně se nemoc rozšířila mezi hospodářská zvířata ve vesnici Kosti v regionu Burgas   Kolem ohniska bylo v dalších dnech vytýčeno tříkilometrové ochranné pásmo a desetikilometrové pásmo dozoru. Tamní chovatelé musí dodržovat přísné bezpečnostní zásady. Zakázány byly také trhy a svody zvířat v dalších regionech Bulharska. Nemoc byla zjištěna u prasat, skotu, ovcí a koz. Nakažená zvířata byla utracena. Podle Dubna by veterinární opatření v ideálním případě mohla skončit na konci února.   Slintavka a kulhavka se na člověka většinou nepřenáší, ale je vysoce nakažlivá mezi dalšími savci. Nákaza se může přenášet větrem nebo na automobilech či šatech lidí, kteří přijdou do styku s nakaženými zvířaty. Na území České republiky se nemoc vyskytla naposledy v roce 1975.   mjr vju  