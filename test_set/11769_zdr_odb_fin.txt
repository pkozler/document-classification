 Pacienti, odbory i nemocnice žádají o více peněz na platy lékařů  --------------------    Ke zpravodajství: AUDIO   --------------------    Praha 21. ledna (ČTK) - Svaz pacientů vyzval dnes zdravotní pojišťovny a zástupce státu v nich, aby přidali peníze nemocnicím na zvýšení platů lékařů. Jinak vyzve občany, aby využili dražší léčbu v cizině. Nemocnice podle šéfa sdružení menších nemocnic Eduarda Sohlicha žádné rezervy na platy nemají. Šéf lékařských odborů Martin Engel potvrdil, že lékaři na výpovědích trvají. Nedostali prý zatím takovou nabídku, aby je stáhli.   Rychlé řešení je nutné, jinak se zhorší kvalita zdravotní péče a v řadě míst hrozí i kolaps péče v nemocnicích, varovaly odbory. Peníze do nemocnic a na platy lékařů lze získat změnou úhradové vyhlášky, nyní platná norma snížila příjmy nemocnic o dvě miliardy korun. K úpravě vyhlášky vyzval ministerstvo také prezident lékařské komory Milan Kubek.   Další rychlou cestou k získání peněz na platy je potlačení korupce. Podle předsedkyně zdravotnických odborů Dagmar Žitníkové je třeba "utáhnout kohoutky", peníze na platy zdravotníků odebírají nákupy předražených léků a techniky. Podle Transparency International bere korupce ve zdravotnictví ročně asi 27 miliard, resort spotřebuje kolem 280 miliard za rok.   Ministr zdravotnictví Leoš Heger (TOP 09) tento týden vyhlásil protikorupční strategii, má uhlídat zbytečná vydání na ministerstvu i v nemocnicích za léky, materiály a přístroje. Se změnou úhradové vyhlášky zatím nepočítá. Heger už dříve požádal lékaře, ať s odchody z nemocnic počkají a dají mu čas na nastartování reforem, které peníze do platů přinesou. V pondělí předloží lékařským odborům a komoře konkrétní návrhy.   Dnes Heger k akci lékařských odborů Děkujeme, odcházíme uvedl, že ministerstvo se snaží plnit všechny požadavky odborů nefinančního rázu, k tomu patří i nastartování reformy. "K finančním požadavkům lékařů, tam nadále trvá naše jasné stanovisko, že otevřenému vydírání nelze ustupovat," řekl.   ktk nam mkv  