 Výroky při projednávání novely o zdravotním pojištění  Praha 3. května (ČTK) - Přehled výroků při dnešním projednávání novely zákona o všeobecném zdravotním pojištění sněmovnou:     Předseda ČSSD Bohuslav Sobotka: "My nepoženeme náš systém zdravotní péče jako sociální demokraté do chaosu, rozvalu a rizika. Stačily jiné oblasti, které už vládní koalice svojí činností zvládla rozvrátit."     Ministr zdravotnictví Leoš Heger (TOP 09): "Tato kontroverzní ideologická věc je opravdu věcí životního názoru. Jestli máme být všichni rovni, jestli máme dostávat absolutně stejné zdravotnictví, anebo - jak to říká pravice - ho máme dostávat, ale v rámci možností všeobecného zdravotního pojištění. V tom pravděpodobně bude celá řada z levicové opozice, která s tím nebude souhlasit a bude tady chtít mít jakousi rovnostářskou káď táboritského charakteru."     Poslanec ČSSD Stanislav Křeček: "Určitě jsem ve střetu zájmů, protože jsem nemocen a budu nemocen."   "Prostě to, co navrhujete, je v rozporu s nálezy Ústavního soudu, ať si o nich myslíme cokoliv."     Poslanec ČSSD Jiří Koskuba: "Jsem naprosto normální člověk a v žádném případě nehodlám v těchto slovutných zdech trávit noc a hrát si na noční jednání... Na rozdíl zřejmě od kolegy (Petra) Gazdíka (STAN), který nám tady před časem prohlásil, že mu utekly obě ženy, já na to dodnes nezapomněl, ta moje neutekla a já bych se rád k ní i domů vrátil."   "Já nechci prostě, abychom začali rozlišovat mezi 1., 2., 3. třídou, kterou (pacienti) pojedou, a rozhodně z našich zdravotníků nechci, aby byli průvodčí."   "Ony z naší sněmovny občas odcházejí značné pitomosti."     Místopředseda ČSSD Lubomír Zaorálek: "Chování vládní koalice, to nejsou reformy. To je skutečně puč, přepadení, převrat."   "Vy tady děláte opravdovou revoluci v tom, že tohle je skutečně zrušení ústavního principu stejné rovnosti přístupu ke zdravotní péči placené ze zdravotního pojištění, na které společně přispíváme. To je ten bolševismus vašich reforem."     Ministr zdravotnictví Leoš Heger (TOP 09): "Přece jenom bych rád přerušil tento politický proud myšlenek, který tady zazněl, a chtěl bych říci, že jsem se opravdu dost snažil, abych dosáhl pravého opaku, než ke kterému teď tady došlo. Věřte mi, že nebylo mým cílem, abych předložil část - malou část - reformy zdravotnictví, která by vyvolala ta slova, která tady zazněla: chaos, rozval, puč, přepadení, převrat, bolševická reforma."   "V této zemi nepřijde nikdo se zázračným řešením, jak by zašmodrchané dvacetileté zdravotnictví napravil během jednoho roku. To bychom tady potřebovali opravdu spasitele."   "Udělat komplexní balík reformy zdravotnictví, která jednoho dne konvertuje to zdravotnictví v zázrak, který bude fungovat naprosto bez problémů, prostě nikdo neumí."     Poslanec ČSSD Vítězslav Jandák: "Zkuste být nejenom TOP, ale taky trochu soc, přestaňte být 09, lepší bude 11, 12 nebo 13. Já mám tím na mysli roky, kdy by vaše vláda udělala pro občany, kteří ji v dobré víře volili před rokem, taky něco dobrého, aby se totiž ve zdraví dožili aspoň toho TOP roku 14."     Poslanec KSČM Jiří Dolejš: "Pan ministr Heger ... byl životem a možná i určitými politickými tlaky dotlačen do polohy, kdy opakuje mantry, kterým možná sám ani nevěří. Tato diskuse z něj pomalu začíná dělat jakéhosi bin Ládina českého zdravotnictví, a to si nejspíš nezaslouží."     mhm mal      