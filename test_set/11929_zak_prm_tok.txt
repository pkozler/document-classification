 Hala s textilem, která se vzňala v Plzni v sobotu, stále dohořívá  Plzeň 4. července (ČTK) - Hala s textilem na okraji Plzně, kterou zničil ze soboty na neděli velký požár stále dohořívá a hasiči ji hlídají. Dovnitř nikdo nesmí, konstrukce hrozí zřícením, řekla dnes ČTK mluvčí krajských hasičů Alena Marešová. Statik předběžně navrhl stržení celé haly.   "Na místě stále hlídá oheň jedna jednotka a budeme tam určitě ještě několik hodin. I poté ale bude nařízena dohlídka," řekla mluvčí. Příčina požáru je stále neznámá. Na místě jsou kromě hasičů i policisté. Další expertízy ale budou ve čtvrtek, kdy by měl být znám stav haly a má se řešit její případné stržení. Uvnitř objektu, kam kvůli nebezpečí zřícení nemohou ani hasiči, byl policejní robot na hledání výbušnin, který zatím nic nezjistil. Odhad škody se stále pohybuje kolem 50 milionů korun. Policie se podle může případem zabývat až po definitivní likvidaci požáru.   Rozsáhlý oheň, při němž nikdo nebyl zraněn, zničil z jedné poloviny halu s textilem v Podnikatelské ulici v průmyslové a obchodní zóně Borská pole. Hasiči nasadili k likvidaci požáru haly 15 jednotek a vyhlásili pohotovost třetího stupně, která se týkala všech jednotek v krajském městě. Při požáru objektu velkého zhruba 100 x 100 metrů nebyl nikdo zraněn. Nebezpečí zamoření okolí také nenastalo.   V hale, která sloužila jako centrální sklad plzeňské společnosti A3 Sport, bylo uloženo textilní a sportovní zboží renomovaných značek Adidas, Puma a Nike, určené pro prodejny v ČR a na Slovensku.   vap jpt  