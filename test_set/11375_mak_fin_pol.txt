 Belgie věří, že unikne snížení ratingu a dluhové krizi  Brusel 9. května (zpravodaj ČTK) - Belgie je po přijetí plánu reforem přesvědčena, že unikne snížení ratingu agenturou Standard and Poor's (S&amp;P). Věří tak zároveň, že se jí podaří uniknout propadu do dluhové krize. Napsal to dnes deník Le Soir na základě vyjádření premiéra Yvese Leterma. Dluhová krize už postihla některé země eurozóny a nějakou dobu se vznáší právě i nad Belgií.   "Belgická finanční bomba zneškodněna," píše Le Soir na titulní straně. Své tvrzení zakládá do značné míry na krátké zprávě premiéra Leterma, který se nechal na twitteru slyšet, že rizika snížení ratingu od agentury S&amp;P se snižují. "Tak, jak jsme vám říkali už určitou dobu. Práce vlády přináší své ovoce," uvedl šéf vlády.   Belgie se potýká s vážnou politickou krizí. Předčasné volby se v ní uskutečnily již 13. června loňského roku, ale znesvářeným vlámským a valonským stranám se stále nepodařilo překonat rozpory o přerozdělení moci a peněz mezi jednotlivé regiony a shodnout se na nutných reformách. U moci je tak neustále vláda premiéra Leterma, který už před více než rokem podal demisi.   Belgie je navíc jednou z nejzadluženějších zemí EU, což přidávalo důraz hlasům varujícím, že zemi hrozí podobné problémy jako Řecku, Irsku a Portugalsku. Právě těm kvůli dluhům a finančním problémům museli partneři v EU přispěchat na pomoc.   S&amp;P v půlce prosince Belgii varovala, že chybějící vláda ohrožuje obrázek a reputaci země u investorů. Agentura tím naznačila možné snížení ratingu v časovém horizontu šesti měsíců. To by ale Belgii, jejíž dluh už se pohybuje kolem 100 procent hrubého domácího produktu, mohla zasadit tvrdou ránu.   Letermova vláda v dubnu schválila program ekonomických reforem, které počítají se snížením deficitu veřejných financí v příštím roce na 2,8 procenta HDP a předpokládají jeho další snižování až po vyrovnaný rozpočet v roce 2015. Veřejný dluh by pak měl do roku 2015 klesnout na maximálně 88,4 procenta HDP. Belgická média i politici věří, že tyto kroky pomohly uklidnit trhy i snížit obavy ratingových agentur.   pkt dvd  