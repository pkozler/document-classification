 Namrzlé silnice způsobily ráno desítky dopravních nehod  Praha 17. ledna (ČTK) - Namrzlé silnice způsobily ráno na řadě míst republiky desítky nehod. Řidiči a jejich spolujezdci z havárií většinou vyvázli s lehčími zraněními. Na Benešovsku si ale srážka kamionu s osobním vozem na kluzké silnici vyžádala život spolujezdce v osobním voze, řidička utrpěla těžké zranění. Noční ochlazení tak sice podpořilo pokles vzedmutých hladin řek, počasí ale pro změnu komplikovalo dopravu.   Jen ve středních Čechách dnes kvůli námraze na silnicích záchranáři mezi 05:00 a 10:00 zasahovali u 16 kolizí. V Příbrami například auto před 06:00 srazilo ženu na chodníku. "Řidič, který jel od Březových Hor, dostal smyk, přejel do protisměru a na chodníku srazil chodkyni," uvedla mluvčí příbramské policie Monika Schindlová. Žena má zlomené obě nohy a lékař měl podezření i na zlomeninu pánve. Cestou k zásahu ráno na namrzlé silnici havarovala hasičská cisterna ze Staré Boleslavi. Auto skončilo na střeše.   V Pardubickém kraji byly ráno a dopoledne lokální námrazy pravděpodobnou příčinou 15 nehod, u nichž zasahovali hasiči, žádná z nich naštěstí nebyla vážná. V příkopu skončila u obce Podůlšany na Pardubicku hned dvě auta. Hasiči z Orlickoústecka vytahovali vozidla z příkopů v Nekoři, Tatenicích, ale i na dalších místech okresu.   Náledí komplikuje dopravu i na severu a západě Čech. V Plzni se ráno srazil prázdný autobus MHD s osobním automobilem. Osobní vůz dostal na kopci smyk a narazil do autobusu. "Manželský pár si stěžoval na bolesti. Převezli jsme je kvůli vyloučení vážnějšího poranění na chirurgii do fakultní nemocnice. Autobus MHD jel prázdný, řidiči se nic nestalo," řekla mluvčí krajské záchranky Lenka Ptáčková.   Na silnici číslo 6 z Prahy do Karlových Varů se ledovka vytvořila na konci stoupání mezi obcemi Boršov a Lubenec na Lounsku. Osobní auto tam po půl deváté skončilo na boku mimo vozovku. Levý, rychlejší jízdní pruh silnice číslo 13 mezi Bílinou a Mostem uzavřela hromadná nehoda tří osobních aut. U Bíliny na Teplicku dnes krátce před 7:00 ráno řidič na zledovatělé vozovce dostal smyk a narazil do svodidel. Zezadu do jeho auta narazilo další vozidlo.   Namrzlé silnice dělaly řidičům potíže například také na severu Moravy. "Pět nehod jsme zaznamenali na Novojičínsku a o jednu méně v okresech Karviná a Frýdek-Místek. Tři pak byly na Opavsku. Klid byl naopak na Ostravsku a Bruntálsku," vyjmenoval mluvčí hasičů Petr Kůdela. Se zvýšenou opatrností by dnes měli vyrážet na cesty i řidiči v Olomouckém kraji. Například na Šumpersku začala mlha na silnicích způsobovat námrazu kolem 03:00. "Solili jsme to, už by cesty měly být dobré, v terénu máme ještě jednu posádku. Cesty jsou nyní holé a mokré, řidiči by měli ale dávat pozor," řekl ČTK dispečer šumperské správy silnic.   hj jpt  