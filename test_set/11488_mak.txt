 Odhad: Schodek rozpočtu USA dosáhne rekordních 1,5 bilionu USD  New York 26. ledna (zpravodaj ČTK) - Deficit amerického rozpočtu v aktuálním fiskálním roce pravděpodobně dosáhne rekordních 1,5 bilionu dolarů (asi 26,7 bilionu korun). Vyplývá to z nového odhadu, který dnes zveřejnil Rozpočtový úřad Kongresu (CBO). Podle něj za to může především prodloužení daňových úlev pro všechny Američany, na němž se na konci loňského roku dohodl prezident Barack Obama s republikány. Krok zvýšil deficit zhruba o 400 miliard dolarů.   Podle agentury AP nový odhad dále zesílí americkou debatu o nebezpečně rostoucím zadlužení země a potřebě úsporných kroků. Obama v noci na dnešek ve zprávě o stavu unie slíbil zmrazení části vládních výdajů na pět let. Během příští dekády by to podle něj mělo snížit deficity o 400 miliard dolarů. Podle republikánů je to ale málo. Požadují proto větší škrty.   Americký rozpočet na nynější fiskální rok, který začal loni v říjnu a skončí letos v září, počítá s výdaji 3,83 bilionu dolarů a příjmy 2,57 bilionu dolarů. Původně odhadovaný deficit činí 1,267 bilionu dolarů. Až do prosince se rozpočet vyvíjel příznivěji než odhady, pak jeho plnění zhoršilo prodloužení daňových úlev. V příštím roce by podle CBO deficit měl dosáhnout 1,1 bilionu dolarů.   fcz vju  