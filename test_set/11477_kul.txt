 Ochotnická představení zvedla návštěvnost jílovského muzea  Jílové (u Prahy) 16. ledna (ČTK) - Regionálnímu muzeu v Jílovém u Prahy v loňském roce mírně přibylo návštěvníků. Jejich počet se zvýšil zhruba o pět procent na 20.328. Přispělo k tomu zejména pořádání ochotnických představení v posledním čtvrtletí, kdy začal veřejnosti sloužit nově zrekonstruovaný víceúčelový sál, sdělil ČTK Pavel Borský z muzea.   Návštěvnost by podle něj měla díky podobným akcím dále růst. "V letošním roce chceme k divadlu přidat ještě koncertní a hudební vystoupení," uvedl Borský.   Vzhledem k tomu, že spolu s víceúčelovým sálem má muzeum k dispozici i další výstavní prostory, počítá se letos s větším množstvím výstav. Muzeum chystá například expozice zaměřené na panenky, geologické mapy, drobné kuchyňské spotřebiče, kovářské řemeslo, ptactvo dolního Posázaví, důlní lampy či turistické sběratelské předměty.   Regionální muzeum v Jílovém se věnuje vlastivědné práci pro okres Praha-západ a je současně specializovaným muzeem na těžbu zlata v Česku. Tomuto zaměření odpovídají i stálé expozice: Zlato v České republice, Z historie regionu a Tramping a příroda v jižním okolí Prahy.     khj snm  