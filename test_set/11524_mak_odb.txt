 Na Vysočině jsou volná místa pro specialisty i pro lékaře  Jihlava 10. ledna (ČTK) - Úřady práce na Vysočině evidují v poslední době volná pracovní místa pro pomocné dělníky, ale také pro lékaře a úzce specializované vysokoškolské odborníky. Celkově je však nabídka velmi nízká. Na jedno ohlášené volné místo připadalo v kraji koncem minulého roku 32 nezaměstnaných lidí. Podle ankety ČTK se poptávka po pracovnících moc nezvedá. Koncem roku naopak hodně propouštěly stavební firmy i zemědělské podniky.   Koncem roku, kdy bylo v kraji přes 29.000 nezaměstnaných, evidovaly úřady práce na Vysočině pouze 916 volných pracovních míst. Nejméně na Třebíčsku, kde si mohou nezaměstnaní vybírat ze 151 míst. O jedno místo bojuje v tomto okrese 56 uchazečů, pátý nejvyšší počet v zemi. Část firem ale volná místa úřadu nehlásí.   Podle analytika třebíčského úřadu práce Ivana Mužíka se některé pozice obsazují pomalu i v této době. Mezi ně patří kupříkladu místa pro šičky a švadleny, ale také pro lékaře. V nabídce jsou i obchodní zástupci. "Pro to ale musíte mít určité dispozice, není to práce pro každého. Obtížně se hledá vhodná kombinace pro ten který produkt," poznamenal. Naopak regionální firmy mohou sehnat pomocné dělníky, pokud s touto prací není spojeno složité dojíždění.   Havlíčkobrodský úřad práce eviduje kolem 200 nabídek, na každou připadá 27 lidí bez práce. Místa jsou třeba pro kuchaře, číšníky a pro pomocné průmyslové dělníky. Poptáváni jsou i stavební dělníci, ale často za špatných pracovních podmínek. "Na stavby se třeba pracovníci musí dopravovat sami," vysvětlil ředitel úřadu Martin Kouřil. Tato místa zřejmě hlásí firmy, které chtějí přijmout levnější cizince.   Některé podniky zase hledají vysoce kvalifikované specialisty, třeba konstrukční inženýry. "Tyto profese jsou i dobře ohodnocené, ale nemůže je dělat každý," doplnil ředitel. Poměrně velká poptávka je na Havlíčkobrodsku po specialistech v oboru elektro. V tomto oboru podniká v okrese několik firem, ale není tam žádná škola s elektrotechnickým zaměřením. Pro lékaře má brodský úřad práce deset nabídek.   Personální agentura Grafton Recruitment teď na Vysočině obsazuje 170 pracovních míst. Téměř polovinu tvoří specializované technické a IT pozice. K mání jsou i místa obchodní a administrativní. "Zvýšenou poprávku registrujeme zejména po jazykově vybavených účetních a finančních specialistech," řekla Iva Ulrichová, manažerka pro Vysočinu a jižní Čechy. Poptávka firem hlavně ze strojírenství se podle ní přibližně poslední měsíc zlepšuje.   Věra Stejskalová sap  