 Němci se znovu chystají hromadně na dovolené jako před krizí  Berlín 27. června (zpravodaj ČTK) - Němci se již řadu let těší pověsti "mistrů světa v cestování" a letos v létě by ji měli znovu potvrdit. Německé cestovní kanceláře si v objemech tržeb a počtech zákazníků slibují minimálně vyrovnání rekordního roku 2008. Nejvíce západních sousedů zamíří na dovolenou do Středomoří nebo využije nabídky rekreace v domácích letoviscích. Do Česka se jich pravděpodobně vydá zase o něco méně.   "Po překonání hospodářské krize jsou Němci znovu natěšení na cestování," tvrdí Sibylle Zeuchová z Německé asociace cestovního ruchu. Obyvatelé Spolkové republiky se podle ní přestali bát ztráty práce a nejasné budoucnosti a jsou ochotni dopřát sobě i své rodině pořádnou letní dovolenou.   Potvrzují to údaje největších cestovních kanceláří v Německu. Jednička na tamním trhu TUI hlásí ve srovnání s loňskem devítiprocentní nárůst počtu rezervací na léto. U konkurenčních agentur Thomas Cook a Neckermann si prázdninovou rekreaci zamluvilo o čtyři procenta více Němců než v roce 2010. V poptávce po rodinných dovolených zaznamenala společnosti TUI v Německu prý dokonce nárůst o 25 procent.   "Čísla vypadají dobře, že bychom v tržbách i počtech účastníků mohli dosáhnout rekordního roku 2008," uvedla k výhledům na letošní sezonu Zeuchová.   Ve výběru destinací však žádné novinky nenastaly. Při cestách do zahraničí Němci preferují Středomoří, především Španělsko, Itálii nebo Turecko. Zájem klesl naopak o Tunisko a Egypt, kterými letos otřásly politické nepokoje. Těžit by z toho měly již tak populární španělské Baleárské ostrovy. Cestovní kancelář TUI má podle jejího mluvčího na letošní léto o 30 procent více rezervací na Mallorku než v minulé sezoně, také Rewe-Touristik mluví o "renesanci Baleárů".   Největší oblibě, pokud jde o volbu země, by se však podle prognóz mělo u německých rekreantů znovu těšit samotné Německo; ať již se rozhodnou letní volno strávit na plážích u Severního a Baltského moře, nebo v horských střediscích. Loni tuto variantu zvolila více než třetina německých dovolenkářů.   O Česko jejich zájem v posledních letech naopak upadá, i když je pro ně pořád jednou z nejvýhodnějších destinací. Podle údajů Českého statistického úřadu zavítalo loni do ČR 1,35 milionu německých turistů. Ve srovnání s rokem 2009 to bylo o tři procenta méně, rok předtím jich Česko navštívilo téměř 1,5 milionu.   Letošek by v tomto trendu neměl být výjimkou. Podle březnové studie německé Nadace pro otázky budoucnosti se tento rok chystá Česko navštívit nebo v něm strávit dovolenou jen 0,2 procenta Němců, kteří plánují nějakou rekreaci. Loni takových bylo 0,6 procenta. I přes trvalý úbytek tvoří Němci v Česku stále čtvrtinu všech turistů z ciziny.   Filip Nerad hej  