 Odboráři zahájili protestní akci proti vládním reformám  --------------------    Ke zpravodajství: FOTO/aktuality; AUDIO; VIDEO   --------------------    Praha 21. května (ČTK) - Odboráři z celé republiky zahájili krátce před polednem v Praze svůj protest proti vládním reformám. Přes 10.000 lidí v průvodu vyrazilo od Domu odborových svazů na Žižkově na Václavské náměstí, kde demonstrace vyvrcholí sérií proslovů. Průvod se do centra vydal po magistrále, doprava směrem do centra je uzavřena.   Na Václavské náměstí tak za pískání, zvuku vuvuzel a skandování hesel míří členové nejrůznějších odborových svazů, které z různým míst ČR do Prahy svezly autobusy i dva zvláštní vlaky. "Je nás tu deset tisíc, na Václaváku nás bude ještě víc," zní jeden ze sloganů. V tomto odhadu se organizátoři akce z Českomoravské komory odborových svazů (ČMKOS) shodují s policejní mluvčí. I ona počet protestujících odhadla na více než 10.000 osob.   V čele průvodu nesou účastníci akce transparent "Stop zákeřným reformám" a mezi odboráři s bubny, členy odborového svazu Kovo jde i předseda ČMKOS Jaroslav Zavadil. "Zavadil na Hrad," skandují odboráři.   Hlavní část protestu se bude konat od 13:00 do 14:30 na Václavském náměstí, kde je už připravena aparatura. Odboráři chtějí protestovat proti vládním návrhům daňové, sociální, zdravotní a penzijní reformy. Protest, který ovlivní dopravu v hlavním městě, neodvrátila ani páteční schůzka tripartity.   Vládní reformy podle odborů povedou k poklesu životní úrovně lidí, a to nejen těch z nižších příjmových skupin. Kromě toho prý způsobí větší deficit veřejných rozpočtů. Demonstrace má být posledním varováním vládě. Pokud nevezme jejich připomínky v potaz, hodlají odbory přistoupit i k dalším nátlakovým akcím.   rem pcl jd mal  