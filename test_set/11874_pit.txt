 Internetové oddělení Mediaresearch povede Mahrik  Praha 5. ledna (ČTK) - Internetové oddělení výzkumné agentury Mediaresearch povede od 20. ledna dosavadní vedoucí technické podpory Viktor Mahrik. Nahradí Michalu Görčöšovou, která ke konci ledna ze společnosti odejde. Firma to uvedla v tiskové zprávě.   Oddělení internetových projektů vznikne ze stávající internetové sekce. Ta realizuje dva významné projekty: AdMonitoring, který sleduje výdaje do internetové reklamy a NetMonitor měřící návštěvnost a sociodemografii českého internetu.   Mahrik spolupracuje s Mediaresearch od února 2009. Začínal na pozici pracovníka technické podpory NetMonitoru a od začátku roku 2010 se stal vedoucím technické podpory a začal se podílet na dalším rozvoji projektu jakožto technický a metodologický konzultant.   Během roku 2010 se tým internetové sekce zasloužil o přechod na novou vlnu AdMonitoringu a došlo také k významnému rozšíření NetMonitoru, kdy se začala měřit sledovanost internetových videí. V průběhu roku 2011 agentura mimo jiné plánuje zveřejnění dat z měření návštěvnosti z mobilních telefonů.   Mediaresearch nabízí služby při realizaci marketingových a mediálních výzkumů, marketingové poradenství či vývoj software. Zajišťuje tři z nejrozsáhlejších mediálních výzkumů v České a Slovenské republice - Elektronické měření sledovanosti televize (TV metry) v ČR, Výzkum návštěvnosti a sociodemografie internetu v ČR (NetMonitor) a SR (AIMmonitor) a Monitoring reklamních výdajů v médiích (Admosphere) a na internetu (AdMonitoring) v ČR.   jsa vju  