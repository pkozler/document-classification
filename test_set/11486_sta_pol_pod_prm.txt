 V Ostravě-Hrušově má vzniknout průmyslová zóna po roce 2014  Ostrava 19. ledna (ČTK) - Novou průmyslovou zónu v Ostravě-Hrušově začne město budovat pravděpodobně po roce 2014. Na 40 hektarech zasažených povodněmi v roce 1997 najdou uplatnění malé a střední firmy. Nejprve je ale nutné areál připravit pro výstavbu včetně jeho odvodnění, což si do roku 2014 vyžádá zhruba dvě miliardy korun. Novinářům to dnes řekl ostravský primátor Petr Kajnar (ČSSD).   Takzvaný sociální brownfield nedaleko dálnice D1 by se měl v budoucnu proměnit v chybějící zónu pro lehký průmysl. Podle Kajnara by mohl přinést kolem 2000 nových pracovních míst. "Chtěli bychom v Hrušově vybudovat i inkubátor pro začínající řemeslníky a malé podnikatele," řekl primátor.   Nyní město připravuje sanaci území, které vlivem poddolování místy kleslo o 3,5 metru, a potýká se tak s podmáčením. Situaci chce změnit navýšením celého území pomocí hlušiny skladované na sousední haldě, která patří státnímu podniku Diamo. "Vše je zatím v jednání," dodal Kajnar.   Město zatím zpracovalo dokumentaci pro posouzení vlivu na životní prostředí (EIA), během letošního roku dokončí vše potřebné pro stavební povolení. Začátkem roku 2012 by měla začít sanace areálu, na konci roku 2014 by měla být plocha připravená k budování infrastruktury pro budoucí průmyslovou zónu.   Město počítá se získáním dotace 1,5 miliardy Kč, kterou mu přislíbila komise ministerstva průmyslu a obchodu. Zbývajících 500 milionů korun ale zatím v městském rozpočtu není. "Lze je získat například prodejem pozemků," naznačil primátor.   hnz snm  