 MfD: Vláda vyměnila sedm z devíti členů výboru SFDI  Praha 3. května (ČTK) - Vláda vyměnila sedm z devíti členů výboru Státního fondu dopravní infrastruktury (SFDI), který je obdobou představenstva ve firmě a rozhoduje o tom, na jaké stavby se peníze použijí. Uvedla to dnešní Mladá fronta Dnes. SFDI byl poslední organizací spadající pod ministerstvo dopravy, která dosud neprošla s novou vládou personální výměnou.   Výbor SFDI volí také šéfa fondu, kterým je dosud někdejší ministr dopravy Gustav Slamečka. Předsedou výboru je ministr dopravy Radek Šmerda, který je jím podle zákona automaticky. Místopředsedou se stal jeho náměstek Ivo Toman (ODS). Ve funkci zůstal pouze Josef Kubovský z ministerstva dopravy a poslanec ČSSD Miroslav Váňa, uvedl deník.   Kabinet do výboru nově poslal dva poslance, a to Jiřího Rusnoka (VV) a Františka Laudáta (TOP 09). Z ministerstva dopravy přichází Šmerdův náměstek Lukáš Hampl a vrchní ředitel Jakub Kopřiva, úřad vlády zastupuje Jan Mraček.   Podle listu se tento týden obmění také pětičlenná dozorčí rada, kam volí své zástupce Sněmovna. Navrženi jsou tři kandidáti z pěti členů, svůj mandát bude obhajovat znovu komunista Pavel Hojda, za TOP 09 má být zvolen Bořivoj Šarapatka.   Věci veřejné budou muset najít jiného kandidáta za původně navrženého Jiřího Rusnoka, který mezitím prošel do výboru fondu. "Není možné, aby byl stejný člen výboru a dozorčí rady," řekl MfD Slamečka. V dozorčí radě zůstane i bývalý poslanec Lubomír Suk (ODS) a poslanec Cyril Zapletal (ČSSD). Na svůj post už dříve rezignovala bývalá poslankyně Věra Jakubková, odvolán byl lidovec Milan Carbol.   SFDI letos na dopravní stavby rozdělí přes 61 miliard korun.   jap jw  