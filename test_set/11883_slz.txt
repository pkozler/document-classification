 Kontrola komínu ve Středočeském kraji bude stát až 1000 korun  Praha 9. ledna (ČTK) - Středočeští kominíci připouštějí, že kvůli novému vládnímu nařízení o kontrolách komínů vzroste cena kontrol. Kontroly nově zahrnují revizi celé cesty od palivového spotřebiče až k ústí komína a zvýší se administrativa. Ve Středočeském kraji se ceny podle odhadů budou pohybovat od 500 do 1000 korun. Záležet prý bude na počtu úkonů nebo nákladech souvisejících například s dopravou. ČTK to řekl středočeský cechmistr Společenstva kominíků ČR Jiří Rákosník.   Podle něj se ceny zvýší, jelikož se dříve čistily pouze komíny. Nyní se nově musí zkontrolovat celá cesta, kudy kouř od topidla prochází. "Nové kontroly zahrnují více úkonů, takže cenový nárůst bude. Záležet bude také na vzdálenosti od místa a počtu dalších technologických postupů," vysvětlil.   Ceny kontrol budou smluvní, takže se budou odvíjet od jednotlivých kontrolovaných objektů. Navíc se podle Rákosníka revize nově provádějí jen jednou za rok a nikoliv až šestkrát jako v minulosti.     Mladoboleslavský kominík Václav Veverka uvedl, že se ho už lidé na novou podobu kontrol ptají. "Zajímá je především osvědčení, které získají, aby nedostali pokutu. Dokonce už volali i někteří starostové, jestli by u nás nemohli ke kontrole objednat celou obec," řekl Veverka. Potvrdil, že se ceny zvýší, ale odvíjet se prý budou od jednotlivých míst.   Podle Rákosníka je ve Středočeském kraji kominíků dostatek, počet kontrol se podle něj navíc oproti dřívějšku sníží. "Dalším faktem je, že někteří lidé pravidelné kontroly nedodržovali a existuje další názor, že je nebudou dodržovat ani teď," poznamenal Rákosník. Společenstvo kominíků ČR podle cechmistra v kraji nyní registruje 97 členů. Dalších zhruba 100 kominíků podle něj není členy sdružení.   Nová vyhláška ministerstva vnitra určuje, že stačí jedna kontrola kominíkem ročně. Vládní nařízení vstoupilo v platnost 1. ledna 2011. Podle ministerstva vnitra se náklady na čištění komína sníží až na čtvrtinu původní ceny. Podle dřívější vyhlášky bylo povinností čistit, popřípadě kontrolovat komín, do kterého jsou zapojeny spotřebiče na tuhá a kapalná paliva s výkonem do 50 kilowatt, šestkrát ročně. Se spotřebiči nad 50 kW se komín musel čistit čtyřikrát za rok.     mar sap  