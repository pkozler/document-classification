 Oprah Winfreyová spustila svoji vlastní televizi  --------------------    Ke zpravodajství: FOTO ve Fotobance  ID foto: P201012140087301, P201005071024601   --------------------     New York 3. ledna (ČTK) - Slavná americká moderátorka Oprah Winfreyová spustila v sobotu svou vlastní televizní stanici OWN (The Oprah Winfrey Network). Hned od počátku ji bude moci přijímat více než 80 milionů amerických domácností. Vysílat bude sedm dní v týdnu a 24 hodin denně.   Televize OWN má být jakýmsi pokračováním každodenní talkshow Oprah Winfreyové, kterou má moderátorka v televizi ABC a kterou v květnu po 25 letech trvání ukončí.   Programové zaměření televize OWN má "inspirovat televizní diváky a dát jim naději", opakuje často Winfreyová, jejíž jmění magazín Forbes odhaduje na 2,4 miliardy dolarů.   Jednou z hvězd, které budou v nové televizi vystupovat, je bývalá snacha britské královny Alžběty Sarah Fergusonová. Propagační klip vysílání ukazuje vévodkyni z Yorku v slzách, kde mluví o svém utrpení, které jí způsobuje "pocit naprosté zbytečnosti". V šestidílném dokumentárním pořadu nazvaném Finding Sarah, který se začne vysílat v prvním čtvrtletí, bude hovořit o svých veřejných problémech a odhalí svůj celoživotní boj s váhou, svoje vztahy a finanční záležitosti.   Mnohá média spekulovala, že se Fergusonová chce usadit ve Spojených státech a zapojit se do vysílání reality show, aby vydělanými penězi umořila dluhy.   Diváci OWN budou mít k dispozici programy, které jim mají pomoci vést lepší život, ujišťuje představitelka OWN Christina Normanová.   Objeví se talkshow věnované zdraví, psychologii a finančním otázkám, chybět nebude pořad o vaření a reality show.   Kromě své televize má Oprah Winfreyová také časopis "O", který vychází každý měsíc v nákladu 2,5 milionu kusů.   Přestože talkshow Oprah Winfreyové na ABC sledují pravidelně miliony Američanů, není úspěch její televize dopředu zaručen.   "Oprah je velmi silná značka, ale je velmi těžké nutit lidi, aby změnili svoje zvyky a dívali se na novou televizi," soudí expert na média Darek Baine.   Start televize OWN, kterou provozuje ve spolupráci s firmou Discovery Communications, přišel údajně na 189 milionů dolarů.   ko jnd  