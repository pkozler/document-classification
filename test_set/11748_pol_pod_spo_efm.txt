 Vedení města Mostu vyjádřilo obavy o budoucnost hipodromu  Most 21. ledna (ČTK) - Vedení města Mostu se obává o budoucnost hipodromu. Požádalo o schůzku s jeho většinovým vlastníkem společností Czech Coal, na které se bude řešit jeho další osud. Pro rok 2011 by měl být provoz dostihového závodiště zajištěn, otázka dlouhodobé stability ale není jasná, řekl dnes novinářům primátor Vlastimil Vozka (Severočeši.cz). Vedení Czech Coalu ani hipodromu se k záležitosti zatím nechce vyjadřovat, jednat se prý bude až do začátku února.   "Závodiště je ve složitých rozhodovacích bodech. Všechno záleží na tom, jak ředitel zpracuje vize do budoucna," řekl Vozka. Není podle něj jasné, jak se společnost Czech Coal postaví k závodišti po nedávných změnách ve vlastnické struktuře. Město vlastní 35 procent akcií a ročně na reklamu a další služby pro hipodrom dává 850.000 korun. "Nemáme informace, že by se závodiště mělo zavřít," dodal primátor.   Jediným majitelem Czech Coalu se vloni na podzim stal Pavel Tykač, který prostřednictvím své firmy vyplatil zbývající dva menšinové vlastníky Petra Pudila a Vasila Bobelu. Za jejich 50 procent akcií údajně zaplatil asi 10,3 miliardy korun. Jeden z nejbohatších Čechů Tykač se dostal do povědomí v 90. letech v souvislosti s působením firmy Motoinvest, která skupovala akcie z kuponové privatizace. Následně ovládla Agrobanku, Plzeňskou banku či CS Fondy, které ale nakonec všechny zkrachovaly.   Město podle jeho primátorova náměstka Karla Novotného iniciovalo schůzku s Czech Coalem, který je hlavním akcionářem společnosti Hipodrom Most. Provoz závodiště stojí hlavně na penězích sponzorů, těch je ale podle Novotného málo. "Myslíme si, že by pan ředitel měl zvýšit svoji aktivitu ve shánění sponzorů. Nestačí stále vinit finanční krizi a tvrdit, že sponzoři nejsou," řekl Novotný.   Ředitel hipodromu Miroslav Suchý se k celé věci nechce vyjadřovat. "Nedokážeme na to teď nijak reagovat. Jednání s novým vlastníkem bude probíhat na konci ledna a začátku února, teprve pak se uvidí, jaké stanovisko nový majitel zaujme," řekl ČTK Suchý. Vyjadřovat se zatím nechce ani Czech Coal.   Provoz závodiště ročně stojí 35 milionů korun. Město by pravděpodobně na jeho provozování peníze nenašlo. "Město moc nemá možnost takové břímě přijmout," uzavřel primátor. Dostihové závodiště vzniklo v roce 1996 jako rekultivace výsypky povrchových dolů na místě bývalé obce Velebudice u Mostu.   van snm  