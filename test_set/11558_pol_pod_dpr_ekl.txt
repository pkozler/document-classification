 Silnice u Měchenic bude otevřena, další padání skály nehrozí  Měchenice (u Prahy) 24. ledna (ČTK) - Silnice II/102 mezi Měchenicemi u Prahy a Zbraslaví, na kterou se minulý týden sesunula skála, bude od úterního rána opět otevřena. Rozhodla o tom dnes speciální krajská komise, řekla ČTK mluvčí hejtmanství Berill Mascheková. Podle odborníků aktuálně další sesuv nehrozí.   "V místě byly instalovány bezpečnostní sítě a podél silnice kamenné valy. Riziko bylo sníženo na úplné minimum," dodala Mascheková. Provoz na silnici bude obnoven ve 04:00.   Kvůli uvolněné skále byla nejdříve uzavřena komunikace mezi Davlí a Štěchovicemi, výluka trvala do minulé středy. Před týdnem ale zavalily kameny také úsek mezi Měchenicemi a Zbraslaví. Auta musela jezdit po objízdných trasách.   "Během výluky se ukázalo, že železnice v této oblasti, která zajišťovala náhradní dopravu za autobusy, je nepostradatelnou součástí dopravní infrastruktury," poznamenal Filip Drápal z organizace Ropid, která plánuje veřejnou dopravu v okolí Prahy.   Nyní se obnoví provoz autobusových linek číslo 314, 338, 361 a 390 v původních trasách a jízdních řádech. Zároveň se ruší náhradní vlaková doprava mezi Vraným a Měchenicemi a také návazná autobusová linka 707.   Kraj se podle dřívějšího vyjádření hejtmana Davida Ratha (ČSSD) ocitl ve svízelné situaci, padání kamenů řeší dílčími opatřeními, což je nákladné. Žádá proto ministerstvo životního prostředí o dotaci na sanaci uvolněné skály. Celkové náklady odborníci vyčíslili zhruba na miliardu korun, což je roční rozpočet kraje na údržbu silnic v celých středních Čechách.   khj snm  