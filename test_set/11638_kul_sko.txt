 Památník písemnictví podpoří literární pokusy mladých lidí  Rajhrad (Brněnsko) 17. ledna (ČTK) - Památník písemnictví na Moravě podpoří autorské pokusy mladých lidí sérií literárních tvůrčích dílen. V lednu a únoru se putovní akce zastaví na 14 místech ve všech moravských krajích. Účastníci na seminářích načerpají inspiraci k literární tvorbě a vyzkoušejí si některé techniky tvůrčího psaní, které mohou uplatnit v související soutěži Skrytá paměť Moravy.   "Každý rok je workshop zaměřen na aktuální soutěžní téma, neboť jeho smyslem je podnítit účastníky k napsání soutěžního textu a k další tvůrčí činnosti. Letos se tedy bude vše odvíjet od jednoho slova, a to od slova 'cizinec'," řekla Andrea Procházková z Památníku písemnictví na Moravě.   Putovní akce začne 25. ledna v Rajhradě na Brněnsku, kde Památník písemnictví na Moravě sídlí. Poté čeká seminář nazvaný Krocení literární múzy stěhování do všech krajských měst na Moravě a na další místa včetně Prostějova, Šumperka, Nového Jičína, Třebíče a Znojma.   Seminář trvá přibližně hodinu. Jeho přímým cílem je rozvíjet kreativitu účastníků a zbavit je strachu z psaní prozaických textů. Tvůrčí dílna je určená dvěma věkovým skupinám od 12 do 15 let a od 16 do 19 let. Více informací najdou zájemci na webových stránkách  Muzea Brněnska .   Pátý ročník literární soutěže Skrytá paměť Moravy vyhlásil Jihomoravský kraj 28. října 2010. Uzávěrka přihlášek je 31. března, slavnostní vyhlášení nejlepších prací na téma cizinec bude v druhé polovině června ve Slovanském hradišti v Mikulčicích na Břeclavsku.   tmd snm  