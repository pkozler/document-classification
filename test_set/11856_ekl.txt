 U pobřeží Floridy uvízlo na mělčině nejméně 15 velryb  New York 6. května (ČTK) - Nejméně 15 velryb druhu kulohlavec černý (Globicephala melas) uvízlo ve čtvrtek večer na mělčině ostrůvku u pobřeží Floridy. Na místě jsou záchranáři, kteří se je snaží dostat zpět na volné moře, oznámila agentura AP.   Podle jejích informací jsou kytovci, včetně jednoho mláděte, na třech oddělených místech v mělkých vodách Mexického zálivu u pobřeží ostrůvku Cudjoe Key. Zatím není jasné, proč velryby na mělčinu vpluly. Podle záchranářů nejsou na jejich tělech viditelná žádná zranění.   V této oblasti naposledy hromadně uvízli kulohlavci v dubnu 2003, kdy se asi 28 těchto až sedmimetrových kytovců dostalo na mělčinu severně od ostrova Big Pine Key, napsal dnes list The Miami Herald. Většina z nich uhynula během prvních čtyřiadvaceti hodin. O zbylé se dobrovolníci starali dnem i nocí několik měsíců, než se pět kulohlavců podařilo dostat zpět na volné moře.   dk mik  