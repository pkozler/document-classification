 Nebezpečná střevní bakterie se v Německu objevila začátkem května  Praha 29. května (ČTK) - Vývoj událostí kolem současné vlny nákazy agresivní střevní baterií v Německu:     Kolem 10. května - V Německu se začala šířit nebezpečná střevní bakterie, enterohemoragická Escherichia coli (EHEC), která vyvolává těžké a krvácivé průjmy a může způsobit selhání ledvin. Postižení byli zpočátku hlavně ze severu Německa, později se nákaza šířila dál.   21. května - Ve spolkové zemi Dolní Sasko zemřela třiaosmdesátiletá žena, která byla od poloviny měsíce hospitalizována s krvácivými průjmy. Laboratorní testy u ní prokázaly infikaci EHEC.   24. května - Za dva týdny se v Německu nakazilo na 460 lidí. Asi 80 bylo ve velmi vážném stavu, na následky onemocnění pravděpodobně zemřela už druhá žena. Úřadům se do této doby nepodařilo objevit zdroj nákazy, spekulovalo se o znečištěné zelenině, protože dvě třetiny nakažených tvořily ženy, jež s potravinami často pracují.   25. května - Bakterie se už objevila na celém území Německa, berlínský Institut Roberta Kocha (RKI) evidoval na 140 velmi vážných případů. Více než třetina ze 600 evidovaných případů přitom připadala na severoněmecký Hamburk. RKI zjistil, že nemocní konzumovali ve zvýšené míře syrová rajčata, salátové okurky a listový salát.   26. května - Hamburský hygienický institut oznámil, že zdrojem nákazy jsou salátové okurky ze Španělska. Tato země je přitom jedním z největších producentů této zeleniny a jejím největším dovozcem do ČR. Infekce se již objevila také v Dánsku a ve Švédsku.   27. května - V noci na pátek vyhlásilo španělské ministerstvo zdravotnictví pátrání po původu infekce. V podezření se ocitly dvě farmy v provinciích Málaga a Almería, zemědělci se ale proti podezření ohradili. Podle agentury DPA bylo nemocných v Německu již kolem 700 a infekce již zabila nejméně pět lidí. Prvotní případy se objevily i v Británii a Nizozemsku, všichni nakažení podle dostupných informací v nedávné době pobývali v Německu.   - Česká Státní zemědělská a potravinářská inspekce (SZPI) zahájila v tuzemských obchodech kontrolu salátových okurek a namátkově i další zeleniny původem ze Španělska.   28. května - Počet obětí střevní infekce v Německu vzrostl na devět. Podle lékařů byla během současné epidemie EHEC nalezena nebo je podezření na nakažení u zhruba tisíce osob. Normálně je v Německu 900 případů infekce ročně.   - Mluvčí SZPI oznámil, že podle unijního systému rychlého varování byla do ČR v minulých dnech dovezena šarže salátových okurek ze Španělska, která je zřejmě kontaminována EHEC.   29. května - Inspektoři SZPI začali s kontrolou firmy, které v minulých dnech dovezli rizikové okurky. Výsledky kontroly a odebíraných vzorků zatím inspekce nemá, není ani jasné, zda již byly okurky v prodeji.   pvl pba  