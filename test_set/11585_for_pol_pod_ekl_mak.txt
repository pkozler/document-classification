 Vláda odložila diskusi o plánu zjednodušit ekologické právo  Rozšířili jsme v 3. až 5. odst. o názor Hnutí Duha   --------------------    Praha 5. ledna (ČTK) - Vláda se dnes nebude zabývat plánem na zjednodušení ekologické legislativy. O stažení bodu z programu zasedání ČTK informoval zdroj blízký kabinetu. Cílem dokumentu je snížit náklady firem na plnění ekologických požadavků státu. Návrh vznikl na ministerstvu životního prostředí za vedení Pavla Drobila, který byl před vánočními svátky nucen kvůli korupční kauze odstoupit. Nyní premiér Petr Nečas vybírá nového šéfa resortu, nejčastěji se v této souvislosti mluví o starostovi Prahy 6 Tomáši Chalupovi (ODS).   Záměr zjednodušit zákony týkající se ochrany životního prostředí vyšel už za úřednické vlády Jana Fischera z připomínek podnikatelské sféry. Po změně norem by měly podle návrhu ministerstva životního prostředí celkové úspory nákladů pro podnikatele dosáhnout několika miliard korun. Jako příklad uvedlo plánované vyškrtnutí povinnosti původců odpadů z řad firem vypracovávat plán odpadového hospodářství. Jen realizace tohoto opatření by podle úřadu společnostem působícím v odpadovém hospodářství mohla ušetřit až 62 milionů korun.     Celkem materiál, který dříve kritizovaly nevládní organizace jako pokus o oslabení ekologického práva, obsahuje konkrétní návrhy na řešení 96 podnětů, jež posuzovala meziresortní pracovní komise. Vyjednávání o návrhu se účastnily i nevládní organizace, podle Vojtěcha Koteckého z Hnutí Duha prosazovaly názor, že ekologické zákony musí účinně chránit zdraví a kvalitu života každého.   "Konkrétní změny v zákonech, které má vláda nyní schválit, jsou v podstatě rozumné. Některé z nich ekologické organizace samy podporovaly, protože zajistí, aby zákony plnily svůj účel, a přitom odstraní zbytečné papírování," řekl dnes Kotecký ČTK. Původní plán ministerstva průmyslu a obchodu podle něj navrhoval řadu razantních škrtů v klíčových ekologických zákonech, například v ochraně před emisemi z velkých továren, nebo neomezené kácení alejí podél silnic. Doplněním extrémních a kontroverzních bodů podle Koteckého ministerstvo průmyslu a obchodu zbytečně zkomplikovalo a odsunulo schválení bezproblémových a užitečných návrhů.   "Skutečně drastické škrty, které by postihly zdraví a život desetitisíců lidí, v aktuálním návrhu nejsou. Část se podařilo zažehnat, několik z nich však bylo odsunuto na další vyjednávání. Ekologické organizace je proto budou nadále pečlivě hlídat," uvedl Kotecký.   Několik podnětů už bylo naplněno v loňském roce, například v novele vodního zákona účinné od 1. srpna 2010, uvedlo ministerstvo.   rem rot  