 V Praze zemřel první polistopadový ministr zahraničí Dienstbier  --------------------    Ke zpravodajství: FOTO/aktuality; PROFIL; FOTO ve Fotobance   Doplnili jsme o ohlasy od 2. odstavce.   --------------------    Praha 8. ledna (ČTK) - V pražské vinohradské nemocnici dnes ve věku 73 let zemřel po delší nemoci první polistopadový ministr zahraničí Jiří Dienstbier. ČTK to oznámila jeho žena Jiřina Dienstbierová. Disident a novinář Dienstbier byl nyní jako nestraník za ČSSD senátorem. Jeho blízcí přátelé a kolegové z politiky věděli o těžké chorobě, se kterou v posledních měsících bojoval.   "Byl to skvělý chlap, měli jsme sice různé politické názory, to ale nebránilo tomu, abychom byli přáteli," řekl ČTK nynější šéf české diplomacie Karel Schwarzenberg (TOP 09). Naposled byl loni na podzim s Dienstbierem v Afghánistánu, už tehdy se prý strachoval o přítelovo zdraví.   Podle úřadujícího předsedy ČSSD Bohuslava Sobotky je Dienstbierovo úmrtí velkou ztrátou. "Byl to velmi statečný a moudrý člověk. Myslím si, že to bude ztráta nejen pro ČSSD a náš senátorský klub, ale i pro celou českou společnost," řekl novinářům. Předseda senátu Milan Štěch (ČSSD) ČTK řekl, že členové horní parlamentní komory jsou připraveni se s kolegou důstojně rozloučit. Rozhodující slovo bude mít v otázce přípravy pohřbu ale rodina, zdůraznil. Příbuzní zesnulého zatím o podobě posledního rozloučení nerozhodli.   Dienstbier se do dějin zapsal především jako první československý ministr zahraničí po listopadu 1989, za jehož působení se kácela železná opona a zemi opouštěla sovětská vojska. Později byl tři roky zvláštním zpravodajem OSN pro lidská práva v bývalé Jugoslávii. Starší generace na Dienstbiera vzpomíná i jako na novináře - zahraničněpolitického komentátora Československého rozhlasu, který byl v roce 1968 jako politicky nespolehlivý vyhozen ze zaměstnání a z komunistické strany. Až do roku 1989 nemohl vykonávat novinářskou profesi a živil se mimo jiné jako noční hlídač a topič.   snm rem jhr  