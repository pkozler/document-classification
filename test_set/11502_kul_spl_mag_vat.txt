 Sychrovským zámkem provázel o víkendu turisty robot Advee  --------------------    Ke zpravodajství: FOTO/aktuality   --------------------    Sychrov (Liberecko) 22. května (ČTK) - Sychrovským zámkem provázel o víkendu turisty neobvyklý průvodce - robot Advee. Návštěvníky ale s výkladem doprovodil jen vstupní chodbou do schodišťové haly, pak už se museli spokojit s živými průvodci. Schody jsou totiž zatím pro robota nepřekonatelné, a tak se průvodci o práci bát nemusejí.   "Byla to jen taková kuriozita v rámci akce věda na zámku, já sám jsem stoupencem živých průvodců," řekl dnes ČTK ředitel Národního památkového ústavu v Liberci Miloš Kadlec. Víkendová akce nabídla návštěvníkům zcela netradiční pohled na zámek Sychrov. Turisté zjistili, jak mohou být nové poznatky důležité v péči o památky nebo dostali možnost nahlédnout do zákulisí příprav zámeckých instalací. Na děti čekala zahrada plná alchymistů, pro dospělé byly připraveny přednášky, prohlídky parku s výkladem architekta nebo třeba povídání o technologii výroby čokolády.   Robota Advee vyvinula brněnská firma Bender Robotics a poprvé ho představila loni na podzim. Advee je prototyp jehož vývoj a výroba stála několik milionů korun. Firma ho pronajímá na nejrůznější prezentace, ale i na večírky. Robot se dokáže samostatně pohybovat a interaktivně komunikovat se zákazníky. Na jeho displeji si lidé mohou přehrát video, zahrát interaktivní videohru či získat požadované informace. Robot má zásobu reklamních letáků a navíc umí reklamní informace i sám tisknout.   "Je to určitě zajímavý nápad, hlavně dětem se robot moc líbí, já si ale prohlídku zámku s robotem nedokážu dost dobře představit, dávám přednost živým průvodcům," řekla ČTK jedna z návštěvnic zámku. Podle Kadlece si robot Advee na zámek "odskočil" z konference, kterou pořádala Technická univerzita v Liberci a VÚTS. Obě instituce se také podílely na přípravě víkendového programu. Ani památkářům ale není věda cizí. "V současné době je Sychrov zapojen do dvou vědecko- výzkumných úkolů," poznamenal Kadlec. Jeden z nich je zaměřen na zdokumentování a inventarizaci mobiliářů a historických interiérů, druhý chce zmapovat život a kulturní vliv aristokracie v Českých zemích a ve střední Evropě v kontextu veřejně přístupných historických sídel ve správě NPÚ.   Sychrov patří k nejvýznamnějším novogotickým stavbám v České republice a je nejnavštěvovanější památkou v Libereckém kraji. Loni jím prošlo přes 122.500 lidí. Zámek je od roku 1995 národní kulturní památkou. Jeho sbírka 240 portrétů je považována za největší kolekci francouzského portrétního umění ve střední Evropě. Zámecký park o rozloze 23 hektarů v anglickém stylu založil kníže Kamil Josef Rohan, který také nechal v polovině 19. století původně barokní zámek postavený v letech 1690 až 1693 přestavět do romantické novogotické podoby.   ivc mal  