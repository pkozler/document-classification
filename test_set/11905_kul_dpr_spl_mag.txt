 Aviatický den muzea letectví přilákal do Kunětic stovky lidí  --------------------    Ke zpravodajství: ilustrační FOTO ve Fotobance  ID foto:  P201105090454501 ,  P201105130390001    --------------------    Kunětice (Pardubicko) 14. května (ČTK) - Stovky lidí přilákal dnes na letiště v Kuněticích u Pardubic Aviatický den uspořádaný při příležitosti otevření tamního muzea letectví. Návštěvníkům se představily na zemi i ve vzduchu letuschopné letouny z období života českého průkopníka aviatiky Jana Kašpara a další stroje. Muzeum má zatím provizorní podobu lehké montované konstrukce, časem bude postavena zděná budova, řekl ČTK Martin Kindernay z občanského sdružení Aeropark.   "Objekt bude vybudován podlé dokumentace původního hangáru Jana Kašpara v Pardubicích," uvedl Kindernay. Muzeum, které se do Kunětic přestěhovalo z Hradce Králové, má šest funkčních historických strojů, další čtyři je teprve nutné smontovat.   Diváci mohli sledovat například let prvního motorového letounu na světě Wright Flyer, stroje Antoinette, Farman III, dvojplošníku Bucker 131 či závod automobilu Bugatti a letadla Sopwith Camel. Dvakrát se dnes vznesla do vzduchu replika letounu Blériot Jana Kašpara, na níž aviatik v roce 1911 vykonal první dálkový let z Pardubic do Prahy Chuchle a která v pátek nemohla tuto cestu po 100 letech kvůli počasí zopakovat.   Akce se zúčastnila i "delegace" z Prahy, ministra kultury Jiřího Bessera, ředitele Národního technického muzea Karla Ksandra, praneteř Jana Kašpara a další pasažéry do Pardubic přivezl historický parní vlak se salonním vozem Ferdinanda d' Este tažený lokomotivou "Ušatá".   Kromě historických letounů návštěvníci mohli v Kuněticích vidět také novější větroně, horkovzdušný balon, automobilové a motocyklové veterány. Děti si rovněž mohly pořídit modely letadel.   dos snm  