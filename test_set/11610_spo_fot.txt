 Liverpool pod Dalglishem vypadl z poháru s Manchesterem United  --------------------    Ke zpravodajství: FOTO/aktuality   Doplnili jsme poslední dva odstavce.   --------------------    Manchester (Británie) 9. ledna (ČTK) - Fotbalisty Liverpoolu nedokázal vyvést z krize ani nový trenér Kenny Dalglish. Příští soupeř Sparty Praha ve vyřazovací části Evropské ligy vypadl v 3. kole Anglického poháru po dnešní prohře 0:1 s Manchesterem United. Obhájce trofeje Chelsea nechal zapomenout na špatnou ligovou formu a doma deklasoval druholigový Ipswich 7:0.   Dalglish se premiéry na lavičce Liverpoolu dočkal jen den poté, co na ní nahradil odvolaného Roye Hodgsona. Jeho svěřenci v Manchesteru prohrávali už od druhé minuty, když velšský veterán Ryan Giggs proměnil penaltu.   Další rána pro hosty přišla po půlhodině hry, kdy byl kapitán Steven Gerrard vyloučen za ostrý skluz na Michaela Carricka. Svěřenci Alexe Fergusona hodinovou přesilovku nezužitkovali a přes několik slibných šancí další branky nepřidali.   Současný ligový lídr doma zvítězil ve čtvrtém soutěžním utkání za sebou a v aktuální sezoně ještě na Old Trafford nepoznal přemožitele. Hráči "Reds" si naopak připsali třetí porážku z posledních čtyř utkání a na výhru ze hřiště soupeře čekají od 31. října.   Liverpool, který se se Spartou utká 17. a 24. února, nastoupil v sestavě: Reina - Agger, Fábio Aurelio, Kelly, Škrtel - Raul Meireles (60. Shelvey), Gerrard, Maxi Rodríguez (60. Babel), Lucas - Torres (77. N'Gog), Kuijt.   Hráči Chelsea s Petrem Čechem v brance vyhráli teprve druhé z posledních devíti soutěžních utkání. Jasným pohárovým výsledkem by mohli upevnit pozici svého ohroženého trenéra Carla Ancelottiho.   Fanoušci na londýnském stadionu Stamford Bridge čekali na úvodní gól do 33. minuty, kdy se prosadil Salomon Kalou. Vzápětí zdvojnásobil náskok Daniel Sturridge a poločas uzavřel vlastní brankou Carlos Edward.   Po přestávce přidali hráči "Blues" v exhibičním tempu další čtyři trefy. Mezi střelce se zapsal podruhé v utkání Sturridge, skóroval i Nicolas Anelka a debakl Ipswiche uzavřel v závěru dvěma zásahy Frank Lampard.   Zápas třetího pohárového kola si naopak musí zopakovat bohatý Manchester City, který uhrál na hřišti druholigového Leicesteru pouze remízu 2:2.   Domácí "Lišky", které vede bývalý trenér City Sven-Göran Eriksson, poslal do vedení už v první minutě Sol Bamba. Utkání sice ještě do poločasové přestávky otočili záložník James Milner a nejlepší střelec Carlos Tévez, ale konečnou podobu dal výsledku v 64. minutě leicesterský Andy King.   slm nkr gi  