 Požadavky na odškodnění za dioxin mohou přesáhnout 100 mil. eur  Berlín 11. ledna (zpravodaj ČTK) - Původci kontaminace německých krmiv rakovinotvorným dioxinem by mohli čelit požadavkům na náhradu škody přesahujícím 100 milionů eur (zhruba 2,5 miliardy Kč). Napsal to dnes deník Westfalen-Blatt. Vedle poškozených chovatelů budou podle něj kompenzace žádat i spolkové země. V Německu mezitím klesá počet zemědělských zařízení, která úřady kvůli používání závadného krmiva preventivně uzavřely. V současnosti nesmí své produkty na trh dodávat 558 z původních více než 4700 postižených provozů.   Podle západoněmeckého listu stála každá laboratorní zkouška spolkové země 1000 až 1300 eur (asi 25.000 až 32.000 Kč). Svaz zemědělců už dříve vyčíslil finanční újmu chovatelů na 40 až 60 milionů eur (přibližně 980 milionů až 1,5 miliardy Kč) za týden. "Po původcích budeme požadovat za náklady na naše drahé kontrolní a monitorovací akce plné odškodnění," řekl listu mluvčí ministerstva zemědělství Severního Porýní-Vestfálska Frank Seidlitz. Dioxin se objevil ve 13 ze 16 německých spolkových zemí.   Podle deníku prověřuje příslušné státní zastupitelství v rámci vyšetřování výrobce pochybných krmných tuků, firmy Harles und Jentzsch, zda by bylo možné zajistit už nyní její majetek a zisky. Společnost podle dosavadních zjištění vyráběla příměsi do krmiva z látek určených výhradně pro technické využití. Vyprodukovala až 3000 tun vadného krmného tuku, který mohl dioxinem zamořit až 150.000 tun krmiva pro drůbež a prasata. Firma ho navíc vyráběla v závodě, který pro tuto činnost nebyl nahlášen úřadům.   Ty kvůli výskytu této karcinogenní a vysoce jedovaté látky nechaly minulý týden preventivně uzavřít přes 4700 chovů. Většina z nich ale už mohla obnovit provoz. V pondělí večer zůstávalo zavřených 330 zařízení v Dolním Sasku, 143 v Severním Porýní-Vestfálsku a 62 ve Šlesvicku-Holštýnsku.   Dosavadních téměř 90 testů potravin v Německu podle tamního ministerstva zemědělství prokázalo nadlimitní množství dioxinu u 19 vzorků. Jeden pocházel z masa nosnice, 18 z vajec. Ve slepičím, krůtím ani vepřovém mase stejně jako v kravském mléce se zvýšená přítomnost této nebezpečné látky nepotvrdila.   Zatímco pro mnoho německých zemědělců znamená nynější dioxinový skandál velké problémy, dodavatelé biovajec a dalších produktů ekologického zemědělství si mnou ruce. Mnoho Němců jim totiž v obavě před dioxinem dává v této době přednost před potravinami z běžných provozů. "Biovejce jsou vyprodána," potvrdil agentuře DPA expert na potravinový trh Ulrich Hamm z univerzity v Kasselu. Podobně je na tom podle něj i biovepřové. "Poptávku po bioproduktech není v současnosti možné uspokojit," tvrdí.   České dozorové orgány při preventivních kontrolách dosud nezjistily žádný výskyt dioxinu v dovezeném mase a vejcích. Podle ministra zemědělství Ivana Fuksy proto zatím není důvod uzavírat hranice s Německem, ke kterému minulý týden vyzvala Agrární komora. České úřady budou dovážené potraviny i krmiva kontrolovat dál.   fln dvd  