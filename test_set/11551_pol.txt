 V Tunisku po víkendových nepokojích prý nejméně 35 mrtvých  Doplnili jsme v 1., 2. a 4. odstavci o zatím poslední bilanci tuniské vlády a bilanci Amnesty International.   --------------------    Paříž/Tunis 11. ledna (ČTK) - Protesty proti vysoké nezaměstnanosti v Tunisku po víkendových střetech v centrální a západní části země si už vyžádaly nejméně 35 mrtvých. Agentuře AFP to dnes sdělila šéfka Mezinárodní federace pro lidská práva (FIDH) Suhajr Belhasanová. Vláda zatím informovala o 20 obětech. Úřady dnes po celé zemi uzavřely vysoké školy. Podle agentury DPA tak chtějí zamezit vzniku dalších nepokojů.   "Počet 35 se opírá o jmenný seznam," řekla AFP Belhasanová. Celkový počet obětí je podle ní vyšší. "Pohybuje se kolem padesáti, ale to je pouze odhad," dodala.   Mezinárodní organizace Amnesty International zatím informovala o 23 mrtvých.   Nepokoje v Tunisku trvají od poloviny prosince, kdy se šestadvacetiletý mladík pokusil o sebevraždu upálením poté, co mu úřady zakázaly provozovat prodejní stánek, k němuž prý neměl povolení. Popáleninám minulý týden podlehl.   Převážně mladí lidé od prosince protestují proti nezaměstnanosti a nedostatku pracovních příležitostí pro absolventy. K největším střetům došlo ve městech Tála a Kaserín na západě země. V pondělí se demonstrovalo také v hlavním městě Tunisu. Od začátku nepokojů v prosinci zatím vláda informovala o 20 obětech.   Tuniský prezident Zín Abidín bin Alí sice označil účastníky protestů za teroristy, zároveň ale slíbil vytvoření 300.000 nových pracovních míst do roku 2012. Podle prohlášení ministra komunikací vláda již vyčlenila na ekonomická opatření v přepočtu pět miliard dolarů (95 miliard korun).   Násilí v tomto severoafrickém státě v pondělí odsoudila Evropská komise, která vyzvala tuniskou vládu ke zdrženlivosti. Znepokojení dal najevo také generální tajemník OSN Pan Ki-mun.   drk kne šeb  