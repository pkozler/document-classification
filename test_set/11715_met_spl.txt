 V Krkonoších a Orlických horách bylo nejlepší letošní lyžování  Špindlerův Mlýn (Trutnovsko) 30. ledna (ČTK) - Podmínky k lyžování ve východní části Krkonoš a v Orlických horách byly o tomto víkendu zatím nejlepší v letošním roce. Na horách vládlo jasné slunečné počasí. Střediska zaplnily desítky tisíc lyžařů, kteří měli k dispozici upravené sjezdovky. Sehnat místo k ubytování bylo obtížné, zjistila ČTK u vlekařů a v informačních centrech.   V areálech největšího krkonošského střediska Špindlerův Mlýn dnes lyžovalo kolem 5000 lidí, podobné to bylo v sobotu. "Na čtyřsedačkových lanovkách se tvořily fronty do deseti minut, ostatní vleky a lanovky byly bez front," řekl ředitel špindlerovského Skiareálu Jiří Beran. Od pondělí se ceny lyžování ve Špindlerově Mlýně zvýší na ceny hlavní sezony. Například cena jednodenního skipasu pro dospělého vzroste ze 600 na 700 korun.   Předpověď slunečného počasí přilákala o tomto víkendu mnoho lidí i do horských hotelů a penzionů. "Sehnat ubytování bylo obtížné. Lidé chtěli ubytování i jen na jednu noc," řekla ČTK Alena Fridrichová ze špindlerovského infocentra Michlův Mlýn. Na únor se podle ní dá ubytování sehnat bez větších potíží, plnější jsou víkendy. "Ceny ve Špindlerově Mlýně začínají zhruba na 500 korunách na osobu a noc se snídaní," uvedla Fridrichová.     Výborné podmínky nabízela i střediska v Orlických horách v hradeckém a Pardubickém kraji. Například v Říčkách v Orlických horách dnes lyžovalo přes 1000 lidí. "V sobotu, kdy u nás byly lyžařské závody juniorů, byla návštěvnost o něco nižší, kolem 700 lidí," řekl ČTK šéf říčského areálu Stanislav Havel.   Lyžování na východě Čech poznamenala v pátek tragická smrt třináctileté lyžařky v Dolní Moravě na Orlickoústecku. Vyjela mimo sjezdovku a narazila do stromu. Zranění podlehla, i když měla přilbu. Okolnosti neštěstí vyšetřuje policie. V Říčkách se v sobotu při srážce s jiným lyžařem zranila čtrnáctiletá dívka ze Slovinska. Přestože měla přilbu, utrpěla poranění hlavy a upadla do bezvědomí. Záchranáři dívku vrtulníkem převezli do hradecké fakultní nemocnice.   Na sjezdovkách v Krkonoších a Orlických horách nyní leží 40 až 130 centimetrů sněhu. Na hřebenech Krkonoš leží podle horské služby kolem 85 centimetrů sněhu. V lavinových katastrech stále platí druhý stupeň lavinového nebezpečí z pětibodové škály. Na hřebeni Orlických hor je kolem 80 centimetrů prachového sněhu.   Zdeněk Rychtera pba  