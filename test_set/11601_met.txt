 Čínské provincii Šan-tung hrozí nejhorší sucho za století  Peking 24. ledna (ČTK) - Nejhorší sucho za posledních sto let ohrožuje čínskou provincii Šan-tung na východě země. Téměř čtvrt milionu obyvatel trpí nedostatkem pitné vody a jsou odkázáni na dovážku v cisternách, napsaly dnes tiskové agentury.   Šan-tung je jednou z nejvýznamnějších čínských zemědělských provincií. Sucho tady podle oficiálních údajů postihlo více než polovinu půdy - tedy zhruba dva miliony hektarů - běžně využívané k pěstování obilí. To může znamenat další tlak na ceny potravin, které vytrvale stoupají už několik měsíců.   Podle meteorologů, které cituje místní tisk, bude patrně suché počasí a teploty nad dlouhodobým průměrem pokračovat až do jara. Docela jiné problémy přitom řeší značné části jižní Číny, které trpí pod přívaly sněhu a kolabují pod silnými mrazy. V polovině tohoto týdne očekávají meteorologové nový příval sněhu a mrznoucího deště v jihozápadních oblastech Číny.   dk mik  