 OBSE hledá kompromis ve sporu s Minskem  Minsk 4. ledna (ČTK) - Organizace pro bezpečnost a spolupráci v Evropě (OBSE) se snaží nalézt kompromis ve sporu s Běloruskem, který koncem loňského roku vyústil v uzavření minské kanceláře OBSE. Litva, která v prvním letošním pololetí OBSE předsedá, vede podle oficiální zprávy evropské organizace s běloruskými úřady "citlivé diplomatické jednání".   Běloruské úřady uzavřely minskou kancelář OBSE poslední den loňského roku na protest proti kritice, kterou organizace adresovala minskému režimu za problematický průběh prezidentských voleb.   V oficiálním hodnocení voleb OBSE konstatovala, že Bělorusko ještě musí ujít velký kus cesty ke skutečně demokratickému hlasování. Odsoudila zároveň tvrdý zásah běloruské policie proti účastníkům velké protivládní demonstrace, kterou opozice uspořádala bezprostředně po skončení voleb 19. prosince.   "Běloruská strana rozhodla, že neprodlouží povolení úřadu OBSE dále pracovat v Minsku," oznámil 31. prosince mluvčí běloruského ministerstva zahraničí. Bez dalšího vysvětlení dodal, že není objektivní důvod udržovat misi OBSE v Minsku.   Litevské ministerstvo zahraničí odmítlo upřesnit průběh rozhovorů s Minskem o případném dalším působení zástupců OBSE v Bělorusku. Ministr zahraničí Audronius Azubalis novinářům řekl, že "odkrývat karty v této fázi jednání by bylo nediplomatické".   Z věznice v Minsku dnes vyšla na svobodu většina ze 600 osob odsouzených k několikadenním trestům za účast v povolební opoziční demonstraci. Ve vězení zůstává 22 lidí, které úřady označují za inspirátory a organizátory protivládního vystoupení.   Mezi zatčenými jsou čtyři neúspěšní uchazeči o prezidentský úřad Aljaksej Michalevič, Uladzimir Njakljajev, Andrej Sannikav a Mikalaj Statkevič. Pátý z nich, představitel běloruských křesťanských demokratů Vital Rymaševski, byl z vazby propuštěn s podmínkou, že nesmí opustit Minsk. Úřady Rymaševskému zakázaly uspořádat i tiskovou konferenci, na níž chtěl informovat o okolnostech svého zatčení.   jas mik  