 BP navrhuje Rosněfti do aliance svůj ruský společný podnik TNK-BP  Londýn 6. května (ČTK) - Britský ropný koncern BP navrhne největší ruské ropné společnosti Rosněfť, aby se jejím partnerem v alianci na rozvoj nalezišť v Arktidě stal místo britské firmy její ruský společný podnik TNK-BP. BP se na tom dnes po dalším rozhodnutí arbitrážního výboru dohodla se svými ruskými partnery v TNK-BP, aby ukončila vzájemný spor, který hrozil zmařením celého projektu.   Konsorcium čtyř ruských miliardářů AAR, poloviční vlastník TNK-BP, nesouhlasilo s plánem BP a Rosněftí na vzájemné výměně akcií v hodnotě 16 miliard dolarů (265 miliard Kč) a zablokovalo jejich dohodu u soudů. BP a AAR dnes uvedly, že poslední arbitráž otevřela cestu k novému jednání s Rosněftí, jímž by se spor vyřešil. "Dnešní vývoj událostí vítáme," sdělil výkonný šéf AAR Stan Polovets.   Rosněfť se k vyjádření BP zatím odmítla vyjádřit. Její souhlas je klíčem k řešení celého projektu.   BP a Rosněfť se na počátku roku dohodly na strategické spolupráci a vzájemné výměně části akcií. Oba podniky mají v úmyslu společně hledat ropu a zemní plyn v oblastech ruské Arktidy, které byly dosud výhradní doménou ruských těžařů. Spolupráce v průzkumu se má týkat rozlehlých a potenciálně bohatých oblastí Karského moře a měla by oživit aktivity britského koncernu, který loni dostal těžkou ránu katastrofálními následky havárie na vrtu v Mexickém zálivu.   Ruští partneři BP úspěšně napadli plán aliance u soudů. Miliardáři Michail Fridman, German Chan, Viktor Vekselberg a Len Blavatnik, kteří tvoří konsorcium spoluvlastníků TNK-BP, argumentují tím, že dohoda porušuje ujednání, podle něhož je má BP požádat o souhlas, než vstoupí do jakýchkoli významnějších aktivit na ruském území.   hp vju  