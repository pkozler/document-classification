 Týden severských filmů uvede v pražském Evaldu 16 titulů  --------------------    Ke zpravodajství: FOTO ve Fotobance  ID foto: F200902080081501, FO03001028, P200905180336601   --------------------    Praha 24. ledna (ČTK) - Celkem šestnáct celovečerních snímků ve třiadvaceti projekcích uvede přehlídka, kterou od 27. ledna do 2. února uspořádá v pražském kině Evald distribuční společnost Cinemart. Půjde o komedie i syrová dramata, která byla v posledních dvaceti letech natočena na Islandu, ve Švédsku, v Norsku a v Dánsku.   "Přehlídku nazvanou Týden severských filmů zahájí citlivý snímek o rodičích a dětech švédského tvůrce Lukase Moodyssona Mamut z roku 2009. Kurz negativního myšlení je název o dva roky starší oceňované černé norské komedie o jednom vydařeném večírku, na kterém parta handicapovaných lidí zúčtuje s falešnou upřímností a soucitem," řekla ČTK Alice Aronová ze společnosti Cinemart.   Festival podle ní nabídne také islandskou tragikomedii okořeněnou drsným humorem Dobré srdce. Vznikla v roce 2009, odehrává v newyorském baru a líčí podivné přátelství dvou mužů. O tři roky starší je svěží komedie kultovního dánského režiséra Larse von Triera Kdo je tady ředitel? Pojednává o jednom podřadném herci, který je najat, aby vytvořil postavu imaginárního šéfa firmy.   Program přehlídky obsahuje i další Trierovo dílo - kontroverzní i oceňovaný horor Antikrist, přinášející noční můru o vztahu muže a ženy. Vítězný snímek karlovarského festivalu Ukrutně šťastni vypráví o svérázných lidech a jejich podivných vztazích na dánském maloměstě.   "Netradiční upírský horor ze zasněženého švédského sídliště o přátelství dvou dětí, přičemž jedno z nich je upír, nese název Ať vejde ten pravý. Norská oceněná tragikomedie Na sever pojednává o tom, že začít znovu žít, můžete kdykoliv. Z Norska je i komedie Bezva chlap. Vypráví o jednom sympaťákovi v podání populárního Stellana Skarsgärda, který si po návratu z vězení musí vyřešit svůj dosavadní život," dodala Aronová.   Týden severských filmů uvede i sedm let staré strhující dánské válečné drama o dvou bratrech a jedné ženě nazvané Bratři, stejně jako syrové a silné drama dánské režisérky Suzanne Bierové o vztazích nazvané Po svatbě, které bylo roku 2006 nominováno na Oscara za nejlepší cizojazyčný film.   Křehký norský snímek o lásce Domů na Vánoce se odehrává během jednoho netradičního Štědrého dne. Pod komedií Když se muž vrací domů a dramatem Submarino je podepsán oceňovaný dánský filmař Thomas Vinterberg, spoluzakladatel manifestu Dogma 95.   Kolekci filmů uzavřou půvabné temné snímky o osamělosti a ztroskotancích od režiséra Akiho Kaurismäkiho Smlouva s vrahem /1990/ a Světla v soumraku /2006/.   Více informací o uváděných filmech a programu kina Evald naleznou zájemci na internetových adresách  www.cinemart.cz  a  www.evald.cz .   Jiří Borovička jnd  