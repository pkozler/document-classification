 Zemřel major Winters, proslavený seriálem Bratrstvo neohrožených  --------------------    Ke zpravodajství: FOTO ve Fotobance  ID foto: FO00442684   --------------------    New York 10. ledna (ČTK) - Válečný major americké armády Richard  Winters , proslavený o více než 50 let později televizním seriálem Bratrstvo neohrožených, zemřel 2. ledna ve věku 92 let. Oznámila to dnes regionální média z jeho rodiště Hershey u Lancasteru v Pensylvánii. "Dick" Winters se zúčastnil spojeneckého výsadku v Normandii v roce 1944 a vedl svou rotu Easy až do konce války.   Winterse nejprve v anglosaském světě proslavila jeho kniha vzpomínek Band of Brothers, kterou později Tom Hanks a Steven Spielberg jako producenti vzali za základ svého desetidílného televizního seriálu. Velmi úspěšná série Winterse proslavila celosvětově. V seriálu Winterse ztělesnil Damian Lewis, pro nějž to také byla úspěšná role.   Winters ještě v hodnosti kapitána seskočil v červnu 1944 se svými výsadkáři do Normandie, aby chránili zázemí vyloďovací operace spojenců otevírající skutečnou druhou frontu v Evropě. Přes Nizozemsko a Ardeny se probil se svými vojáky až do Bavorska, kde válku zakončil obsazením Hitlerova sídla Berghof v Obersalzbergu. Z Wintersovy roty žije dosud 36 mužů, nejstaršímu je 94 let.   "Budete vojáky, kteří pod vámi sloužili, vždy milován a nikdy na vás nezapomenou," citovaly dnes deníky z dopisu jednoho vojáka, který Wintersovi psal v roce 1945. "Šel bych s vámi třeba i do pekla," dodává voják.   "Nemyslím, že jsem hrdina," řekl Winters ještě v roce 2008 agentuře DPA. "Ale sloužil jsem v rotě hrdinů," dodal.   ik jnd  