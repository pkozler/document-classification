 Japonská vládá požaduje uzavření jaderné elektrárny v Hamaoce  Tokio 6. května (ČTK) - Japonská vláda dnes vyzvala energetickou společnost Čubu, aby uzavřela tři reaktory v jaderné elektrárně Hamaoka. Oblast v centrální části souostroví je potenciálně ohrožena silným zemětřesením.   Na tiskové konferenci premiér Naoto Kan citoval odborníky, podle nichž oblast kolem elektrárny Hamaoka zasáhne s 90procentní pravděpodobností mohutný otřes do 30 let.   Kan označil výzvu za bezpečnostní opatření v souvislosti s březnovým zemětřesením, které vyvolalo přívalovou vlnu cunami. Ta poškodila chladicí zařízení v jaderné elektrárně ve Fukušimě a způsobila tím největší jadernou nehodu v dějinách země. Obnovení chladicích systémů si ještě vyžádá přinejmenším několik měsíců, operátor zařízení předpokládá nejpozději do ledna příštího roku.   V hamaocké elektrárně jsou v provozu tři reaktory. Premiér požaduje zastavení dvou a uzavření třetího. "Toto rozhodnutí bylo učiněno pro bezpečnost obyvatel. Vzali jsme v úvahu také ohromný dopad, jaký by mohla mít vážná nehoda v elektrárně v Hamaoce na celou japonskou společnost," vysvětlil Kan.   Hamaoka leží necelých 200 kilometrů jihozápadně od Tokia a zhruba sto kilometrů od Nagoji v centru průmyslové oblasti.   "Je zapotřebí učinit také opatření v dlouhodobém plánu, konkrétně jde o výstavbu ochranných zdí proti moři, které by odolaly" gigantické cunami, řekl dále premiér.   Protijaderní aktivisté upozorňují už dlouhá léta, že v důsledku seizmické nestability oblasti patří hamaocká elektrárna k nejnebezpečnějším v zemi.   Asi pět desítek jaderných reaktorů v Japonsku zajišťuje výrobu přibližně 30 procent spotřebovávané elektřiny.   hit mik  