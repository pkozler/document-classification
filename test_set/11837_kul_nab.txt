 Umělci podpořili na koncertu u Zlatých Hor opravu kostela  Zlaté Hory (Jesenicko) 9. července (ČTK) - Sólistka Národního divadla Michaela Kapustová se dnes stala hlavní hvězdou benefičního koncertu na poutním místě Panny Marie Pomocné u Zlatých Hor na Jesenicku. Akce, která má pomoci při opravě nedalekého kostela svatého Jana Křtitele v Horním Údolí, se zúčastnila necelá stovka lidí z celého okolí. ČTK to dnes řekla organizátorka benefice Jarmila Pohlová.   "Koncert měl obrovský ohlas, byla tady úžasná atmosféra. Umělci podali výborný výkon, lidé jim děkovali vestoje," uvedla organizátorka. S benefičními koncerty na záchranu kostela začali pořadatelé v roce 2003. "Chtěli jsme tím ukázat, že mladým lidem není lhostejné dědictví našich předků. Kostel byl vyhlášen nemovitou kulturní památkou v roce 2002 a pomalu se rekonstruuje. Nevybere se velká částka, ale jde o to, aby si lidé uvědomili, že dědictví našich předků je potřeba uchovávat," doplnila Jarmila Pohlová. Připomněla, že když byl kostel v Horním Údolí stavěn, nosili kameny dělníci ze Zlatých Hor na jeho vrchol na svých zádech. I proto podle ní není možné jej ponechat svému osudu.   Letos se mohli lidé na koncertu těšit kromě mezosorpanistky Michaely Kapustové i na vystoupení ostatních umělců. Posluchačům se představil například ředitel Divadla v Šumperku Petr Král s přednesem díla Písně o lásce a smrti korneta Kryštofa Rilka. Vystoupil také tenor Josef Moravec a ze Slovenska dorazil na poutní místo kontratenor Matěj Benda. Nechyběl ani pianista Richard Pohl. V podání pěvců zazněla díla Dvořáka, Rossiniho, Händela, Mozarta či Bizeta. "Umělci vystupují za velmi nízký honorář. Program nám musí schválit biskup a letošní prošel bez jediného výtky," dodala Pohlová.   Podle duchovného správce kostela Stanislava Lekavého se s opravami památky začalo v roce 2003 a každoročně na rekonstrukci padne půl milionu až milion korun. "Horní Údolí je nejzapadlejší vesnicí v tomto regionu, chceme, aby si lidé udrželi povědomí, že se tady něco buduje a opravuje, co už bylo určeno k zániku," řekl ČTK duchovní správce.   Podotkl, že kostel letos prochází další části oprav oken a čeká jej náročná rekonstrukce maleb. Na opravy je podle něj potřeba ještě kolem dvou milionů korun. Kostel svatého Jana Křtitele, který pochází z roku 1888, sloužil v minulosti jako skladiště. Dosud se podařilo u novogotické památky opravit věž, sanovat loď a vyměnit střešní krytinu.   ftv mkv  