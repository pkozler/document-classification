 Ruska v Lovani se na ulici každý den polévá studenou vodou  --------------------    Ke zpravodajství: ilustrační FOTO ve Fotobance  ID foto: F200912150024901, F200911300324001   --------------------    Brusel 21. ledna (zpravodaj ČTK) - V belgické Lovani vyvolává rozruch Ruska, která zde žije už sedm let. Dvakrát denně vychází před dům, stoupne si ke stromu, prý proto, aby lépe cítila půdu pod nohama, a ze dvou kbelíků se polévá studenou vodou. K podivnému rituálu dnes list DH Les Sports napsal, že 58letá Naděžda Potěrjachinová není šílená, jak by se mohlo na první pohled zdát. Pouze prý následuje učení zesnulého ruského mystika Porfirije Kornějeviče Ivanova.   "Auta občas zastaví, lidé si myslí, že se polévám benzinem a že se chci upálit," tvrdí Potěrjachinová s úsměvem a ujišťuje: "V Rusku je to pro každého normální."   Zmiňovaný mystik, který se narodil v roce 1898 a proslul otužováním a asketismem, se dožil 85 let. Vzpomínají na něj desetitisíce jeho přívrženců. Ivanov byl přesvědčen, že komfort, který moderní lidé mají, je neochrání před nemocemi. Proto je prý třeba posilovat tělo i ledovou vodou.   Někteří odborníci nad tím kroutí hlavou, ale Naděžda si Ivanovovu metodu nemůže vynachválit. "Nejsem nemocná. Žádná rýma, žádná chřipka. A to už tyto principy dodržuji deset let," řekla. Ideální by podle ní bylo, kdyby v Belgii panoval větší mráz, něco jako na Sibiři. "U vás v Belgii je moc teplo," míní ruská žena.   pkt dr  