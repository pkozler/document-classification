 Před 15 lety zemřel 98letý Jindřich Kolowrat-Krakowský  --------------------    Ke zpravodajství: FOTO ve Fotobance  ID foto: FO00045861   --------------------    Praha 18. ledna (ČTK) - Jeden z nejstarších potomků šlechtického rodu Jindřich Kolowrat-Krakowský zemřel před 15 lety, 19. ledna 1996 ve věku 98 let. Po 42 letech exilu se po sametové revoluci Jindřich Kolowrat-Krakowský spolu s nejmladším synem Tomášem vrátil do vlasti, aby převzal svůj komunisty kdysi zkonfiskovaný majetek. Patřil k tomu i Kolowratský palác, který vzápětí pronajal Národnímu divadlu za symbolický roční nájem jedné koruny. Do posledních dnů života byl Kolowrat-Krakovský čilý - například jezdíval na Přimdu sledovat zalesňování na vrácených pozemcích.   Kolowratové, kteří mají ve znaku heslo "Věrně a stále", patří mezi nejstarší bývalé české šlechtické rody, jehož kořeny sahají do 13. století. Jindřich Kolowrat-Krakovský se narodil 27. července 1897 v Týnci u Klatov. V zemědělství prosazoval moderní způsoby výroby a v období první republiky si získal pověst zkušeného národohospodáře. Po válce pracoval u firmy ČKD Praha, kde jako místoředitel exportního odboru úspěšně vyvážel výrobky do Ruska a do Ameriky. Po smrti svého staršího bratra Alexandra, známého automobilového závodníka, převzal jeho majetek a výhradně se věnoval zemědělství a lesnímu hospodářství v okresech Klatovy a Tachov, kde vybudoval dřevařský závod na výrobu známých dřevěných rodinných domů.   Pro děti českých zaměstnanců tam Kolowrat-Krakovský na své náklady postavil a vybavil českou školu, lékařskou ordinaci, český biograf. Osobně se znal s význačnými osobnostmi jakými byli politici Alois Rašín a Antonín Švehla či ředitel Živnobanky Jaroslav Preiss. Několikrát se setkal s prezidentem T. G. Masarykem. Za druhé světové války pracoval v odboji a spravoval tzv. Benešův fond, do kterého také sám přispíval a z něhož byly podporovány rodiny perzekvovaných členů protinacistického odboje. Za tuto činnost jej v roce 1945 prezident Edvard Beneš vyznamenal Československým válečným křížem 1939 a bylo mu svěřeno místo vyslance v Turecku.   Tuto funkci vykonával až do února 1948, kdy se jí na protest proti politickému vývoji ve vlasti vzdal a s manželkou a pěti dětmi odcestoval do USA. V Americe Kolowrat hospodařil na farmě a později začal jako jeden z prvních úspěšně prodávat přístroje na posilování. V roce 1992 byl ve vlasti vyznamenán Řádem T. G. Masaryka.    rmi  