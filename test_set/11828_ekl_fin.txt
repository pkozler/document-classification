 Polské národní parky jsou ve finanční krizi, hrozí protesty  Varšava 24. května (zpravodajka ČTK) - Nepříjemnosti mohou v blížící se letní sezoně potkat turisty, kteří se vydají do polských národních parků. Jsou ve finanční krizi, nemají peníze na údržbu stezek ani na investice spojené s ochranou přírody. Za špatnou situaci národních parků podle jejich zástupců může změna předpisů o jejich fungování.   "Na palivo do služebního auta jsem dostal 500 zlotých (3110 korun) na rok, všude proto jezdím svým vlastním, ale v určitém smyslu okrádám rodinu," postěžoval si v dnešním vydání listu Rzeczpospolita Andrzej Grygoruk, zástupce ředitele Biebrzańského národního parku na severovýchodě Polska. Vedení polského Tatranského národního parku (TPN) mohou brzy chybět peníze na výplaty.   Do konce loňského roku mohly polské národní parky příjmy například z prodeje vstupného používat na vlastní provoz - opravy turistických stezek, mapy rozdávané v informačních centrech výletníkům nebo na udržování čistoty. Od letoška ale musejí národní parky vydělané peníze odvádět státu, prostředky mají dostávat ze zvláštní rozpočtové rezervy. Na kontech je správy parků mají mít na začátku čtvrtletí, nedostávají je ale včas. "Od března čekáme na peníze na druhé čtvrtletí," řekl Zbigniew Krzan ze správy TPN. Práci musely zastavit firmy, jejichž služby si park objednal.   V nynější situaci hrozí, že se v letní sezoně výletníci v Tatrách nebudou moci vydat na hojně navštěvovanou horu Giewont. "Nikdo, kdo to má v hlavě v pořádku, tam turisty nepustí, pokud stezky nebudou připraveny na sezonu, a na to peníze nejsou," uvedl v Dzienniku Polském Stanislaw Skupień, předseda sekce zaměstnanců národních parků v odborové organizaci Solidarita.   Národním parkům chybí peníze na projekty z evropských fondů, na které musejí přispět z vlastní kapsy. "Právě s Čechy realizujeme přeshraniční projekt a chybí nám několik set tisíc zlotých," řekl v deníku Rzeczpospolita Andrzej Raj z polské části Krkonošského národního parku. "Než dojdou finanční prostředky, nedá se ničení životního prostředí zastavit," dodal.   "Potřebovali jsme peníze na sázení stromů v březnu, v květnu na to můžeme zapomenout," přiblížil další dopad nedostatku peněz Grygoruk z Biebrzańského národního parku.   Odboráři z národních parků hrozí, že pokud se situace nezlepší, zahájí už v červnu protestní akce. O víkendech by například mohli blokovat rušnou silnici mezi Krakovem a Zakopaným, "hlavním městem" polských Tater.   hab mik  