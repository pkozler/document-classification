 LikedIn chce mít jako první sociální síť akcie na Wall Street  New York/San Francisco 28. ledna (ČTK) - Internetová sociální síť LinkedIn chce letos uvést své akcie na burzu. Bude tak první sociální sítí na americké Wall Street a podle analytiků otestuje zájem investorů před očekávaným vstupem mnohem většího Facebooku na trh, napsala v noci na dnešek agentura Reuters.   Síť LinkedIn spoluzakládal v roce 2002 bývalý manažer služby PayPal Reid Hoffman. Za prvních devět měsíců minulého roku LinkedIn téměř zdvojnásobila tržby na 164 milionů dolarů a měla zisk 1,85 milionu USD (asi 32,7 milionu Kč).   Mnozí investoři se budou na primární nabídku akcií LinkedIn dívat jako na test zájmu o další sociální sítě. Zajímá je především Facebook, který je s hodnotou kolem 50 miliard dolarů dominantní sociální sítí světa.   Počet akcií a cenové rozpětí ještě LinkedIn neurčila, jak ukázal registrační dokument, který LinkedIn předložila Komisi pro cenné papíry (SEC). Nabídku pomůžou zorganizovat banky Morgan Stanley, Bank of America a JPMorgan.   Zájem investorů o soukromé internetové podniky jako Facebook, Zynga nebo Groupon roste. Tento týden se začalo obchodovat s emisí internetové firmy Demand Media, jejíž cena hned první den vyskočila zhruba o třetinu.   Facebook nedávno navýšil kapitál o 1,5 miliardy dolarů a jeho hodnota tak vzrostla na 50 miliard. Podnik nedávno oznámil, že chce své finanční výsledky zveřejnit do dubna příštího roku, jak to požaduje regulátor na základě počtu akcionářů. Předpokládá se, že primární nabídka akcií bude následovat, napsala agentura Reuters.   pok dvd  