 Oprava Michelské ulice letos hotová nebude, Praze 4 se to nelíbí  Praha 5. května (ČTK) - Oprava pražské Michelské ulice letos dokončena nebude. Rekonstrukce měla být původně hotova na podzim, na úsek mezi ulicemi Ohradní a U Plynárny ale Technické správě komunikací (TSK) chybí potřebné peníze. ČTK to dnes řekl Tomáš Mrázek, mluvčí TSK, která je příspěvkovou organizací magistrátu. Zpomalení rekonstrukce se nelíbí městské části Praha 4.   TSK začalo Michelskou ulici opravovat mezi ulicemi Prostřední a Ohradní na začátku dubna. Kvůli pracím je pro řidiče i MHD uzavřena. Následovat měla rekonstrukce další části ulice směrem k ulici U Plynárny, na které je i most přes Botič.   Na tuto část by TSK potřebovala asi 80 milionů korun, které ale nemá. Podle místostarosty Prahy 4 Jiřího Bodenlose (ČSSD) přitom byly peníze původně v rozpočtu hlavního města přislíbeny. "Ještě v prosinci jsme se shodli, že celou opravu stihnou do 30. listopadu," poznamenal Bodenlose. Nad rozhodnutím magistrátu a TSK, že Michelská ulice nebude dokončena podle původního plánu, vyjádřil rozhořčení. Postěžoval si také, že o změně plánů radnici nikdo neinformoval.   Podle Mrázka bude zbývající úsek pravděpodobně dokončen příští rok.   cap dvd  