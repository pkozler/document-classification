 Zlatá slza z šanghajského Expa bude vystavena v Ostravě  --------------------    Ke zpravodajství: FOTO ve Fotobance  ID foto: P201005160318101, P201004210363501   --------------------    Ostrava 21. ledna (ČTK) - Ve Vítkovickém zámku v Ostravě bude od středy 26. ledna vystavena pro veřejnost unikátní zlatá slza, která byla jedním z nejsledovanějších exponátů českého pavilonu na Expu 2010 v Šanghaji. Lidé si ji budou moci prohlédnout do soboty 29. ledna. Strojírenská skupina VÍTKOVICE MACHINERY GROUP, která si ji zapůjčila, připravuje přísná bezpečnostní opatření. ČTK to dnes sdělila mluvčí skupiny Eva Kijonková.   V knihovně Vítkovického zámku si budou moci lidé prohlédnout výtvarné dílo Federica Diaze denně od 14:00 do 18:00. Osmdesát centimetrů vysoký objekt přilákal do českého pavilonu na Expu několik milionů lidí, přestože nebyl vyrobený z tuny zlata; vrstva vzácného kovu pouze pokrývá hliníkovou kapku.   Strojírenská skupina si umělecké dílo mohla zapůjčit jako generální partner české účasti na výstavě v Šanghaji. Objekt putuje do Ostravy z depozitáře pražské Galerie Zdeněk Sklenář, která s Diazem úzce spolupracuje, dodala mluvčí. Zlatá slza bude mít v budoucnu šest kopií, jedna z nich se měla dražit údajně za 30 milionů korun.   V Šanghaji se zlatá slza LacrimAu nacházela ve skleněné krychli - laboratoři, do níž směl vstoupit jen každý pětistý návštěvník pavilonu. Ve speciálním křesle pak byly při pohledu na slzu snímány jeho reakce; po jejich vyhodnocení automatická pipetovací stanice namíchala z různých esencí osobní vůni.   "Hledal jsem dlouho symbol nebo tvar, který znázorňuje dvě polohy emocí, radosti a smutku. A tak vznikla LacrimAu. Její název kombinuje latinský výraz pro slzu s chemickou značkou zlata," říká o své práci Diaz, který pracuje především s city člověka.   hnz mol  