 Policejního prezidenta mají vybírat i exministři vnitra z ČSSD  --------------------    Ke zpravodajství: FOTO/aktuality; AUDIO   Upravili jsme titulek, zprávu jsme upravili a doplnili další informace v celém rozsahu.   --------------------    Praha 4. ledna (ČTK) - V desetičlenné komisi, která má vybrat nového policejního prezidenta, budou například i bývalí ministři vnitra František Bublan a Martin Pecina (oba ČSSD) nebo šéf Nezávislého odborového svazu Policie ČR Milan Štěpánek. Novinářům to dnes oznámil ministr vnitra Radek John (VV). Zájem o funkci podle něho projevil minulý týden náměstek policejního prezidenta Ivan Bílek. Žádost o přijetí do služebního poměru na pozici policejního prezidenta pak v pondělí podal i náměstek ministra vnitra Viktor Čech. Bývalý šéf policie Oldřich Martinů ve funkci skončil ke konci loňského roku.   V komisi podle Johna zasedne také člen legislativní rady vlády, bývalý ředitel odboru bezpečnostní politiky ministerstva vnitra a odborník na vnitřní bezpečnost Michal Mazel, Johnovi náměstci pro vnitřní bezpečnost a ekonomiku a provoz Jaroslav Salivar a Jiří Franc, policejní psycholožka Ludmila Čírtková, šéf policejní ochranné služby František Snopek a vedoucí oddělení strategického plánování policejního prezidia Pavel Osvald. Šéfkou komise je psycholožka a ředitelka personálního odboru ministerstva vnitra Ivana Moravcová. Z Johnových předchůdců v ministerské funkci v komisi chybí Ivan Langer z ODS.   Členové komise byli podle Johna vybráni především pro svou odbornost. Kvůli "konsenzu napříč politickým spektrem" ale hrála roli i stranická příslušnost. Nominantem TOP 09 je podle ministra Mazel, ODS zase zastupuje Salivar.   "Vzhledem k tomu, že ve výběrové komisi jsou zastoupeni erudovaní nestraničtí odborníci i odborníci s politickým mandátem napříč celým demokratickým politickým spektrem, pevně věřím, že bude vybrán kandidát s nezpochybnitelným mandátem, který bude nezávislý a bude respektován politickou reprezentací, občany i samotnými policisty," prohlásil John.   Přihlášky do výběrového řízení, které bylo dnes vypsáno, bude podle Johna možné podávat do 10. ledna. Ministr chce, aby byl nový policejní prezident jmenován již v polovině ledna. "Je velmi důležité, aby policie měla co nejrychleji nezávislého policejního prezidenta, který zařídí a zajistí, že nebudou úniky z vyšetřování," uvedl John. Úniky informací vyčítal v minulosti Martinů, jehož koncem listopadu vyzval k rezignaci.   Dosud projevili zájem dva lidé - Bílek a Čech, který před příchodem na ministerstvo, kde zastává funkci náměstka pro mezinárodní vztahy, působil jako náměstek Martinů. Oba mají projít pohovorem před výběrovou komisí, mají "obhajovat svou odbornost" při rozhovoru na téma vnitřní bezpečnosti, koncepce policie a ekonomiky. Čeká je i psychologické vyšetření se zaměřením na manažerskou psychologii, odolnost vůči stresu, schopnost rozhodování, komunikaci v týmu nebo týmovou spolupráci.   V případě návratu Čecha do služebního poměru do hodnosti, ve které skončil, by Bílek ani Čech podle zákona nemuseli projít výběrovým řízením. Místo totiž může být rovnou obsazeno příslušníkem policie nebo jiného sboru, který dosáhl služební hodnosti v nejvyšší - 11. tarifní třídě. Jde o náměstky policejního prezidenta, šéfy jiných sborů a jejich náměstky.   John ovšem podotkl, že budou mít stejnou startovní pozici jako další případní kandidáti. "Nerozhodne se prioritně mezi těma dvěma," řekl ministr. Podle Johna bude výběrové řízení otevřeno pro všechny příslušníky v 10. tarifní třídě. Jde například o krajské policejní ředitele, jejich náměstky, šéfy celostátních útvarů nebo jejich náměstky.   Podle dřívější dohody premiéra Petra Nečase (ODS) a Johna má policejního prezidenta schválit předseda vlády. Ministr dnes uvedl, že nečeká žádné komplikace. "Já nevěřím, že by mohl pan premiér nesouhlasit se závěry odborníků," řekl John.   Ministr dnes také řekl, že současnému ekonomickému náměstkovi policejního prezidenta Jiřímu Novákovi, který dočasně vede policii po odchodu Martinů, uložil úkol zahájit výběr nového náměstka policejního prezidenta pro službu kriminální policie a vyšetřování. Místo je neobsazené od chvíle, kdy v listopadu na pozici rezignoval Čech.   har rot  