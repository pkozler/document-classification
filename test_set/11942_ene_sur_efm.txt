 Zisk ropné firmy Exxon Mobil ve čtvrtletí stoupl o 53 procent  Houston 31. ledna (ČTK) - Americkému ropnému gigantu Exxon Mobil Corp. stoupl ve čtvrtém čtvrtletí čistý zisk o 53 procent na 9,25 miliardy USD (163,8 miliardy Kč). Firmě pomohl růst poptávky po pohonných hmotách a chemikáliích podpořený globálním ekonomickým oživením a vyšší ceny ropy. Exxon Mobil je největší veřejně obchodovanou ropnou firmou na světě.   Zisk je největší od třetího čtvrtletí 2008, kdy firma vykázala rekordní zisk 14,8 miliardy USD. Tržby stouply o 17 procent na 105 miliard USD. Těžby se zvýšila o 19 procent, hlavně díky vyšší produkci zemního plynu v Kataru.   Za celý rok zisk společnosti stoupl na 30,5 miliardy USD z předloňských 19,3 miliardy USD. Celkové tržby vzrostly o 32 procent na 383 miliardy USD, napsaly agentury AP a Reuters.   Exxon Mobil minulý týden podepsal dohodu s ruskou ropnou firmou Rosněfť o společném rozvoji těžby ropy a plynu z Černého moře. Exxon uvedl, že investuje do průzkumu v regionu jednu miliardu USD.   irl ma  