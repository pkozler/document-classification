 V Č. Budějovicích loni ubylo černých pasažérů  České Budějovice 21. ledna (ČTK) - V českobudějovické městské hromadné dopravě loni ubylo cestujících, kteří neměli platnou jízdenku. Loni jich revizoři přistihli přes 12.500, předloni více než 14.400, řekl ČTK manažer divize ekonomiky českobudějovického dopravního podniku Bohumil Matouš. Většina černých pasažérů jsou studenti, je jich kolem 60 procent.   Loni se snížil i počet napadení revizorů agresivními cestujícími. Minulý rok se ve třech případech stalo, že revizor utrpěl zranění, která si vyžádala pracovní neschopnost. Předloni bylo rakových případů osm. Podle Matouše se spíš množí slovní útoky a menší potyčky. Jedním z důvodů poklesu počtu vážných případů by mohlo být to, že revizoři absolvují psychologický výcvik v předcházení útoků.   Lidem bez platné jízdenky hrozí pokuta 1000 korun. Pokud ji zaplatí na místě nebo do 15 dnů, pak se snižuje na 600 korun. K pokutě musí uhradit i jízdné. Pokud si cestující zapomene vzít platnou průkazku a do 15 dnů ji předloží, dostane pokutu 30 korun. Jinak musí uhradit plnou výši pokuty 1000 korun a jízdné.   Dopravní podnik v krajském městě provozuje 19 linek, z toho šest trolejbusových. Jejich celková délka je 225,5 kilometru. Disponuje 83 autobusy a 56 trolejbusy. Ročně najedou více než šest milionů kilometrů a přepraví 40 milionů cestujících.   kpe snm  