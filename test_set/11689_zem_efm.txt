 Česká lesnická společnost podporuje Dřevěnou knihu  Hradec Králové 30. ledna (ČTK) - Česká lesnická společnost podporuje způsob hospodaření v lesích státního podniku Lesy ČR od roku 2012, který navrhuje ministerstvo zemědělství. Takzvaná Dřevěná kniha podle lesnické společnosti přinese oboru stabilitu a dlouhodobou perspektivu. ČTK to dnes řekl předseda České lesnické společnosti Pavel Draštík. Lesnická společnost je tak jedním z mála subjektů českého lesnictví, který otevřeně podpořil zásady obsažené v Dřevěné knize.   Česká lesnická společnost vznikla jako stavovská organizace v roce 1990 a v současné době má asi 2500 členů, zejména z řad pracovníků v lesnictví.   Podle ministerské koncepce by tendry na těžbu ve státních lesích od roku 2012 měly mít podobu několikaletých takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Pětinu vytěženého dřeva budou muset nabídnout prostřednictvím veřejných trhů, tak aby se dřevo dostalo i na menší zpracovatele. Tendry by měly být vyhlášené ještě letos.   Komplexní zakázka podle České lesnické společnosti přinese perspektivu pro firmy, pro jejich zaměstnanost a plánování investic. "Jsme si vědomi, že do Dřevěné knihy nelze zapracovat úplně všechny detaily. Vnímáme ale pozitivně, že by měla oboru přinést stabilitu," uvedl Draštík. Lesnická společnost tvrdí, že pro všechny korektní a dlouhodobě působící firmy bude na trhu místo.   Dřevěnou knihu měla tento týden projednat vláda, ale na poslední chvíli ji stáhla z programu. Před opětovným projednáním musí ministerstvo zemědělství dokončit jednání s antimonopolním úřadem. Výhrady k materiálu mají zejména zástupci Věcí veřejných. Návrh se nelíbí menším dřevařským firmám, ekologům, soukromým vlastníkům lesů ani opozici.   Odpůrci materiálu nejčastěji koncepci kritizují kvůli tomu, že prý zvýhodňuje velké těžařské firmy na úkor malých a středních lesníků a dřevařů, kteří se v důsledku tendrů nedostanou ke dřevu. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Ministerstvo zemědělství tvrdí, že výrazně výhodnější je pro státní podnik komplexní zakázka. Podle ministerstva to prokázala analýza hospodaření podle obou modelů v letech 2008 a 2009.   ry dp    