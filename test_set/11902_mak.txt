 ČNB: Běžný účet se v listopadu vrátil do schodku dvě miliardy Kč  Praha 13. ledna (ČTK) - Běžný účet platební bilance, který je souhrnem veškerých ekonomických transakcí domácí ekonomiky se zahraničím, se v listopadu vrátil do schodku ve výši 1,98 miliardy korun. V říjnu byl v přebytku 617 milionů korun. Výsledek byl ovlivněn pasivem bilance výnosů, běžných převodů a bilance služeb, oznámila dnes Česká národní banka.   Bilance zboží byla aktivní. Objem vyplacených dividend v listopadu činil 4,4 miliard korun. V běžných převodech je zahrnuto pasivní saldo převodů z ČR do rozpočtu Evropské unii ve výši 2,8 miliardy korun, uvedla ČNB.   Na kapitálovém účtu jsou zahrnuty příjmy z rozpočtu EU ve výši přibližně 0,4 miliardy korun. Schodek běžného účtu v ročním úhrnu v delším časovém horizontu vzrostl.   Příliv kapitálu na finančním účtu v metodice Evropské centrální banky (ECB) činil 31,2 miliardy korun. Přebytek přílivu přímých investic dosáhl 2,9 miliardy korun, z toho saldo reinvestovaného zisku činilo šest miliard korun. "Saldo portfoliových investic bylo vyrovnané. Saldo přílivu přímých investic v ročním úhrnu (v dlouhodobějším trendu) roste. Saldo portfoliových investic v ročním úhrnu (v dlouhodobějším trendu) vykazuje rostoucí příliv zdrojů," uvedla centrální banka.   Ostatní investice byly v listopadu v přebytku 13,1 miliardy korun, a to v důsledku změny krátkodobé pozice bank vůči zahraničí. U ostatních sektorů se zvýšila aktiva podniků v zahraničí. Vláda čerpala od Evropské investiční banky (EIB) úvěry ve výši dvou miliard korun na výstavbu dopravní infrastruktury.   Saldo transakcí klientů ČNB po vyloučení kurzových rozdílů vedlo ke snížení devizových rezerv o 15,5 miliardy korun.     Listopadová platební bilance ČR (vybrané položky, v milionech Kč):     běžný účet  -1979,4     obchodní bilance  19.296,7     bilance služeb  -3763,1     bilance výnosů  -12.126,2     kapitálový účet  414,3     finanční účet  31.244,5     přímé investice  2881,2     - v zahraničí  -3916,7     - zahraniční v tuzemsku  6797,9     portfoliové investice  46,3     ostatní investice  13.096,3     změna devizových rezerv *)  15.505,4     *) záporné znaménko znamená nárůst   Zdroj: ČNB   jap dvd  