 Hyundai v Česku loni vyrobil přes 200.000 aut, nárůst je 70 pct  Nošovice (Frýdecko-Místecko) 4. ledna (ČTK) - Závod automobilky Hyundai loni v Nošovicích na Frýdecko-Místecku vyrobil 200.135 aut. Meziročně zvýšil produkci o 70 procent. Předčilo to plány jihokorejské společnosti. Na export šlo 97 procent vozů. Letos firma v Česku počítá s dalším růstem výroby a plánovaným rozjezdem třetí směny. V současné době zaměstnává 2600 lidí, další 4000 pracují u subdodavatelů. ČTK to sdělil mluvčí Hyundai Motor Manufacturing Czech (HMMC) Petr Vaněk.   "Výsledek výroby je lepší, než byly nejoptimističtější plány," uvedl Vaněk. Nošovický závod podle něho prakticky nevyrábí na sklad a každé auto má před zahájením výroby svého kupce. "Z toho se dá říct, že poptávka byla v roce 2010 o 70 procent vyšší než v roce 2009," dodal Vaněk.   Za loňské první pololetí dosáhl nošovický závod podle údajů mateřské společnosti zisku zhruba 400 milionů korun. V roce 2009 byl přitom ve stejném období ve ztrátě zhruba 650 milionů korun.   Nejvíce v Nošovicích vyrobili vozů Hyundai i30 a i30cw - 130.598 kusů, pak Hyundai ix20 - 20.651 kusů, jehož sériová výroba běží od loňského října. Vozů Kia Venga vyprodukovali 48.886 kusů. Největšími odběrateli automobilů jsou Německo, Velká Británie, Španělsko, Francie a Izrael. V České republice se prodají zhruba tři procenta vyrobených aut.   Letošní růst výroby zatím firma nespecifikovala. "Přesná čísla s ohledem na stále ještě neusazený trh není možné poskytnout," podotkl mluvčí nošovického závodu. Maximální výrobní kapacity 300.000 aut za rok ještě letos závod podle něho nedosáhne.   Spuštění třetí směny, kdy by měla automobilka zaměstnávat celkem 3600 lidí, plánuje v druhé polovině roku. Bude to však záviset na realizaci některých investičních plánů. Automobilka má problém získat povolení ke stavbě druhé haly na výrobu převodovek.   Novým prezidentem nošovického závodu se stal Kang Ho Don, který pracuje v Hyundai od roku 1974. Dosavadní prezident Kim Eok Jo byl povýšen a jmenován do funkce prezidenta největšího výrobního závodu Hyundai v korejském Ulsanu.   Radim Kijonka mol  