 Dozorčí rada společnosti RWE Transgas má tři nové členy  Praha 12. ledna (ČTK) - Novými členy dozorčí rady plynárenské společnosti RWE Transgas byli s účinností od ledna zvoleni Rolf Martin Schmitz, Norbert Schürmann a Andreas Zetzsche, kteří nahradili Ulricha Jobse, Marii-Theresii Thiellovou a Miladu Vlasákovou. Informoval o tom dnes mluvčí společnosti Martin Chalupský.   Do dozorčí rady společnosti RWE Gas Storage byl také s účinností od 14. října 2010 zvolen Dirk Simons, který nahradil Tomáše Čumpelíka. Simons byl s účinností od 15. listopadu loňského roku znovu zvolen za člena a místopředsedu představenstva RWE Transgas.   Na začátku ledna byl ve své funkci člena představenstva RWE Transgas potvrzen Tomáš Varcop. Předsedou představenstva RWE Transgas zůstává Martin Herrmann. Čtvrtým členem představenstva je Wolfgang Peters.   Skupina RWE má v Česku více než 2,3 milionu zákazníků a ovládá řadu společností. Kromě RWE Gas Storage, která se stará o podzemní zásobníky, mezi ně patří také regionální prodejci a distributoři a tranzitní společnost NET4GAS.   lko vju  