 CPI Radovana Vítka chce ovládnout sedm firem ze skupiny PPF  Brno 5. května (ČTK) - Společnost Czech Property Investments (CPI) Radovana Vítka chce ovládnout sedm firem ze skupiny PPF, které se zabývají pronájmem kancelářských prostor. Transakci začal posuzovat antimonopolní úřad, zahájil správní řízení. ČTK to zjistila z webu ÚOHS.   Podle návrhu, který na ÚOHS podala CPI, má firma získat možnost výlučně kontrolovat pražské společnosti Office Star One, Office Star Three, Office Star Four, Office Star Seven, Office Star Ten, Office Star Thirteen a Office Star Fourteen.   Firmy vlastní kyperská společnost Tenacity Limited, která je součástí konsolidovaného celku PPF Group N.V. Aktuální fúzi skupina na dotaz ČTK nechtěla komentovat, stejně jako podrobnosti k firmám, které jsou předmětem transakce. "Skupina PPF komentuje své obchodní transakce vždy a zásadně až po jejich definitivním vypořádání," uvedl mluvčí PPF Alexej Bechtin.   ÚOHS zahájil správní řízení tento týden. Bude se zabývat oblastí pronájmu kancelářských prostor. Vede pouze zjednodušené řízení. V těchto případech obvykle rozhoduje do 20 dnů od podání návrhu na povolení spojení.   Investorská a developerská skupina CPI loni zvýšila čistý zisk na 1,11 miliardy korun z předloňských 302,6 milionu korun. Skupina rozšířila portfolio svých nemovitostí a hodnotu majetku tím navýšila na téměř 40 miliard korun. CPI Group je s 12.600 byty druhým největším poskytovatelem nájemního bydlení v ČR. Firma vznikla v roce 1991, ovládá ji podnikatel Radovan Vítek.   vrn jpt  