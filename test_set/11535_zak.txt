 Začne soud se třemi policisty kvůli vraždě hudebníka a jeho ženy  České Budějovice 14. ledna (ČTK) - Okresní soud v Českých Budějovicích bude 26. ledna řešit nedbalost tří policistů v případu, kdy Jan Heidinger loni v únoru zavraždil svou matku a jejího manžela - českobudějovického hudebníka. Policistům hrozí trest na jeden rok nebo zákaz činnosti. ČTK to řekl předseda senátu českobudějovického okresního soudu Michal Kubánek.   Policisté podle obžaloby mařili úkol úřední osoby z nedbalosti.   V noci z 10. na 11. února loňského roku zabil Heidinger svou matku a jejího manžela. Heidinger jim vyhrožoval delší dobu a policie o tom měla vědět. Na postup policistů si proto stěžovali pozůstalí. Prověrka oddělení vnitřní kontroly jihočeské policie pak dokázala, že se vraždě skutečně dalo zabránit.   Tři policisté, které nyní čeká soud, jsou postaveni mimo službu. "Ctíme presumpci neviny. Dále budeme postupovat až podle toho, jak v jejich případě rozhodne soud," uvedl jihočeský policejní mluvčí Jiří Matzner. Kvůli různým pochybením v případu vraždy českobudějovických manželů dostalo ještě dalších pět policistů kázeňské tresty.   Podle Kubánka se nedá vyloučit, že soud případ nedbalosti trojice policistů uzavře 31. ledna. "Nemám žádné indicie o tom, že by dokazování měl někdo natahovat nebo prodlužovat. Takže 31. ledna skutečně může padnout rozsudek," řekl Kubánek.   Heidinger, jenž zabil svou matku a jejího manžela před očima svých nevlastních sester, nebyl za vraždu souzen. Podle znaleckých posudků trpěl v době činu paranoidní schizofrenií a při prvním výslechu si ani nedokázal vybavit, co se přesně 11. února stalo. Českobudějovický krajský soud v srpnu loňského roku nařídil pro Heidingera ochranné ústavní léčení. To by měl podstupovat v psychiatrické léčebně v Bohnicích.   Tamní konzilium doktorů by mělo po dvou letech od nařízení ochranné léčby posuzovat Heidingerův zdravotní stav. Pokud by uznalo za vhodné, mohlo by pak rozhodnout i o změně na ambulantní léčbu.   Podle bývalé nejvyšší státní zástupkyně Renaty Vesecké mohl v kauze zavražděných manželů chybovat také soudní znalec. Vesecká mu vyčítá, že i když v psychiatrickém posudku upozornil na to, že rodině hrozí od Heidingera nebezpečí, navrhl pro něj jen ambulantní léčbu. Na tu později Heidinger přestal docházet.   Marek Bílek sap  