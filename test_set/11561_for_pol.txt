 Libanon povede do sestavení nové vlády kabinet v demisi  --------------------    Ke zpravodajství: FOTO/aktuality   --------------------    Bejrút 13. ledna (ČTK) - Libanonský prezident Michel Sulajmán dnes pověřil dosavadního premiéra Saada Harírího vedením úřadující vlády, která má Libanon spravovat v přechodném období. Harírího kabinet padl po středeční rezignaci 11 ministrů. Experti očekávají, že než se podaří sestavit novou vládu, čeká Libanon dlouhá politická krize.   Demisi podali ministři šíitského Hizballáhu a jejich spojenci kvůli neshodám ohledně vyšetřování atentátu na Harírího otce, bývalého premiéra Rafíka Harírího. Případem se zabývá mezinárodní tribunál, který se chystá obžalovat viníky. Mají mezi nimi být také členové Hizballáhu. Tento spojenec Sýrie a odpůrce Izraele si přeje, aby Bejrút přestal s tribunálem spolupracovat. Považuje ho za pravou ruku Izraele a jeho spojenců.   Sulajmán pověřil Harírího a zbývající ministry správou země a tento kabinet je nyní považován za vládu v demisi. Prezident zahájí konzultace s parlamentními skupinami a pak se rozhodne jmenovat příštího premiéra a pověří ho sestavením nového kabinetu.   Harírího vláda měla 30 členů. Odstoupí-li více než třetina z nich, padá podle ústavy automaticky celá vláda, jelikož rozhodnutí jsou přijímána dvoutřetinovou většinou. Harírí byl tento týden ve Washingtonu a dnes bude jednat v Paříži s francouzským prezidentem Nicolasem Sarkozym.   Spory kolem tribunálu se pokoušely jako spojenci vyřešit Sýrie coby spojenec Hizballáhu a Saúdská Arábie jako opora sunnitů v Harírího prozápadní vládě. Teď se libanonská krize dostala i na pořad jednání Ligy arabských států (LAS) a její generální tajemník Amr Músá řekl, že uvažuje o svolání mimořádného jednání ligy. LAS podobně jako USA chce, aby tribunál pokračoval ve vyšetřování útoku. Rafík Harírí při něm zahynul spolu s asi dvacítkou dalších lidí v roce 2005. Původně z vraždy byla obviněna Sýrie a její spojenci v Libanonu.   "Tribunál by měl stát nad politikou, spravedlnost by měla dostat slovo a Libanon musí mít vládu. Byl spáchán zločin, který má být vyšetřen a jeho pachatelé potrestáni," řekl Músá.   Znalci poměrů v Libanonu hovoří o znepokojující krizi, ale ozbrojené střety mezi Hizballáhem a táborem Harírího neočekávají. Harírího vláda byla u moci 14 měsíců a podle serveru BBC kvůli sporům vlastně nikdy řádně nefungovala. Sestavování náhrady podle tohoto zdroje rozhodně nebude rychlé.   sva mik  