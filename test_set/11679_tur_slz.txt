 Do hradeckého kraje v zimě přijelo o 5,1 procenta více turistů  Doplnili jsme další informace ve 4. a 5. odstavci a TABULKU.   --------------------    Hradec Králové 10. května (ČTK) - V Královéhradeckém kraji se v prvním čtvrtletí v hotelech a dalších zařízeních ubytovalo 247.949 hostů, což bylo meziročně o 5,1 procenta více. Tempo růstu bylo mezi kraji druhé nejnižší. V celé zemi se počet hostů zvýšil o 8,5 procenta. Výsledky návštěvnosti dnes zveřejnil Český statistický úřad.   Hradecký kraj byl v prvním čtvrtletí opět druhým nejnavštěvovanějším krajem v Česku. Vysoká návštěvnost v tomto období je tradičně dána zimní sezonou v Krkonoších. Nejvyšší české pohoří má nejkvalitnější lyžařské terény v zemi, které jsou atraktivní pro české i zahraniční turisty. Suverénně v čele návštěvnosti byla Praha s téměř 850.000 hosty.   Počet zahraničních návštěvníků hradeckého kraje se v prvním čtvrtletí zvýšil o 5,9 procenta na 76.336 osob. Českých turistů se v hradeckém kraji ubytovalo 171.613, což bylo meziročně o 4,8 procenta více.   V prvním čtvrtletí podle statistiků dál pokračoval trend zkracování pobytů. Počet přenocování podle ČSÚ v kraji do března totiž vzrostl jen o 1,7 procenta na 1,05 milionu nocí a zdaleka nedosáhl pětiprocentního nárůstu počtu hostů. Pobyty zkracovali hlavně čeští turisté, u nichž počet přenocování klesl o téměř jedno procento. Zahraniční turisté zvýšili počet přenocování o osm procent.   Nejvíce turistů z ciziny do hradeckého kraje opět přijelo z Německa, ale jejich počet dál klesl, tentokrát o jedno procento na 30.425 lidí. Ještě výraznější propad, o tři procenta na 6082 hostů, byl u Nizozemců. Naopak návštěvnost Poláků vzrostla o devět procent na 21.090 osob. Zvýšenou návštěvnost Poláků potvrzují provozovatelé největších zimních areálů v Krkonoších. "V některých dnech u nás tvoří až polovinu klientely," řekl dříve šéf Skiareálu Špindlerův Mlýn Jiří Beran.     Počet hostů ubytovacích zařízení v Královéhradeckém kraji v prvním čtvrtletí roku 2008 až 2011:     I. čtvrtletí roku  hosté celkem  ze zahraničí     2011  247.949  76.336     2010  235.846  72.085     2009  239.168  73.338     2008  259.267  89.438     zdroj: ČSÚ   Zdeněk Rychtera vju  