 Hrad Sovinec bude poprvé k vidění za svitu svící a loučí  --------------------    Ke zpravodajství: FOTO ve Fotobance  ID foto:  F200912310038301 ,  FO00479220    --------------------    Sovinec (Rýmařovsko) 2. května (ČTK) - Za svitu svíček a loučí si budou moci návštěvníci v sobotu prohlédnout hrad Sovinec při nočních prohlídkách, které se tam konají vůbec poprvé v novodobé historii památky. Navíc potkají skřety, bojechtivé šermíře i osobnosti spjaté s historií hradu, řekla dnes ČTK hlavní průvodkyně Kateřina Jarmarová.   "Hrad je konečně opraven tak, že můžeme zaručit návštěvníkům bezpečnost i během nočních prohlídek. Popustili jsme uzdu fantazii, ale prohlídky nebudou moc strašidelné, spíše by se lidé měli pobavit a něco se i dozvědět," uvedla Jarmarová.   Prohlídky na akci nazvané Temný hrad Sovinec povedou přes dosud nezpřístupněná sklepení, palácovými prostorami osvětlenými sporým světlem svící a loučí a průchody a točitými schodišti. "Návštěvníci uvidí v záři ohňů některé bytosti z bájí a pověstí či knechty z hradní posádky. V palácových prostorách se budou odehrávat děje úzce související s bohatou minulostí hradu. Švédy, kteří v roce 1643 dobyli hrad Sovinec, představí skupina historického šermu Salva Quardia z Olomouce," doplnila Jarmarová. Lidé potkají i krásnou tanečnici či velmistra Řádu německých rytířů Evžena Habsburského, který Sovinec zvelebil.   Prohlídky se budou konat v půlhodinových intervalech od 19:30 do 23:00. Zájemci si mohou vstupenky předem rezervovat v pokladně hradu.   srd kš  