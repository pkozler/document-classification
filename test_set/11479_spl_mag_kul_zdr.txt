 Do muzikálu Spider-Man se vrátil po zranění Tierney, znovu létá  --------------------    Ke zpravodajství: ilustrační FOTO ve Fotobance  ID foto:  P201011100848701    --------------------    New York 6. května (ČTK) - Christopher Tierney, který se loni v prosinci těžce zranil při jednom z náročných kaskadérských kousků broadwayského muzikálu Spider-Man, se vrátil - a při čtvrteční večerní zkoušce znovu létal nad pódiem. Od návratu ho neodradila ani skutečnost, že se před půl rokem zřítil z deseti metrů do orchestřiště a při pádu utrpěl frakturu lebky, zlomil si lopatku, čtyři žebra a tři obratle.   Podle mluvčího muzikálu Ricka Miramonteze, kterého dnes cituje agentura AP, Tierney ve vzdušném kaskadérském kousku bojoval se zeleným skřetem a všechno proběhlo hladce.   V souvislosti s problémy stíhaným muzikálem jde ale o jednu z mála dobrých zpráv. Show, která se už nyní s náklady 65 milionů dolarů stala nejdražší v historii Broadwaye, se zatím ještě nedočkala ani oficiální premiéry. Ta byla po mnoha odkladech stanovena na 14. června poté, co se od března tvůrci snaží představení přepracovat, aby vyznělo dramatičtěji.   Zajišťuje se také hladký provoz technických zařízení pro kaskadérské scény, aby se neopakovala selhání, při nichž herci při veřejných zkouškách uprostřed vypjatých scén zůstali bezmocně viset nad hlavami publika. Svou daň si vybírá náročná choreografie i na zdraví herců. Krom Tierneyho se zranilo několik dalších jeho kolegů a představitelka hlavní ženské role Natalie Mendozaová kvůli tomu představení opustila.   dk dr  