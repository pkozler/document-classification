 Horácké divadlo nabídne divákům v příští sezoně osm premiér  Jihlava 23. ledna (ČTK) - Osm premiér nabídne svým divákům v sezoně 2011/2012 Horácké divadlo v Jihlavě. Dramaturgický plán podle ředitele divadla Josefa Fily odpovídá repertoárovému charakteru divadla. Inscenací Lucerna Aloise Jiráska se divadlo vrací k české klasice, diváci se mohou těšit i na konverzační komedii Rodina je základ státu i na velký hudební titul Zpívání v dešti. Zajímavostí nové sezony bude režijní obsazení. Objeví se tři nové tváře, které s hereckým souborem Horáckého divadla zatím ještě nepracovaly.   "Kromě významného režiséra Ivana Rajmonta připraví své inscenace také mladí režiséři Kateřina Dušková a Šimon Dominik," řekl dnes Fila ČTK.   První premiérou nové sezony bude už 3. září Lucerna. Se souborem ji nastuduje umělecký šéf divadla Pavel Palouš. Na říjen je připravena komedie Rodina je základ státu, jíž napsal úspěšný současný anglický dramatik Ray Cooney. Režii bude mít hostující Kateřina Dušková. Patricia Highsmithová je autorkou detektivky Cizinci ve vlaku. Pod režijním vedením Pavla Palouše se představení uskuteční mimo předplatné na malé scéně divadla.   Poslední letošní premiérou bude drama Petera Shaffera Amadeus líčící souboj geniálního Mozarta s průměrným, ale ctižádostivým Salierim. Režisérem představení bude hostující Šimon Dominik. Muzikál Zpívání v dešti autorů Betty Comdenové a Adolpha Greena, jehož příběh je zasazen do přelomu 20. a 30. let minulého století, bude první premiérou roku 2012. Režie se ujme hostující Petr Palouš.   Zajímavou inscenací pro náročnějšího diváka budou podle Fily Soudné sestry autora Terryho Pratcheta. "Bude to po dlouhé době velká příležitost pro tři charakterní herečky," podotkl Fila. Premiéra bude v březnu, režisérem bude Pavel Palouš.   Dubnovou premiérou bude pohádka Alenka v říši divů. Představení nastuduje hostující Michael Junášek. Zamýšleného Malého prince podle stejnojmenné knihy Antoina de Saint-Exupéryho se podle Fily divadlo muselo nakonec vzdát. "Dostali jsme od francouzských zástupců takové finanční podmínky, že je to u nás nehratelné," řekl Fila.   Příští divadelní sezonu v Horáckém divadle uzavře květnová premiéra komedie francouzského autora Jean-Claude Carriera Terasa. Režie se ujme hostující Ivan Rajmont.   Dramaturgický plán už druhou sezonu za sebou neobsahuje žádnou z her Williama Shakespeara. "Uvádění některé ze Shakespearových her skončilo po deseti sezonách. Velkou část autorova díla jsme už divákům představili. Zatím si vezmeme time-out, ale k Shakespearovi se v budoucnu určitě vrátíme," řekl Fila.   bjr sap  