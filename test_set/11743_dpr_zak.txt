 Při nehodě na obchvatu Olomouce zahynul jeden člověk  Olomouc 18. ledna (ČTK) - Na obchvatu Olomouce se dnes večer u sjezdu na Nemilany střetlo osobní a nákladní auto. Osobní vůz zůstal po nárazu zaklíněn v přívěsu. Záchranáři z vraků aut vytáhli dva zraněné lidi. Jeden z nich na místě zemřel, druhý skončil ve vážném zdravotním stavu v nemocnici. ČTK o tom informoval krajský mluvčí hasičů Zdeněk Hošák.   Nehoda se podle informací Ředitelství silnic a dálnic odehrála na 270 kilometru rychlostní silnice R35 ve směru na Brno. Kolize komplikuje dopravu, policie provoz odklání na exitu 272 Nemilany.   jhr      