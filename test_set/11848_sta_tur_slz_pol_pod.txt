 Svitavy zpřísnily podmínky pro získání hotelu Svitavy  Svitavy 4. května (ČTK) - Svitavy nabídnou za 11,4 milionu korun zchátralý hotel Slavia na náměstí Míru dvěma investorům. Předtím jej za stejnou cenu odkoupí od současného vlastníka. Město však chce mít záruky, že z tří sešlých objektů, které jej tvoří, skutečně vznikne hotelové a restaurační zařízení, zastupitelé dnes proto schválili několik přísnějších podmínek pro budoucího majitele.   Hotel před sedmi lety od města koupil italský podnikatel Claudio Leo Personnettaz za tři miliony korun. Zboural zadní trakt, ale z jeho dalších plánů sešlo, i když tvrdil, že ve Svitavách investuje 300 milionů korun. Město budovu proto chce odkoupit zpět a následně ji prodat jinému investorovi. O hotel projevila zájem svitavská realitní kanceláří Mouřenín, v lednu rovněž pardubická společnost Finex Investment, která později od záměru odstoupila, před dvěma dny se ale znovu radnici přihlásila.   Zastupitelé dnes schválili, že smluvní pokuta za nedodržení podmínek smlouvy bude 2,28 korun místo původně uvažované desetiny prodejní ceny. Město také požaduje až do kolaudace předkupní právo za původních 11,4 milionu korun a půlmilionovou kauci složenou v bance, z níž by se hradily smluvní pokuty ve prospěch Svitav.   "Částku za hotel nechceme navyšovat a vydělávat na tom, prodejní cena bude stejná jako ta, za jakou jej koupíme. Investor bude muset vložit do oprav desítky milionů korun. Některý z nich nám ale může dát i lepší podmínky než zastupitelé schválili," řekl starosta David Šimek. Oba zájemci budou mít dva týdny na vyjádření k požadavkům města.   dos jpt  