 Záplavy v Austrálii si o víkendu vyžádaly první oběť  --------------------    Ke zpravodajství: FOTO/aktuality   Rozšířili jsme o podrobnosti k situaci v zatopeném Rockhamptonu v 6. až 9. a posledním odstavci a spekulace o dalších obětech v 1. odstavci.   --------------------    Sydney 2. ledna (ČTK) - Nejhorší záplavy za poslední desítky let na severovýchodě Austrálie si o víkendu vyžádaly první potvrzenou oběť na životě. Utonula žena v automobilu, který ze zaplavené hráze strhl proud vody. Podle agentury AP to dnes uvedla místní policie. Agentura DPA s odvoláním na australský web couriermail.com.au uvedla, že při záplavách přišlo o život již osm lidí.   Silnici vedoucí po hrázi v Burketownu ve státě Queensland se v sobotu v noci pokoušely projet dva automobily, které však strhl proud rozvodněné řeky. Tělo jedenačtyřicetileté ženy z druhého vozu dnes bylo nalezeno zhruba dva kilometry od místa neštěstí.   "Jsme vděčni, že není více obětí na životech. Zaměřujeme se i nadále na prevenci. Těžko říci, zda je už nejhorší za námi. Je to mimořádná událost. (...) Myslím, že se nacházíme tak uprostřed," prohlásil podle AP Alistair Dawson z policejního oddělení v Queenslandu. Asi 1000 lidí tu podle Dawsona nyní žije v evakuačních centrech a může to trvat i měsíc, než voda opadne.   Záplavy dosud zasáhly zhruba 200.000 obyvatel oblasti o rozloze větší než Německo a Francie dohromady. I když pršet už přestalo, hladiny některých místních toků stále stoupají a voda zaplavuje nízko položená města.   Regionální úřady uvádějí, že pod vodou je polovina státu Queensland, jenž má rozlohu zhruba 1,8 milionu čtverečních kilometrů. Premiérka Queenslandu Anna Blighová varovala, že zaplavené obce by mohly zůstat pod vodou ještě víc než týden a náklady na odstraňování bezprostředních následků povodní se pravděpodobně vyšplhají na miliardy dolarů.   "V mnoha směrech je to katastrofa biblických rozměrů," řekl v sobotu novinářům v zaplaveném městě Bundaberg regionální ministr financí Andrew Fraser.   Například město Rockhampton se 75.000 obyvateli je prakticky odříznuto od okolního světa, řeka Fitzroy se zvedla na 8,8 metru a vylila se z břehů. Očekává se, že vody během příštích dnů ještě přibude a dostane se na úroveň z let 1954 a 1991, kdy zemi postihly devastující povodně.   Dnes tu své domovy podle serveru theaustralian.com.au opustilo asi 400 lidí, kterým se do domů dostala voda. Do středy, kde by Fitzroy měla kulminovat, by voda mohla zaplavit 400 obydlí. Již dříve zde muselo být uzavřeno letiště a nádraží. Během dneška voda zaplavila zbývající přístupové cesty do Rockhamptonu, kam je nyní možné se dostat pouze ze severu. Podle serveru smh.com.au se očekává, že město bude od okolního světa zcela odříznuto na nejméně deset dní.   Starosta města Brad Carter uvedl, že lidé z evakuovaných částí se budou moci vrátit domů nejdříve za dva týdny. Mnoho lidí v Rockhamptonu však od evakuace zrazuje strach z rabování. "Jsou tu lupiči," řekla podle serveru smh.com.au jednačtyřicetiletá Lyn Pearceová . "Při povodních v roce 1991 jsme opustili město a spoustu nám toho sebrali".   Podle serveru policie zvýšila počet hlídek a do města bylo před zatopením hlavních příjezdových cest povoláno dalších 50 policistů. V místním evakuačním středisku však útočiště zatím našly čtyři desítky lidí, ačkoli přijmout jich může 1500.   Meteorologové podle AP očekávají, že dnes jih Queenslandu zasáhne bouře s krupobitím, která by mohla způsobit bleskové záplavy. Australské úřady žádají dobrovolníky, aby pomohli při plnění pytlů s pískem, aby uchránili domy před vodním živlem.   Na příchod další záplavové vlny se podle smh.com.au začalo připravovat městečko Theodore, údajně první zcela evakuované město v Queenslandu. Voda by prý při druhé kulminaci mohla zaplavit další části města, které nejsou pod vodou.   kne hro zdp hej  