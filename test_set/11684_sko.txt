 V hradeckém kraji je tradičně velký zájem o studium na gymnáziích  Hradec Králové 10. května (ČTK) - V Královéhradeckém kraji byl při podávání přihlášek na střední školy tradičně velký zájem o studium na gymnáziích. Naopak o některé technické obory středních škol byl zájem minimální, a některé školy proto vyhlašují další kola přijímacího řízení. ČTK to zjistila z informací na Školském informačním portálu Královéhradeckého kraje.   "I letos je největší zájem o studium na gymnáziích, na druhé místo bych zařadil obchodní akademie," řekl dnes ČTK krajský radní Jiří Nosek (ČSSD). Podle něj mohou školy v přijímacím řízení pokračovat až do 1. září, až poté budou jasné počty přihlášených a také to, zda se budou otevírat všechny nabízené obory.   Například na Gymnázium J. K. Tyla v Hradci Králové, které pro příští školní rok přijme 150 studentů, podalo podle údajů portálu přihlášky 357 školáků. Velký zájem je také o studium na Obchodní akademii a Jazykové škole s právem státní jazykové zkoušky v Hradci Králové. V příštím školním roce nabídne šest desítek míst, přihlášky podalo 351 žáků.   Naopak některé školy mají po prvním kole přijímacího řízení stále volná místa, a proto vyhlásily další kola. Například Střední škola - Podorlické vzdělávací centrum v Dobrušce na Rychnovsku stanovila termín podání přihlášek do dalšího kola přijímacích zkoušek na 27. června. Škola nabízí desítky volných míst. Například pro obor obráběč kovů má zatím volných 20 míst z celkových 24.   Do 16. května mohou žáci základní škol podávat přihlášky také na Odborné učiliště a Praktickou školu v Hořicích na Jičínsku. Například v oboru čalounické práce, který škola otevře pro 14 žáků, je zatím 11 volných míst.   V Královéhradeckém kraji v posledních letech stále klesá počet absolventů základní škol, například na začátku školního roku 2010/2011 byla v prvních ročnících neobsazena zhruba polovina volných míst z celkového počtu 12.000. Kraj proto letos rozhodl o spojení několika středních škol, například minulý týden rozhodli zastupitelé o sloučení Střední odborné školy a učiliště v Novém Městě nad Metují na Náchodsku s tamní střední průmyslovou školou. Krajské zastupitelstvo už letos v březnu schválilo sloučení gymnázia, obchodní akademie a střední zemědělské školy v Hořicích.   sja snm  