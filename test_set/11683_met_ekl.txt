 Nečistoty v ovzduší Moravskoslezského kraje dál překračují limity  Ostrava 12. ledna (ČTK) - Množství nečistot v ovzduší Moravskoslezského kraje překračovalo dnes ráno na sedmi z 15 měřicích stanic dvojnásobek povoleného limitu. Dál trvá signál upozornění, který varuje před vznikem smogové situace a byl vyhlášený v úterý večer. Meteorologové však předpokládají, že se dnes situace mírně zlepší. ČTK to zjistila na stránkách Českého hydrometeorologického ústavu  www.chmi.cz .   Limit průměrné denní koncentrace polétavého prachu ve vzduchu je 50 mikrogramů na metr krychlový. Překročen byl dnes v 06:32 na 13 z 15 měřicích stanic v kraji, přičemž na sedmi stanicích stouply hodnoty nad 100 mikrogramů. Nejhorší stav je už od úterního odpoledne v Ostravě - Zábřehu, kde dnes ráno byla průměrná denní koncentrace prašného aerosolu 135 mikrogramů na metr krychlový.   Situace se od úterního večera zlepšila v Třinci, kde je nyní podle meteorologů stav ovzduší vyhovující. Přestože dnes meteorologové očekávají mírné zlepšení celkové imisní situace, hodnoty zřejmě nadále zůstanou nad limitem.   Lidé, kteří mají chronické dýchací potíže, nemoci srdce, starší lidé a malé děti by se neměli dlouho zdržovat venku. Dospělí, kteří nemají zdravotní problémy, by se při pobytu venku měli zdržet zvýšené fyzické námahy. Ovzduší v Moravskoslezském kraji je dlouhodobě mezi nejhoršími v Evropě a rozptylové podmínky bývají velmi špatné hlavně v zimě.     Stav ovzduší v Moravskoslezském kraji:     Město  Průměrné 24hodinové koncentrace PM10 v mikrogramech na metr krychlový (v úterý v 18:46)  Průměrné 24hodinové koncentrace PM10 v mikrogramech na metr krychlový (ve středu v 06:32)     Ostrava-Fifejdy  105  112     Ostrava-Zábřeh  137  135     Ostrava-Přívoz  106  107     Ostrava-Mariánské Hory  95  112     Ostrava-Bartovice       Opava  91  101     Studénka  61  57     Bohumín  95  120     Český Těšín  95  93     Havířov  84  114     Karviná  78  111     Orlová  69  72     Věřňovice  77  121     Frýdek-Místek  82  81     Třinec-Kanada  61  44     Třinec-Kosmos  57  36     zdroj: ČHMÚ   Vlastimil Vyplel mol  