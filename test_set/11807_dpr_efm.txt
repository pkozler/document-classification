 ČD vyhlásí tři soutěže na modernizaci 190 osobních vozů  Doplnili jsme informace ČD o celkovém počtu vozů v předposledním odstavci.   --------------------    Praha 19. ledna (ČTK) - České dráhy vyhlásí tři soutěže na modernizaci 190 osobních vozů pro dálkovou dopravu. Předběžná hodnota všech tří zakázek je 1,63 miliardy korun. ČTK o tom dnes informoval mluvčí drah Petr Šťáhlavský.   Dráhy budou podle Šťáhlavského modernizovat tři typy osobních vozů z přelomu 80. a 90. let. Část z nich je již od poloviny 90. let využívaná ve spojích EuroCity a InterCity. Další z nich se používají v rychlíkové a regionální dopravě. Dodal, že po přibližně 30 letech provozu je vhodná jejich modernizace.     První řízení je zaměřeno na kompletní modernizaci 40 osobních vozů Bmee, které dnes dráhy využívají především ve spojích EuroCity a InterCity. Vagony byly vyrobeny v letech 1986 a 1987 v tehdejší východoněmecké vagónce v Budyšíně. "Vůz bude při modernizaci upraven na velkoprostorový se 76 až 80 místy k sezení. Budou vyměněny podlahy, obložení, okna a instalováno nové osvětlení," upřesnil generální ředitel ČD pro osobní dopravu Antonín Blažek. Vozy budou vybaveny také elektronickým informačním a rezervačním systémem, dodal.     Předpokládaná hodnota zakázky je 880 milionů korun. Doba dodání celé série je plánována na 32 měsíců od podpisu kontraktu. Po modernizaci budou využívány přesevším ve spojích EuroCity a InterCity, uvedl mluvčí.     Další dvě výběrová řízení jsou zaměřena na částečnou modernizaci dvou typů vozů vyráběných na počátku 90. let v moravské vagónce MSV Studénka. První má za cíl najít dodavatele modernizace 88 vozů řady Bdt v předpokládaném finančním objemu 440 milionů korun. Druhé řízení se zaměřuje na modernizaci 62 vozů řady Bp v předpokládané hodnotě 310 milionů korun. V obou případech by měly být modernizovány všechny vozy do 30 měsíců od podpisu kontraktu, doplnil Šťáhlavský.     ČD mají nyní přibližně 2000 klasických osobních vozů pro dálkové a regionální vlaky. "Dále disponujeme více než 800 přípojnými vozy k motorovým vozům a několika desítkami vozů zvláštní stavby, například restaurační, lůžkové a lehátkové vozy," uvedl Šťáhlavský. Celkem je asi 3200 vozů všech různých typů a účelu, dodal.     V roce 2009 využilo spoje ČD přes 163 milionů cestujících. V jízdním řádu 2009/10 vypraví ČD průměrně 7500 spojů každý den.     jap vju mha  