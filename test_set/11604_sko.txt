 ČRo: Neúspěšní maturanti budou opakovat na spádových školách  Praha 12. května (ČTK) - Studenti, kteří neuspěli u státních maturit, možná nebudou zkoušky opakovat na své škole. Podle náměstka ministra školství Ladislava Němce by mohli propadlíci skládat zkoušky jen na několika spádových školách, ušetřily by se tak prý peníze. Němec to řekl Českému rozhlasu-Radiožurnálu.   "Důvod je minimalizace nákladů. Pokud by to muselo probíhat na každé škole a byli by tam třeba tři či čtyři žáci, tak náklady na vystěhování celé školy a organizační záležitosti v těch školách by způsobovaly velké problémy. Když to bude jen v těch spádových školách, je to lepší," uvedl Němec. Tyto spádové školy prý ale zatím nevybrali, jednání s kraji i samotnými školami začnou příští týden.   V prvním týdnu ústních zkoušek státních maturit neprošlo deset procent studentů. Ústní zkoušení potrvá do 30. května, poté přijdou na řadu písemky a testy. "Pak budeme vědět úspěšnost a podle počtu žáků a tříd, které potřebujeme na realizaci jednotlivých zkoušek, se domluvíme na spádových školách," řekl Němec Radiožurnálu. Kromě jednotných zkoušek musejí školy stihnout ještě klasické maturity z odborných předmětů.   Myšlenku spádových škol, kde by studenti na podzim skládali opravné zkoušky, podpořil i ředitel Střední odborné školy Kopřivnice Jaroslav Ponec. Problém by prý určitě nebyl v testové části, protože je v podstatě jedno, kde student test píše. "Na druhé straně to ale určitě bude nepříjemné pro studenty v ústní části," dodal.   kli pba  