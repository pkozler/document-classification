 MZe chce dotovat citlivé komodity i po zrušení doplňkových plateb  Praha 17. května (ČTK) - Ministerstvo zemědělství (MZe) chce i po zrušení národních doplňkových plateb v roce 2013 nadále dotovat takzvané citlivé sektory, mezi něž patří chov dojného i masného skotu, ovcí, koz a pěstování chmele a brambor na výrobu škrobu. Informovalo o tom dnes ČTK v tiskové zprávě. Ministr zemědělství Ivan Fuksa rozhodl, že unijní peníze poskytované podle takzvaného článku 68 půjdou na tato odvětví, v současnosti je jeho prostřednictvím v Česku dotován pouze chov krav na mléko.   Článek České republice umožňuje ročně využít z evropských fondů zhruba 800 milionů korun. Na dojné krávy půjde od roku 2012 z této částky 59,3 procenta, na masné krávy 27,8 procenta, na ovce a kozy 4,5 procenta, na chmel 2,65 procenta a bramborový škrob 5,7 procenta.   Česko tyto peníze využívá i dnes, částka jde však plně na podporu dojného skotu. Bylo tak rozhodnuto již v roce 2009 v době rekordně nízkých cen mléka, které vyvolaly v tomto odvětví kritickou situaci. Využívání článku lze změnit až od roku 2012, ministerstvo oznámí svůj záměr úprav využití peněz Evropské komisi do 1. srpna, aby ČR mohla finance dávat i dalším citlivým sektorům hned od roku 2012.   "Dosud používaná podpora Top-Up se bude postupně pro všechny sektory snižovat. V roce 2013 již nebude možné poskytovat platby Top-Up vůbec. Proto, a také s ohledem na současnou napjatou situaci ve státním rozpočtu, hodláme řešit dotování citlivých sektorů počínaje rokem 2012 využitím článku 68," uvedl ministr Fuksa. Na tomto postupu se při jednání na ministerstvu zemědělství shodli představitelé nevládních organizací i svazů chovatelů.   Čeští zemědělci, stejně jako jejich kolegové z dalších zemí, které vstoupily do EU v roce 2004 a později, pobírají na dotacích z EU stále méně peněz než farmáři v původních členských státech. Úrovni přímých plateb ve starých členských státech se mohou tuzemští farmáři přiblížit právě díky národním doplňkovým platbám. Dotační rozdíly by měly zmizet, nebo se alespoň výrazně zmírnit až od roku 2013.   Dotace, zejména z evropských zdrojů, jsou v současnosti důležitým zdrojem příjmů tuzemských zemědělců. České zemědělství je zejména díky evropským dotacím od vstupu do unie ziskové.   MZe loni rozdělilo na dotacích v rámci resortu 41,8 miliardy korun, což bylo o dvě miliardy méně než v roce 2009. Peníze z fondů Evropské unie i ze státního rozpočtu inkasovali především zemědělci, ale také lesníci nebo vodohospodáři. Budovaly se za ně protipovodňové zábrany, čistírny odpadních vod, bioplynové stanice či upravovaly cesty.   mjr dvd  