 Dokončení nového bloku elektrárny Ledvice se zpozdí do roku 2013  Praha 6. května (ČTK) - Montážní práce na novém bloku uhelné elektrárny Ledvice společnosti ČEZ se o několik měsíců zpozdí. Dokončeny budou v průběhu roku 2013, původně měla být elektrárna hotova již v příštím roce. Na energetické konferenci Leading Minds Forum to dnes řekl ředitel divize investice ČEZ Peter Bodnár a informaci ČTK potvrdil také mluvčí ČEZ pro severní Čechy Ota Schnepp.   "Stavba bude mít zpoždění. Důvodem jsou technologické problémy se svařitelností části materiálu použitého na tlakové části kotle. Bohužel tento problém se obecně týká všech projektů, kde je tento materiál použit," uvedl Schnepp.   Nový blok Ledvic by měl být nejmodernější tepelnou elektrárnou společnosti ČEZ, jeho výkon bude 660 megawattů. Hlavní montážní práce jsou naplánovány na letošní rok. V současné době se montáž soustřeďuje na strojovnu, kde se kompletuje celé turbosoustrojí. Staví se také první část trubního mostu, který spojí drtírnu uhlí s přesypnou věží.   Energetická účinnost nového bloku by měla být až 47 procent a výrazně zvýší dosavadní výkon Ledvic. ČEZ na tuto investici vynaloží přes 30 miliard korun. V Ledvicích zatím fungují dva bloky z konce 60. let minulého století a jeden z konce 90. let, které mají dohromady instalovaný elektrický výkon 330 megawattů, kromě toho ale zásobují teplem i blízkou Bílinu a Teplice.   lko dvd  