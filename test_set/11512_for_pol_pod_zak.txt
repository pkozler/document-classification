 Obce asi budou muset spolupracovat s MS při mezinárodních soudech  Praha 29. ledna (ČTK) - Sněmovna by měla posoudit návrh zákona, který mimo jiné zavádí pro obce a rozhodčí soudy povinnost spolupracovat s ministerstvem spravedlnosti při mezinárodních soudních řízeních. Příslušnou normu předložilo ministerstvo spravedlnosti. Argumentuje tím, že současný předpis je neúčinný. Novelou by se poslanci mohli zabývat už příští týden na schůzi sněmovny.   Pokud bude předloha schválena, budou muset obecní úřady či rozhodčí soudy a rozhodci poskytovat ministerstvu spravedlnosti informace, které potřebuje pro mezinárodní řízení a které nemůže získat jiným způsobem. V současnosti mají tuto povinnost například soudy, státní zastupitelství a státní správa.   Stejná povinnost by pak platila i v případě, že by o informace požádal zmocněnec, který zastupuje Českou republiku před Soudním dvorem EU. Tuto pravomoc doposud upravuje pouze nařízení vlády. Podle autorů návrhu to ale přináší potíže při získávání informací, protože působnost usnesení vlády je omezená. Nově by tedy měli se zmocněncem spolupracovat jak státní orgány, tak i samospráva a některé fyzické osoby.   "Soudní dvůr EU rozhoduje o širokém okruhu otázek od volného pohybu zboží, služeb, kapitálu a osob až po dopravu, životního prostředí, zemědělství, veřejné zakázky, státní dotace, právo hospodářské soutěže, daně atd. Poskytování účinné a rychlé součinnosti českými orgány veřejné správy, ale i soukromými subjekty je nezbytné při hájení postavení České republiky v různých typech řízení před Soudním dvorem EU," odůvodňuje návrh ministerstvo.   Předloha také do české legislativy zavádí pravomoc mezinárodního soudu vydávat předběžná opatření. Ta může vydat například pokud hrozí nenavratitelná škoda na životě nebo zdraví, případně pokud je ohroženo právo na soukromý a rodinný život.   bns mkv  