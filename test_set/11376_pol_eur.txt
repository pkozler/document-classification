 Lavrov: Víza a protiraketová obrana jsou testem vztahů se Západem  Moskva 13. ledna (zpravodaj ČTK) - Za test upřímnosti ve sbližování Západu a Ruska označil dnes ruský ministr zahraničí Sergej Lavrov jak osud protiraketové obrany NATO, tak zrušení vízové povinnosti pro ruské občany cestující do Evropské unie. Ministr současně bagatelizoval dopady nového rozsudku nad bývalým ropným magnátem Michailem Chodorkovským na vztahy se západními státy.   Moskevský proces s Chodorkovským západní politici odsoudili jako vykonstruovaný a v Evropském parlamentu už zazněly návrhy potrestat ruské činovníky zapletené do pronásledování někdejšího ropného magnáta sankcemi, jako by byl zákaz vstupu či zmrazení kont.   "Dělat nějaké závěry, jak se pokoušejí v Evropském parlamentu, je nekorektní a neadekvátní," prohlásil šéf diplomacie s poukazem, že soudní řízení dosud neskončilo. Věří prý, že na Západě převáží politici, kteří "dokážou oddělit zrno od plev".   Chodorkovského právníci se mezitím odvolali proti rozsudku, který by ponechal někdejšího nejbohatšího Rusa za mřížemi až do roku 2017; původně měl na svobodu vyjít letos. V Chodorkovském ruská opozice vidí oběť nejmocnějšího ruského politika Vladimira Putina, kterého si znepřátelil vlastními politickými ambicemi.   Lavrov na své výroční konferenci tradičně apeloval na Evropskou unii, aby zrušila víza pro Rusy. O tento cíl se Moskva zasazuje roky, ale dosud bezvýsledně. Rusko tvrdí, že je připraveno zrušit víza okamžitě, zatímco Brusel vidí pro takový krok řadu překážek a zdrženlivě se tváří i evropští spojenci Moskvy.   "Žádné technické či organizační překážky pro přechod k bezvízovému režimu neexistují. Máme dohody, je sestaven seznam otázek, které je třeba pro bezvízový režim vyřešit. Počítáme s tím, že letos se tyto otázky podaří uzavřít, respektive přinejhorším uzavírat," prohlásil Lavrov.   Obě strany se podle ministra už výrazně pohnuly k usnadnění vízového režimu, ale pro strategické partnerství je "zásadně důležité", aby víza zmizela co nejdříve. Lavrov doufá, že Evropané k tomuto závěru rychle dospějí, pokud budou vycházet z objektivní reality, a ne z politizování problému.   Další partnerství s EU a spolupráce s NATO však podle Lavrova "bude v mnohém záviset na tom, jak pokročí věci s evropskou protiraketovou obranou".   NATO přizvalo Rusko k spolupráci na protiraketové obraně loni na summitu v Lisabonu, ale podoba této spolupráce je dosud nejasná. Moskva v minulosti ostře protestovala proti přiblížení prvků systému k ruským hranicím a předchozí americké plány odmítala jako hrozbu své bezpečnosti.   "Taková věc jako americká protiraketová obrana v Evropě už neexistuje, ale je projekt protiraketové obrany NATO-Rusko. Je i pokyn šéfů zemí NATO a Ruska posoudit možnosti vytvoření společného systému, což se má stát do poloviny června," poznamenal Lavrov. "Doufám, že se to povede, jinak situace z fáze potenciálního kvalitativního průlomu přejde do fáze (zvýšeného) napětí," varoval.   Lavrov označil společnou protiraketovou obranu "za mnohem důležitější test upřímnosti obou stran", než řešení letitého problému s ruskými separatisty v moldavském Podněstří, které od Moskvy žádá Západ.   msk ank    