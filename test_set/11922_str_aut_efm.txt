 Saab svolává k prohlídce 4400 osobních aut kvůli čerpadlu paliva  Washington 21. ledna (ČTK) - Švédská automobilka Saab svolává k prohlídce 4400 osobních aut kvůli palivovému čerpadlu, které při výpadku může zastavit chod motoru. Podnik v dnešní zprávě také uvedl, že v souvislosti s touto závadou nejsou hlášeny žádné nehody ani zranění.   Saab svolává sedany Saab 9-3 z modelových ročníků 2010 a 2011, které vyrobil mezi červnem a říjnem minulého roku. Podnik dodal, že některá z čerpadel můžou mít špatné parametry a zadřou se. Příliv paliva do motoru se pak zastaví a s tím i vůz. Saab dodává, že prodejci vymění defektní čerpadla na účet podniku, napsala agentura AP.   Saab loni prodal 31.700 vozů, což bylo na dolní hranici plánů firmy. Ve čtvrtém čtvrtletí však prodej Saabu prudce vzrostl o 129 procent na 11.448. Firma doufá, že se jí podaří na růst prodeje navázat a za celý letošní rok chce prodat 80.000 aut a vrátit se k zisku.   Podnik patří nizozemské automobilce Spyker, která ho koupila začátkem loňského roku po vleklých jednáních od americké skupiny General Motors. Saab vyrábí automobily od roku 1949 a součástí GM se stal v roce 1989, od té doby je však téměř nepřetržitě ztrátový.   pok vju  