 Svatá Anna v Brně funguje 225 let, dnes zažívá rozvoj  --------------------    Ke zpravodajství: FOTO ve Fotobance   --------------------    Brno 1. ledna (ČTK) - Fakultní nemocnice u svaté Anny v Brně zažívá v posledních letech rozvoj. Přes krizi se letos v jejím areálu začalo stavět Mezinárodní centrum klinického výzkumu (ICRC), které má pacientům přiblížit nejmodernější metody léčby chorob srdce, cév, epilepsie a dalších nemocí. Po deseti letech v dluzích hospodaří dnes v černých číslech, řekl ČTK k 225. výročí založení ředitel Petr Koška. Bohatá historie však pro nemocnici neznamená jen plejádu medicínských osobností v kronice. Jejím plodem je i areál, který dnešní medicíně nevyhovuje.   Svatoanenský komplex zahrnuje mnoho od sebe oddělených pavilonů. Mezi nimi se po asfaltu pohybují nejen sanitky, pacienti a zdravotníci v bílém, ale i zřízenci tlačící nemocné na invalidních vozících a lůžkách. Koška mluví o dispozici jako "ne zcela vyhovující". Už dostavba ICRC by však měla přispět k tomu, že pacienty nebude nutné převážet přes nádvoří.   "Jakmile se dostaví ICRC, naváže druhá etapa, která řeší centrální operační sály, urgentní příjem i multioborovou jednotku intenzivní péče. Díky tomu bude možné v celé řadě pavilonů tyto akutní provozy uzavřít, případně je restrukturalizovat na jiné typy lůžek," uvedl Koška. Nové prostory podle něj nemocnici umožní opustit některé z těch starých. Bude na státu, zda se rozhodne uvolněná místa využít pro dlouhodobě nemocné, rehabilitaci nebo pro jiné účely.   Generel nemocnice udávající vizi rozvoje na sedm let dopředu podle Košky staví hlavně na tom, že nemocnice by se v budoucnu neměla rozvíjet jako ta, která poskytuje celé spektrum zdravotnické péče. "Od toho je tady jednoznačně Fakultní nemocnice Brno," uvedl ředitel. Svatá Anna se má stát specializovanou nemocnicí. Cílovými obory mají být kardiologie a kardiochirurgie, neurologie, neurochirurgie, onkologická chirurgie a traumatologie. "Měli bychom být dvojka ve vztahu k fakultní nemocnici," upřesnil ředitel. Dalšími preferovanými obory u svaté Anny mají být ortopedie a ORL.   Svatoanenská nemocnice zahájila provoz 2. ledna 1786 jako Císařsko-královský všeobecný zaopatřovací ústav. V jejím areálu dnes působí také Centrum pro kardiovaskulární a transplantační chirurgii (CKTCH). V nemocniční historii nechybí přední osobnosti české medicíny. Například kardiochirurg Jan Navrátil v nemocnici v roce 1956 provedl jako první v Československu operaci na otevřeném srdci v hlubokém podchlazení. Navrátilův tým také poprvé v Československu voperoval pacientovi umělou srdeční chlopeň. Před pěti lety v CKTCH tým tehdejšího ředitele Jana Černého jako první v Česku a zřejmě i v Evropě transplantoval jednomu člověku současně játra, ledviny a srdce. Lékařské možnosti mají lékaři posouvat dál i výzkumem v budoucím ICRC.   Lucie Kučerová snm  