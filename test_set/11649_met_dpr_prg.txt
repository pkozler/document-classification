 Na Vltavu stále nesmějí lodě, v přístavech zůstanou asi do soboty  Zprávu jsme aktualizovali a doplnili o nové informace ve 3. až 5. odstavci. Doplnili jsme klíčová slova "automobilová" a "Středočeský".   --------------------    Praha 14. ledna (ČTK) - Na Vltavu v hlavním městě, kde byla ve čtvrtek večer kvůli zvýšené hladině zastavena doprava, nesmí žádné přívozy vyplout ani dnes. Všechny čluny zůstanou v ochranných přístavech zřejmě až do soboty, řekl ČTK mluvčí Ropidu Filip Drápal. Hladina Vltavy v Praze Chuchli vystoupila na první povodňový stupeň, tedy bdělost. Kvůli zvýšenému průtoku jsou uzavřena vrata na Čertovce a vyklizeny náplavky.   Už od víkendu nejsou v provozu přívozy P1 (Sedlec - Zámky), P2 (V Podbabě - Podhoří) a P6 (Lahovičky - Nádraží Modřany). Kvůli zvýšené hladině byl ve čtvrtek večer přerušen provoz i na linkách P3 (Lihovar - Veslařský ostrov) a P5 (Císařská louka - Jiráskovo náměstí).   Podle informací  Povodí Vltavy  se zvýšil průtok vody v Praze za posledních 24 hodin zhruba o 250 metrů krychlových za sekundu. Po dnešní deváté hodině přesahoval 760 metrů krychlových za sekundu. Na Vltavě v Praze i nadále platí první povodňový stupeň. Podle prognózy budou výrazně stoupat hladiny řek v povodí Vltavy, Berounky a Sázavy. Průtok v Praze je regulován díky vltavské kaskádě.   Počasí komplikuje i automobilovou a příměstskou dopravu v okolí Prahy. Mezi Davlí a Štěchovicemi se ve čtvrtek večer uvolnila skála, proto je na silnici II/102 přerušen provoz.   Autobusové linky 338, 361 a 390 jsou v úseku mezi zastávkami Davle, obec a Štěchovice odkloněny přes Petrov, Jílové u Prahy, Kamenný Přívoz, Krňany a Hradištko. "Vzhledem ke kilometricky i časově náročné objízdné trase není možné garantovat dodržování jízdního řádu linek 338, 361 a 390, ani linek navazujících 437, 438, 439 a 440," uvedl Drápal. Cestující by měli počítat s velkým zpožděním.   Záplavy v těchto dnech hrozí podle meteorologů hlavně na západě Čech, na šesti místech Plzeňského kraje jsou na řekách třetí povodňové stupně. Zvýšené hladiny řek jsou ale i v celých středních a severních Čechách.   jhr sdv kš  