 Vztah k ženám dokládá anticivilizační rysy islámu, míní Zeman  Praha 7. července (ČTK) - Vztah islámu k ženám dnes označil někdejší český premiér Miloš Zeman za jeden z "podstatných anticivilizačních rysů" tohoto náboženství. Bývalý předseda ČSSD, její někdejší kandidát na prezidenta a nynější čestný předseda neparlamentní Strany práv občanů - zemanovci tak v prohlášení pro média vysvětlil své starší výroky na mezinárodní konferenci "Evropa sjednocená a svobodná?", kde o anticivilizaci hovořil v souvislosti s muslimskými zeměmi. Za svá slova už čelí trestnímu oznámení. Nyní muslimy přirovnal najednou k nacistům i komunistům.   "Ideovým základem islámu je bezpochyby Korán. Muslima lze definovat jako vyznavače Koránu, podobně jako nacista je vyznavačem rasové nadřazenosti a antisemitismu nebo komunista vyznavačem třídního boje a diktatury proletariátu," napsal Zeman. Někdejší český premiér je dlouhodobě znám svými silnými výroky a mnohdy kontroverzními názory.   Islám je podle něj nesrovnatelně agresivnější a intolerantnější než soudobé křesťanství, buddhismus, konfuciánství, šintoismus a další světová náboženství. Zeman uvedl, že Korán obsahuje řadu pasáží, které "vyzývají k podrobení, zotročení, a dokonce vyhlazení nevěřících".   "Nepřítelem je anticivilizace táhnoucí se od severní Afriky až po Indonésii. Žijí v ní na dvě miliardy lidí a financovaná je dílem z prodeje ropy, dílem z prodeje drog," citovala média na konci června Zemanovy výroky na mezinárodní konferenci. Citáty z internetových médií obsahuje i trestní oznámení, které bylo na Zemana podáno u Obvodního státního zastupitelství pro Prahu 1.   Mezi jeho iniciátory je i žena a právě na tento fakt zřejmě Zeman naráží v závěru svého dnešního prohlášení. "I když lze souhlasit se zákazem, aby ženy řídily auto, ve všech ostatních případech islámská anticivilizace činí z žen nesvéprávnou, diskriminovanou menšinu a znemožňuje jejich svobodný rozvoj. I to by si měly uvědomit ty ženy, které se dnes islámu zastávají," uvedl.   jd rot  