 EK chystá průlom v digitalizaci, chce zpřístupnit "osiřelá" díla  Doplnili jsme klíčové slovo internet a další opatření na ochranu autorských práv v posledních čtyřech odstavcích.   --------------------    Brusel 24. května (zpravodaj ČTK) - Evropská komise chce umožnit digitalizaci a následně zpřístupnit na internetu takzvaná "osiřelá díla", u kterých nejsou známi držitelé autorských práv, nebo je není možné kontaktovat. Novináře o tom dnes informoval eurokomisař pro vnitřní trh Michel Barnier. Pokud by se plán komise podařil, přinesl by nejspíš revoluci v digitalizaci knih, protože "osiřelá díla" představují značnou část sbírek.   Jen Britská knihovna, která je jednou z nejvýznamnějších vědeckých knihoven na světě, odhaduje, že držitelé autorských práv nejsou dosažitelní u zhruba 40 procent knih z celkových 150 milionů, které má ve sbírkách. Podle současných pravidel přitom knihovny mohou online zpřístupnit jen díla, u kterých s tím souhlasil držitel autorských práv, nebo díla, která již nejsou autorskými právy chráněna.   Nová pravidla pro "osiřelá díla" by se přitom nemusela týkat jen knih, ale například i hudby. "Nikdo nebude investovat do inovací, pokud jeho práva nebudou ochráněna. Na druhou stranu, spotřebitelé a uživatelé potřebují přístup ke kulturnímu obsahu, například k muzice, pro založení nových obchodních modelů či k podpoře kulturní rozmanitosti," řekl novinářům Barnier.   Podle něj by komise chtěla časem dosáhnout i zpřístupnění knih, které z rozhodnutí vydavatele již nejsou a nebudou v prodeji, ale stále jsou chráněné autorskými právy. V současnosti se už jedná mezi vydavateli, autory a knihovnami s cílem vytvořit hromadné licenční dohody, které dovolí naskenování knih nedostupných v obchodním řetězci.   Snaha Evropské komise je součástí nové strategie, která má změnit pravidla pro duševní vlastnictví v celé EU. Ta zahrnuje řadu opatření od dokončení jednotného evropského patentu po přísnější kontroly na hranicích, které mají zabránit nárůstu dovozu padělků oblečení.   Brusel chce mimo jiné zároveň jmenovat vyjednávače, který by dovedl soukromý sektor k dohodě o vybírání poplatků za ochranu autorských práv u MP3 skladeb, tiskáren či "chytrých" mobilních telefonů, které poskytují pokročilé funkce. Jednání o snížení poplatků mezi výrobci elektronických zařízení a umělci, jež odstartovala již v roce 2002, zkrachovala.   Změny nejspíš čekají i poskytovatele internetového připojení. Evropská komise je chce více zapojit do boje s internetovými piráty, protože právě oni mají jedinečnou možnost přispět k obraně duševního vlastnictví, jelikož disponují přístupem přímo ke zdroji "pirátství".   Zatím ovšem není příliš jasné, jak je chce komise k takovému postupu donutit. Evropské právo jí příliš silnou ruku nedává, a nelze tak čekat, že operátoři budou odpojovat uživatele, kteří porušují autorská práva od internetu. Trest by naopak mohly místo uživatelů stihnout samotné poskytovatele připojení. "Komise se zaměří na operátory, kteří sami porušují autorská práva a nebo systematicky a vědomě zajišťují či udržují pirátské aktivity ostatních a profitují z nich," uvedla komise.   urm mik    