 U F. Lázní zahynuli po střetu auta s kamionem tři lidé  Františkovy Lázně (Chebsko) 26. ledna (ČTK) - Po střetu kamionu s osobním automobilem zahynuli v noci na dnešek u Františkových Lázní tři lidé. Jejich Audi A3 s německou poznávací značkou skončilo převrácené mimo silnici. S těžkým zraněním vyvázl z nehody jen jeho řidič, kterého záchranáři převezli do nemocnice. ČTK o tom informoval mluvčí krajských hasičů Martin Kasal.   Hasiči museli pomocí vyprošťovacích nástrojů odstranit všechny dveře, aby se do automobilu k cestujícím dostali. Tři z nich ale byli na místě mrtví a záchranáři jim už nedokázali pomoci, uvedl Kasal. Příčinu nehody vyšetřuje policie, podle prvních informací začal řidič osobního auta odbočovat vlevo ve chvíli, kdy už ho kamion předjížděl, uvedl mluvčí.   Nehoda se stala na silnici I/21 z Chebu na Aš v místě, kde už dříve zahynulo několik lidí. Před dvěma roky to byl například motorkář. Loni v říjnu tady zemřela po dopravní nehodě dvou osobních aut řidička jednoho z vozidel.   Dnešní nehoda byla první smrtelnou havárií, při které hasiči v Karlovarském kraji zasahovali. Během úterý pak vyjížděli ke dvěma dalším nehodám, kdy se osobní auto převrátilo na střechu. V Otovicích u Karlových Varů a u Velké Hleďsebe na Chebsku ale nebylo nutné zraněné řidiče vyprošťovat, na místě je ošetřila záchranná služba.   vlm mol  