 V Brazílii se loni prodalo rekordních 3,33 milionu vozů  Sao Paulo 3. ledna (ČTK) - Prodej osobních a lehkých nákladních vozů v Brazílii loni stoupl o 10,6 procenta na rekordních 3,33 milionu. Nejvíce vozů prodal italský Fiat. Uvedla to dnes agentura Reuters s odvoláním na zdroj z odvětví. Prodej aut rostl již čtvrtým rokem za sebou a údaje potvrzují, že největší ekonomika Latinské Ameriky se stává pro světové automobilky důležitým trhem.   V samotném prosinci se prodalo 361.300 vozů. To je zatím nejvyšší zaznamenaný měsíční údaj, dodal zdroj.   Nejvíce vozů prodal v Brazílii italský Fiat, jehož prodej se loni zvýšil o 3,2 procenta na 760.495 aut. Následoval německý Volkswagen se 700.354 prodanými vozy, o 2,3 procenta více než v předchozím roce. Prodej General Motors stoupl o 10,4 procenta na 657.700 aut a Fordu se zvýšil o 10,6 procenta na 336.281 vozů.   Spolu s prodejem aut se zvyšuje v zemi i jejich výroba. Svaz brazilských výrobců aut Anfavea čeká za loňský rok zvýšení výroby o 13,1 procenta na 3,62 milionu vozů.   irl dvd  