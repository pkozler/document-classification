 Vítek jedná s bankou o koupi dluhopisů Sazky za 10 milionů eur  Praha 6. ledna (ČTK) - Podnikatel Radovan Vítek jedná s Raiffeisenbank o koupi dluhopisů společnosti Sazka v hodnotě deset milionů eur (247 milionů korun). ČTK o tom dnes informovala mluvčí společnosti CPI Michaela Winklerová s tím, že Vítek je největším věřitelem Sazky a vlastní pohledávky za 1,45 miliardy korun, z čehož 950 milionů je po splatnosti. Sazka ale tvrdí, že jejími největšími věřiteli jsou držitelé dluhopisů, nikoliv Vítek.   "Dohoda s Raiffeisenbank by měla být dokončena příští týden po mém návratu do České republiky," vzkázal dnes Vítek ze zahraničí.   Snahou o získání dluhopisů Vítek potvrdil své dřívější vyjádření, v němž uvedl, že má zájem o všechny pohledávky za Sazkou, tedy i nebankovní. Pomocí dluhopisů Sazka financovala výstavbu vysočanské O2 arény, která je příčinou určitých nynějších potíží loterijního giganta.   Vítek od prosince 2010 získal pohledávku od Raiffeisenbank v hodnotě 400 milionů korun, od Komerční banky v hodnotě téměř 600 milionů korun a nejnověji od J&amp;T Bank v nominální hodnotě 500 milionů korun.   Vítek před několika dny uvedl, že pokud mu Sazka plně neuhradí nejpozději do 17. ledna 2011 své dluhy, podá na firmu k soudu insolvenční návrh. Vyzval také akcionáře Sazky k rychlému řešení situace a výměně jejího vedení. Sazka ovšem v reakci odmítla, že by vůči Vítkovi měla závazky.   Akcionáři Sazky dnes jednali s představenstvem Sazky o aktuální situaci a finančním výhledu firmy. "Dostali jsme podrobnou analýzu toho, jak asi Sazka stojí, a určité výhledy," uvedl první místopředseda Českého olympijského výboru Jiří Kejval bez bližších podrobností.   Mluvčí společnosti Sazka Zdeněk Zikmund ČTK sdělil, že akcionáři na poradě podpořili jednání s finančními partnery společnosti. Zároveň se zabývali nabídkami, které jako vlastníci společnosti obdrželi od různých finančních subjektů.   Vítek připravuje plán restrukturalizace a fungování firmy, představit ho chce ještě v lednu. Finanční pomoc Sazce nabídla také společnost Penta, která vlastní konkurenční společnost Fortuna.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   jw  