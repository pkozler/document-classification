 Střelec v USA zranil kongresmanku a zabil šest lidí, byl zadržen  --------------------    Ke zpravodajství: FOTO/aktuality; PROFIL   Doplnili jsme vyjádření lékařů o stavu Giffordsové a dalších zraněných v 1., 5. a 6. odstavci.   --------------------    Tucson (USA) 9. ledna (ČTK) - Členka americké Sněmovny reprezentantů Gabrielle Giffordsová se zotavuje z vážného střelného zranění, které utrpěla na politickém shromáždění v arizonském Tucsonu. Lékaři dnes uvedli, že má velkou šanci přežít. Sobotní střelba mladého útočníka si vyžádala šest životů, mezi mrtvými je devítiletá dívka. Dalších 13 osob, včetně političky, bylo zraněno. Policie pachatele zadržela a pátrá po osobě, která ho zřejmě doprovázela. Vyšetřování prý naznačuje, že Giffordsová byla terčem atentátu.   Incident se stal před obchodním domem v Tucsonu. Podle spolupracovníka Giffordsové Alexe Villeka se pozdější útočník objevil na místě chvíli před masakrem a chtěl hovořit s demokratickou političkou. Bylo mu řečeno, aby přišel později. Během mítinku se mladík vrátil a Giffordsovou střelil z půldruhého metru do hlavy. Poté začal pálit po jejích spolupracovnících a náhodně do davu shromážděných lidí. Podle svědků vystřelil nejméně 20 ran.   Při střelbě zahynul třiašedesátiletý arizonský soudce, třicetiletý asistent političky a tři účastníci mítinku ve věku 75 až 80 let. Po převozu do nemocnice svým zraněním podlehla i devítiletá dívka.   "Nemám informace o tom, zda (Giffordsová) byla první postřelenou osobou, ale... domnívám se, že byla terčem," řekl agentuře AP místní šerif Clarence Dupnik. Motiv útoku není zatím znám.   Lékaři dnes oznámili, že Giffordsová byla po operaci schopná komunikovat a reagovat na různé pokyny. "Nemůže mluvit, neříká žádná slova," upřesnil ale doktor Peter Rhee, podle kterého střela poškodila centrum řeči v mozku. Giffordsová podle něj byla nyní uvedena do umělého spánku a je prý velká šance, že se zotaví.   Zlepšuje se i zdravotní stav ostatních zraněných. Několik z nich už bylo z nemocnice propuštěno.   Podle televize CNN dva lidé střelce zneškodnili a policie poté muže vzala do vazby. Podle neoficiálních informací je útočníkem dvaadvacetiletý Jared Loughner.   Loughner pochází z Tucsonu a podle lidí, kteří ho znali, měl zvláštní názory a nestaral se o to, co si o něm ostatní myslí. Loni byl vyloučen ze střední školy poté, co nedodal požadované psychiatrické osvědčení o tom, že není svému okolí nebezpečný.   Na několika videích na internetové síti YouTube, u který je jako autor uveden Jared Lee Loughner, je plno kritiky vlády a náboženství. Není však jasné, zda autor těchto videí a sobotní střelec jsou stejná osoba. "Vnucováním gramatických pravidel se vláda snaží kontrolovat mysl lidí a vymývá jim mozky. Ne! Nechci platit dluhy měnou, která není kryta zlatem a stříbrem. Ne! Nechci věřit v Boha!" tvrdí "internetový" Loughner.   V biografické stati na své webové stránce píše, že navštěvoval školy v oblasti Tucsonu a že mezi jeho oblíbené knihy patří Mein Kampf Adolfa Hitlera, Manifest komunistické strany Karla Marxe a Bedřicha Engelse a Přelet nad kukaččím hnízdem Kena Keseyho.   Podle šerifa Dupnika je zadržený muž psychicky labilní, nikoli však duševně chorý. Šerif také uvedl, že útočník už v minulosti několika lidem vyhrožoval zabitím. Kongresmanka Giffordsová ale mezi nimi nebyla.   Policie vyšetřující masakr pátrá po bělochovi ve věku 40 až 50 let. Domnívá se, že útočník přišel na parkoviště u obchodního domu v doprovodu tohoto člověka, který by mohl být do případu zapleten.   Prezident Barack Obama událost označil za "nevýslovnou tragédii". Do Arizony vyslal ředitele amerického Federálního úřadu pro vyšetřování (FBI) Roberta Muellera.   Giffordsová loni na jaře dostala několik výhružek poté, co podpořila Obamovu reformu zdravotnictví. Neznámí útočníci loni v březnu vytloukli okna její kanceláře v Tucsonu. Podobným útokům byli vystaveni i další poslanci ze států New York a Kansas, kteří reformu rovněž podpořili. Giffordsová poté varovala, že vyostřená politická rétorika podnítila pohrůžky vůči ní i případy vandalismu v sídle její kanceláře.     Prominentní členka republikánů a někdejší guvernérka státu Aljaška Sarah Palinová několik měsíců vybízela své sympatizanty, aby "znovu nabili" a "zamířili" na Giffordsovou a na další demokraty. Používala přitom nákres nitkového kříže. V sobotu  grafiku  ze svých internetových stránek odstranila a přes internetovou síť Facebook projevila soustrast obětem. Zároveň zdůraznila, že její výzvy adresované voličům se týkaly pouze předvolební kampaně.   "Jsem zděšen nesmyslným útokem na kongresmanku Gabrielle Giffordsovou a její spolupracovníky. Násilnosti a výhružky vůči veřejným činitelům nemají v naší společnosti místo," prohlásil předseda Sněmovny reprezentantů, republikán John Boehner. Podle něj je útok na jednoho zákonodárce útokem na všechny.   Boehner dnes nechal stáhnout vlajky na budově Kongresu na půl žerdi na počest obětí incidentu.   Šéf republikánů ve Sněmovně reprezentantů Eric Cantor prohlásil, že je střelbou hluboce zděšen. Oznámil, že sněmovna vzhledem k události odloží hlasování o návrhu zákona na zrušení zdravotnické reformy, které bylo plánováno na příští týden.   Giffordsové je 40 let a v listopadu obhájila svůj poslanecký mandát. V Kongresu působí od roku 2007 a je třetí ženou, která byla za Arizonu zvolena do amerického parlamentu.   str jf kne ank  