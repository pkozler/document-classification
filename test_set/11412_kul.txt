 Památkám v Pardubickém kraji loni většinou klesla návštěvnost  Pardubice 21. ledna (ČTK) - Nejznámější památky v Pardubickém kraji vloni většinou navštívilo méně lidí než rok předtím. Celkový pokles u státních hradů, zámků a skanzenů činí 17 procent. Existují však i výjimky, které si návštěvnost udržely nebo ji i zvýšily, zjistila ČTK.   Značný pokles zájmu zaznamenal v regionu nejnavštěvovanější Soubor lidových staveb Vysočina tvořený skanzenem na Veselém Kopci a ve Svobodných Hamrech a památkovou rezervací Betlém v Hlinsku. Z více než 73.000 lidí v roce 2009 se počet turistů propadl na téměř 55.000, tedy o čtvrtinu.   "Na poklesu se jednoznačně podepsala nepřízeň počasí, většina prohlídek vede u nás exteriérem," řekla ČTK ředitelka celého muzea v přírodě Ilona Vojancová. Deštivý květen podle ní odradil mnoho návštěvníků včetně obvyklých školních zájezdů, největší pohromou však byl silný přívalový déšť třetí červencový víkend během tradičního vrcholu sezony, Veselokopeckého jarmarku, kdy voda dokonce zaplavila spodní část skanzenu. "Na jarmark přichází většinou 12.000 až 14.000 lidí, tentokrát to byly necelé 4000," uvedla Vojancová. Návštěvnost oblíbené týdenní vánoční výstavy zase snížila sněhová kalamita.   Na počasí si stěžuje i Miloš Dempír, kastelán hradu Svojanov, který patří městu Polička. "Až podzim byl lepší než obvykle. Tržby se ale nepropadly, lidé si objednávali více prohlídkových okruhů a kupovali víc suvenýrů," uvedl Dempír.   Ze státních památek si zachoval stabilní návštěvnost zámek v Litomyšli. Díky rozšiřování aktivit, například o středověkou krčmu, prohlídky zámeckého podzemí či výstavám a festivalům, dosáhl i lepších ekonomických výsledků. "Tržby jsme navýšili o neplánovaných 1,8 milionu korun," řekla kastelánka Jana Sehnalová.   O čtvrtinu meziročně vzrostl počet návštěvníků rokokového zámku Nové Hrady na Orlickoústecku. Spolumajitelka zámku Magda Kučerová to přičítá rostoucímu zájmu o místní muzeum cyklistiky, jehož známost se postupně šíří.     Vývoj návštěvnosti památek v Pardubickém kraji:      2004  2005  2006  2007  2008  2009  2010  index 2010/2009     Kunětická Hora  25.901  27.196  28.791  36.049  32.613  32.466  28.484  0,88     Litice  14.500  13.242  11.996  15.969  13.878  14.426  11.112  0,77     Litomyšl  37.137  32.836  34.371  41.727  42.963  29.172  29.854  1,02     Slatiňany  19.831  19.152  17.133  18.051  17.304  15.485  11.664  0,75     Soubor lidových staveb Vysočina  81.379  85.872  85.555  83.070  81.841  73.259  54.890  0,75     celkem státní památky  178.748  178.298  177.846  194.866  188.599  164.809  136.004  0,83     Svojanov      35.000  47.000  41.600  0,89     Nové Hrady*      15.000  15.000  20.000  1,33     * odhad vlastníka   zdroj: Národní památkový ústav, jednotlivé památky     dos snm  