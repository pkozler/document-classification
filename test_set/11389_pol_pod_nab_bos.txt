 Po nepokojích na Haiti jeden mrtvý, Graubner urychlil návrat  Port-au-Prince 15. ledna (ČTK) - Při pátečních nepokojích v haitské metropoli Port-au-Prince zahynul jeden člověk a bylo zadrženo 14 lidí. Oznámily to dnes haitské úřady, podle nichž střety propukly mezi policií a demonstranty, když začala skupina mladých zapalovat pneumatiky. Vyhrocená situace v metropoli přiměla podle serveru Aktuálně.cz k urychlení návratu do vlasti olomouckého arcibiskupa Jana Graubnera, který byl na Haiti na misi.   Demonstranti v pátek zapalovali v ulicích pneumatiky a stavěli barikády. Ozývala se i střelba. Zbytky ohořelých pneumatik byly vidět i dnes na třech různých místech haitské metropole.   Podle některých souvisejí protesty s napětím, které vládne v zemi od kontroverzního prvního kola prezidentských voleb z konce listopadu, během něhož došlo údajně k falšování výsledků.   V jedné z nejchudších zemí světa je i 13 pracovníků Charity ČR. Právě ty přijeli navštívit ředitel organizace Oldřich Haičman a olomoucký arcibiskup Graubner. Dramatický vývoj situace je však přinutil změnit plány. Byli vyzváni, aby se připravili k evakuaci a jejich odlet byl preventivně posunut na páteční odpoledne místního času (pozdní večer SEČ), uvedl server.   Výzvu k dřívějšímu odletu podle Aktuálně.cz dostali poté, co byly uneseny dvě humanitární pracovnice a únosci za ně žádali výkupné 100.000 dolarů (necelé dva miliony korun).   Haiti čeká na oficiální zprávu Organizace amerických států (OAS), která vyšetřuje výsledky prvního kola hlasování. Podle agentury AP tým volebních expertů OAS zprávu předložil haitskému prezidentovi René Prévalovi, ale nebyla zveřejněna. Experti v ní údajně doporučují Prévalovi, aby jeho preferovaný kandidát stáhl svoji kandidaturu pro druhé kolo voleb.   Volební komise v prosinci oznámila, že vládní kandidát Jude Célestin skončil jako druhý, jen jedno procento před populárním zpěvákem Michelem Marftellym. Výsledek vyvolal protesty Martellyho příznivců, kteří poukazovali na rozsáhlé podvody ve prospěch Célestina. OAS uvedla, že podle jejího šetření Célestin skončil jako třetí.   Martelly by se tak utkal v druhém kole s bývalou první dámou Mirlande Manigatovou. Druhé kolo se mělo původně konat tuto neděli, ale bylo kvůli nejasné situaci kolem prvního kola odloženo.     Volby prezidenta se konají v době, kdy se v zemi šíří epidemie cholery. Té podlehlo už kolem 3500 lidí a na 160 tisíc dalších se jí nakazilo. Vláda ale odmítla hlasování odložit, ačkoliv kromě problémů s cholerou se země stále potýká s následky katastrofálního zemětřesení z loňského ledna.   ko sd  