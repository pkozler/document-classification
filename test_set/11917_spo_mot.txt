 Loprais opět na Rallye Dakar vyhrál etapu a je mezi kamiony druhý  --------------------    Ke zpravodajství: FOTO/aktuality   Doplnili jsme další informace a hlasy od 3. odstavce.   --------------------    Buenos Aires 9. ledna (ČTK) - Aleš Loprais s tatrou vyhrál zkrácenou sedmou etapu Rallye Dakar a po druhém dílčím triumfu za sebou se v hodnocení kamionů posunul na druhé místo. Pořadí dál vede Rus Firdaus Kabirov s kamazem, za Lopraise se propadl obhájce prvenství Vladimir Čagin.   Pořadatelé výrazně zkrátili délku rychlostní zkoušky z původní maratonské vzdálenosti 611 kilometrů na 252. Na trase z Ariky do Antofagasty byla zrušena druhá část speciálního testu. "Vzhledem k množství posádek, které se teprve snažily dorazit do Ariky ve dni volna," vysvětlil na týmovém webu Loprais.   Český pilot orámoval sobotní den volna dvěma etapovými triumfy a celkem v kariéře už má na kontě tři. Kabirova tentokrát porazil o pět minut, Čagin byl o 14 minut pomalejší. Od celkového vedení nyní Lopraise dělí 16 minut a 22 sekund, před Čaginem má dvanáctiminutový náskok.   "Všechno nám v etapě vyšlo. Byla velmi technická a prašná, s množstvím skoků a vysokých dun. Jeli jsme své maximum. Je to však těžké, tlak je obrovský a bojujeme na trati o každou vteřinu, stále máme před sebou tisíce kilometrů a jisté nemá opravdu nikdo nic. Bojujeme dál, ale obezřetně," uvedl Loprais.   Josef Macháček na čtyřkolce zajel čtvrtý čas a stejná pozice mu nově patří i celkově. Podle webu závodu byla českému jezdci s yamahou o polovinu (na dvě hodiny) zmírněna penalizace ze čtvrteční etapy, kdy kvůli nefungujícímu navigačnímu systému minul dva kontrolní body.   Na první místo tak nyní Macháček ztrácí "jen" zhruba dvě a půl hodiny, a to i proto, že nový lídr Tomas Maffei i dosud vedoucí Alejandro Patronelli nabrali tentokrát každý hodinovou ztrátu.   V kategorii automobilů si jubilejní desátý triumf na Dakaru připsal Katařan Násir Attíja s volkswagenem. Dál ale vede Carlos Sainz ze Španělska s vozem stejné značky. Do sedmé etapy už nenastoupila česká posádka Michael Honda, Jan Tománek na mitsubishi.   Na motocyklech se poprvé letos prosadil Chilan Francisco Lopez Contardo, ve vedení je nadále Španěl Marc Coma rovněž na KTM. David Pabiška na yamaze se drží na třicátém místě.   V pondělní 8. etapě absolvují účastníci cestu z Antofagasty do Copiapó v celkové délce 776 km, z čehož 508 km tvoří měřené úseky.   gi nkr  