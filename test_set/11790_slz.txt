 Služby kominíků ve Zlínském kraji letos podraží o několik stovek  --------------------    Ke zpravodajství: ilustrační FOTO ve Fotobance   --------------------    Zlín 9. ledna (ČTK) - Služby kominíků ve Zlínském kraji letos podraží i o několik stovek. Zatímco v uplynulém roce běžná kontrola komína v rodinném domě přišla na 450 až 500 Kč, nyní to je o 300 až 400 Kč více. Nicméně kominíci oslovení ČTK upozornili, že v konečném důsledku zákazník ušetří, když četnost kontrol a čištění se ze zákona snížila zhruba na polovinu.   Pravidla čištění komínů od letošního roku změnila nová vyhláška ministerstva vnitra. Ta udává, že stačí jedna kontrola kominíkem ročně. Předtím byly kontroly povinné až šestkrát za rok. Novela zákona ovšem zvyšuje náklady kominíků.   "Dosavadní praxe byla taková, že kontrola a čištění jednoho komína trvala 15 až 30 minut, dle náročnosti a zanedbání komína. Kontrola a čištění se prováděly pouze pro komínový průduch, vystavil se doklad o zaplacení a tím to končilo," objasnil cechmistr kominíků Zlínského kraje Petr Straka.   Nově se musí kontrolovat a čistit celé spalivové cesty - od hrdla spotřebiče až po ústí komína. Kominík musí vypsat doklad o kontrole a čištění, zjištěné závady pak nahlásit na stavební úřad, a to poštou a doporučeně. "Což jsou taky náklady. Dále se veškeré doklady o provedené kontrole musí zakládat," poznamenal Straka.   Ve Zlínském kraji působí dva kominické cechy - Společenstvo kominíků ČR a Sdružení revizních techniků komínů Zlínského kraje. V regionu je dohromady asi 30 mistrů svého řemesla. Podle oslovených kominíků je jich zatím dostatek, poptávka po službách je zatím neměnná. Ne každý majitel komína si jej ale nechává poctivě dle zákona kontrolovat. V případě, že by se poptávka zvýšila, kominíci by chyběli.   Navíc předsedové spolků upozorňují, že řada kominíků je málo proškolených. "Kominíků je zatím dostatek. Otázka ale je, jakých. Dnes je to tak složité, že bez dalšího vzdělávání není možné ani vypsat revizní zprávy," uvedl předseda Sdružení revizních techniků komínů Zlínského kraje Jaroslav Machýček.   Náročnost vzdělávání potvrdila i mluvčí zlínského úřadu práce Miriam Majdyšová. Aktivní zájem o rekvalifikační kurz zlínského úřadu práce nyní mají tři lidé. "Kurz je docela náročný. Trvat by měl asi čtyři měsíce, což mnohé odrazuje," uvedla. Doplnila, že zlínský úřad nedávno sice vypsal výběrové řízení na dodavatele rekvalifikačního kurzu na kominíka, nikdo se ovšem nepřihlásil. "V ČR jsou čtyři školy, ale jen jedna má potřebnou akreditaci, další si ji vyřizují. Tou jedinou je střední škola v brněnských Bosonohách, kde jsou ovšem přetíženi," uvedla Majdyšová.   Od začátku topné sezony hasiči ze Zlínského kraje vyjížděli ke 40 až 50 požárům komínů, komínových těles, sazí a usazenin při topení. "Nejčastějším problémem jsou dlouhodobě nečištěné komíny, kde se i po mnoho let zanedbané prevence usadily látky, které se vznítí," upozornil mluvčí krajských hasičů Ivo Mitáček. Jeden z největších požárů komínkového tělesa v nynější topné sezoně hasiči likvidovali před Vánocemi v řeznictví a uzenářství ve Kvasicích na Kroměřížsku. Plameny zachvátily část domu, střechu a přístavek. Spárou v komíně prostoupilo teplo k hořlavým částem střešních konstrukcí. Oheň se postupně rozšířil na celou střechu, způsobil škodu několik set tisíc korun.   Gabriela Sluštíková sap  