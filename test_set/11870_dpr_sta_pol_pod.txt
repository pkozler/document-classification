 Pardubice chystají parkoviště u koupaliště Na Cihelně  Pardubice 25. ledna (ČTK) - Návštěvníci koupaliště Na Cihelně v Pardubicích už nebudou muset parkovat provizorně na louce. Město plánuje výstavbu parkoviště zhruba pro osm desítek aut. Jestli ale radnice stavbu zahájí ještě letos, jisté není. ČTK to řekl vedoucí odboru majetku a investic Jiří Čáň.   "Zatím položka není v rozpočtu. Za rok jsou ale tři čtyři změny rozpočtu, takže se nedá vyloučit, že tam parkoviště bude zařazeno," řekl Čáň.   Předpokládaná cena je deset až 12 milionů korun. Město řadu projektů připravuje dopředu, na parkoviště u koupaliště má už rozhodnutí o umístění stavby. Mělo by být ve třech řadách s kolmými stáními. Bude přibližně v místě, kde dosud auta parkují provizorně.   "My jsme chtěli, aby se tam zachovaly vzrostlé duby, v tom nám město vyhovělo, takže bude částečně na louce, ale kousek dál," řekl starosta druhého městského obvodu Jiří Srbek (ODS).   Návštěvníci koupaliště mohou zároveň parkovat u přilehlého autokempu a na rozšířené části komunikace u sídla Povodí Labe. V letních dnech to zdaleka nestačí. Město proto dalo k dispozici vlastní pozemky na louce, která bývá v horkých dnech zaplněná.   "Nevybírají se tam poplatky, parkoviště není nijak řízeno. Auta parkují i na zpevněných plochách kolem komunikace a v zavírací době se tam tvoří zácpy," řekl provozovatel koupaliště Petr Ministr.   jlc snm  