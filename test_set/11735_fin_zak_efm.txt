 Týden: ČSOB čelí žalobě o téměř 300 milionů korun  Praha 8. května (ČTK) - Společnost BH Capital, která je nástupcem Banky Haná, žaluje Československou obchodní banku o téměř 300 milionů korun. Příčinou jsou transakce z 90. let minulého století. Ve svém pondělním vydání to uvádí časopis Týden.   BH Capital peníze po ČSOB požaduje poté, co prohrála soudní spor a musela vrátit Podnikatelskému tržnímu podílovému fondu ve správě Investiční společnosti podnikatelů 297 milionů korun. BH Capital byla ručitelem ČSOB, která k dluhu přišla v rámci získání majetku zkrachovalé IPB. Ta závazek převzala od Banky Haná, kterou získala v roce 1998.   Vedle toho BH Capital podala dovolání k Nejvyššímu soudu, ve kterém protestuje proti prohře ve sporu s podnikatelským fondem. Ve sporu jde o transakci z poloviny 90. let, při níž Banka Haná poskytla úvěr Investiční společnosti podnikatelů. Ta jako zajištění úvěru nabídla termínované vklady uložené v Bance Haná. Fond nakonec úvěr nesplatil a zastavené vklady propadly. Likvidátor podnikatelského fondu u soudu uspěl s argumentem, že banka sáhla na peníze podílníků fondu neoprávněně.   Pokud by podle rozhodnutí soudu měla ČSOB dluh BH Capital zaplatit, peníze by nakonec podle Týdne musel vydat stát. Česká národní banka se totiž při převzetí zkrachovalé IPB do rukou ČSOB za podobné sporné záruky a dopady soudních sporů zaručila.   jsa dvd  