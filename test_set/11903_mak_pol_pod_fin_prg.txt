 Praha vypíše kvůli splacení pěti miliard novou emisi obligací  Praha 25. ledna (ČTK) - Praha vypíše kvůli splacení pětimiliardové emise obligací novou emisi ve stejné výši. Rozhodla o tom dnes rada hlavního města. Metropole nyní osloví vybrané finanční instituce, aby jí zaslaly nabídky. Splatnost má být maximálně 14 let a emise mají být vydány ještě letos. Novinářům to dnes řekl primátor Bohuslav Svoboda (ODS).   O přijetí třetí emise obligací za pět miliard korun rozhodlo pražské zastupitelstvo v polovině roku 2000. Emise byla desetiletá a její splatnost je 15. května. Vedení Prahy se rozhodovalo, zda přijmout úvěr, nebo vypsat novou emisi.   Variantu úvěru navrhoval například předseda finančního výboru pražského zastupitelstva Petr Hulinský (ČSSD). Na jednání výboru Hulinský uvedl, že by mohlo být výhodné vzít si úvěr na sedm miliard korun s tím, že dvě miliardy by mělo město jako rezervu, ze které by mohlo částečně uhradit další splátku splatnou v roce 2013. To by mělo město zaplatit 170 milionů eur, což je nyní asi 4,1 miliardy korun.   "Ekonomičtí experti zvažovali všechny možnosti, jejich doporučením je vydání nové dluhopisné emise," uvedl Svoboda.   Dodal, že splacení obligací ze současných pražských zdrojů by bylo náročné. Praha totiž bojuje s napjatým rozpočtem, který ovlivnila ekonomická krize. "I při doznívající ekonomické krizi a snížení příjmů města chceme a musíme udržet v běhu klíčové investice," dodal primátor.   Podle Svobody by Praha měla díky svému dobrému ratingu obdržet výhodné nabídky. Dodal, že vydáním obligací se dluh města nezvýší. Odsune se vlastně jen splatnost současné emise. Zadlužení metropole by podle Svobody v tomto roce mělo být asi 25,7 miliardy korun.   cap dvd  