 Brněnský soud nařídil jednání o insolvenci proti firmě CE WOOD  Ve druhé větě 3. odst. jsme opravili chybné "NAVOS družstvo" na správné "NIKAS družstvo".   --------------------    Zlín/Brno 27. ledna (ČTK) - Krajský soud v Brně nařídil jednání kvůli insolvenci proti lesnické společnosti CE WOOD. Na jednání, které se uskuteční 9. února v Brně, přizval oba navrhovatele - NIKAS družstvo a Lesy ČR, a CE WOOD. Vyplývá to z insolvenčního rejstříku.   Návrh na insolvenci podala brněnská společnost NIKAS družstvo kvůli pohledávce 392.000 Kč. Později se k němu připojily i Lesy ČR. Podle nich mají za CE WOOD pohledávky po splatnosti v celkovém objemu 206 milionů Kč.   Podle předsedy představenstva skupiny CE WOOD Ivana Doubravy by mělo být řízení o zahájení insolvenčního řízení zastaveno a ani nemělo být zahájeno. "Oba navrhovatelé (NIKAS družstvo, Lesy ČR) byli na základě svých návrhů účastníky řízení ...., které bylo 16. prosince 2010 zastaveno, proti čemuž se žádný z nich neodvolal," uvedl Doubrava.   CE WOOD se totiž během posledních let ocitl v insolvenci potřetí. Naposledy ji soud řešil loni v listopadu na návrh moskevské Volkswagen Group Finanz. Řízení později na návrh navrhovatele zastavil. Stejně tomu bylo i v roce 2009, kdy návrh na insolvenci podaly Lesy ČR.   Doubrava považuje návrh státního podniku Lesy ČR za "ryze účelový". Podle něj se téměř opakuje situace z roku 2009. "Stejný navrhovatel z důvodů v podstatě týchž uplatňovaných pohledávek podal insolvenční návrh, aby po půlroční práci ... soudu vzal svůj návrh zpět," dodal Doubrava.   Lesy ČR ve své reakci na toto tvrzení poukázaly na to, že CE WOOD podniku stále neplatí. "Se zpětvzetím návrhu projednávaného insolvenčním soudem (v roce 2009) navíc dlužník souhlasil," uvedly Lesy ČR.   Skupina CE WOOD se zabývá výrobou, zpracováním a prodejem dřeva. Mateřskou společností holdingu je a.s. CE WOOD. Ta v roce 2007 vykázala tržby 3,358 miliardy Kč, její ztráta činila 47,8 milionu korun.   slu jpt  