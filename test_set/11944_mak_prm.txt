 Velkým průmyslovým podnikům ve Zlínském kraji vzrostly tržby  Zlín 21. června (ČTK) - Průmyslovým podnikům se 100 a více zaměstnanci ve Zlínském kraji vzrostly v prvním čtvrtletí letošního roku tržby. Od ledna do konce března utržily 34,62 miliardy korun, meziročně o 11,7 procenta více. Nárůst byl ale nižší než celostátní průměr. V Česku velké průmyslové podniky utržily téměř 708 miliard Kč, tedy o 14 procent více než ve stejném období vloni. Údaje zveřejnil Český statistický úřad.   Nárůst tržeb za prodej vlastních výrobků a služeb průmyslové povahy ve Zlínském kraji zaujal v mezikrajovém srovnání osmou příčku společně s Libereckým krajem. Na celorepublikovém celku se tržby podílely pěti procenty. Relativní nárůst tržeb zaznamenaly všechny kraje, především pak Královéhradecký kraj, kde se objem tržeb zvýšil meziročně téměř o polovinu.   V prvním čtvrtletí letošního roku bylo ve Zlínském kraji 176 průmyslových podniků se 100 a více zaměstnanci. Tento počet zařadil kraj na páté místo v mezikrajovém srovnání. Sledované podnikly zaměstnávaly 46.208 zaměstnanců, v porovnání jednotlivých krajů jde o osmý nejvyšší počet. Počet zaměstnanců v regionu meziročně vzrostl o 6,8 procenta.   V porovnání krajů podle nejvyšší hrubé měsíční mzdy se Zlínský kraj zařadil až na deváté místo. A to i přes to, že meziročně mzdy v regionu rostly takřka nejrychleji, o 7,1 procenta na 22.587 Kč. Rychleji rostly mzdy jen v Olomouckém a Královéhradeckém kraji, meziročně shodně o 7,5 procenta. Průměr v celé zemi se meziročně zvýšil o 3,8 procenta na 25.113 Kč.     Průmyslové podniky se 100 a více zaměstnanci v 1. čtvrtletí      Průměrný evidenční počet zaměstnanců  Index 2011/2010 v pct  Průměrná hrubá měsíční mzda  Index 2011/2010 v pct  Tržby za prodej vlastních výrobků a služeb průmyslové povahy (mld. Kč)  Index 2011/2010 v pct     Zlínský kraj  46.208  106,8  22.587  107,1  34,618  111,7     ČR  768.599  104,8  25.113  103,8  707,922  114,0     Zdroj: ČSÚ     slu snm  