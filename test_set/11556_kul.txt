 Hned dva výjimeční pěvci zazpívali v Praze -  Hampson a Terfel  --------------------    Ke zpravodajství: FOTO ve Fotobance; FOTO/aktuality  ID foto: P200901130899501   --------------------    Praha 20. ledna (ČTK) - Dva výjimeční pěvci, kteří působí na předních světových operních scénách, vystoupili dnes večer souběžně ve dvou hlavních pražských koncertních síních. V programu věnovanému romantickému skladateli Gustavu Mahlerovi provedl v Rudolfinu jeho cyklus Písní o mrtvých dětech jeden z nejuznávanějších mahlerovských interpretů americký barytonista Thomas Hampson.   Obecní dům naopak patřil velšskému basbarytonistovi Brynu Terfelovi. V poutavém repertoáru, který byl nazván Bad Boys (Špatní chlapci) stejně jako jedno z pěvcových alb, jej doprovodil Symfonický orchestr Českého rozhlasu (SOČR) pod taktovkou Garetha Jonese. Ve Smetanově síni zazněly nejen slavné operní árie, ale i líbivé muzikálové melodie. Doplnila je Gershwinova Rapsodie v modrém, jejíž sólové party přednesl pianista Pavel Kašpar.   Terfela oceňují znalci pro jeho jedinečný hlas a herecký talent, je uznávaným interpretem Mozartova Figara, Wagnerova Wotana a Hanse Sachse i Verdiho Falstaffa. Vyniká rovněž v písňové tvorbě, v níž často propaguje hudbu i kulturu své rodné země. Ve Walesu je nejen díky tomu považován téměř za národního hrdinu.   Do Prahy se Terfel vrátil po dvou letech, čeští operní fanoušci jej znají ale i z několika přímých přenosů do kin z newyorské Metropolitní opery (Met). Těšit se proto mohou ještě na jedno jeho vystoupení, 14. května bude na téže scéně zpívat Wotana ve Wagnerově opeře Valkýra, která je druhým titulem kultovní tetralogie Prsten Nibelungů.   Uznávaný barytonista Hampson přednesl ve Dvořákově síni Rudolfina písňový cyklus na slova německého básníka Friedricha Rückerta za doprovodu České filharmonie, kterou řídil její šéfdirigent Elijahu Inbal. Týmž programem Hampson před několika dny potěšil s Newyorskou filharmonií také americké publikum. Vysloužil si za svůj výkon pochvalná slova v recenzi listu The New York Times: "Je to zasvěcený a citlivý mahlerovský pěvec, který ví, co chce udělat s každou frází, slovem a emoční nuancí těchto výjimečně krásných písní."   Česká filharmonie na cyklus písní navázala skladatelovou Pátou symfonií, která z jejich námětu částečně čerpá. Hampson označil Mahlera v nedávném interview za svého nejoblíbenějšího skladatele. Jak on, tak i čeští filharmonici se ve dvou sezonách významně věnují dvojitému Mahlerovu výročí - loni uplynulo 150 let od jeho narození a letos v květnu si hudební veřejnost připomene 100 let od jeho úmrtí. Hampson se českému publiku živě už představil několikrát.   mrz jup rot          