 LN: Pošta nově doručí balíky o hmotnosti až jedné tuny  Praha 31. ledna (ČTK) - Česká pošta spustí v následujících měsících nové služby. Podle dnešních Lidových novin půjde například o textové zprávy oznamující uložení balíků či nárůst povolené hmotnosti balíků ze 30 kilogramů na jednu tunu.   "Textové zprávy, kterými budeme ohlašovat uložení balíků, začnou chodit 1. dubna. Zvýšíme rovněž maximální váhu balíku z 30 na tisíc kilogramů," řekla v rozhovoru pro LN šéfka pošty Marcela Hrdá.   Poštou tak již začnou chodit například lednice či pračky, které si lidé stále více objednávají v internetových obchodech. "Zájem o posílání těžších věcí tady jednoznačně je, přes 30 kilo má řada věcí z bílé techniky. Pro nás je to zajímavá část trhu, logistiku i pobočky máme, tak prč bychom to nemohli dělat," řekla deníku Hrdá.   Pošta podle ní rovněž rozšíří počet míst, ve kterých bude balíky doručovat až do 19:00 místo do současných 16:00. Zatímco dosud mohli v podvečer dostat balíky jen obyvatelé krajských a okresních měst, nyní se večerní doručování rozšíří i na jejich okolí.   Podle Hrdé mají lidé o večerní doručování velký zájem a poté, co pošta začala balíky dodávat až do sedmé večer, se procento doručených zásilek zvýšilo z 50 na 90. "Je však do budoucna třeba novelizovat poštovní zákon, protože ten praví, že smíme doručovat pouze do šestnácté hodiny," uvedla pro Lidové noviny Hrdá.     kri jw  