 Saúdská Arábie zvýšila těžbu ropy na 8,5 milionu barelů denně  --------------------    Ke zpravodajství: FOTO ve Fotobance  ID foto:  P200903150145201 ,  FO01119538    V 6. až 8. odstavci jsme doplnili další komentáře zdrojů, v 9. odstavci souvislosti, upravili jsme.   --------------------    Dubaj/Rijád 1. května (ČTK) - Saúdská Arábie v dubnu zvýšila těžbu ropy zpět na zhruba 8,5 milionu barelů denně, zatímco v březnu těžila přechodně jen asi 8,3 milionu barelů. Tvrdí to zdroje z odvětví, na které se odvolává agentura Reuters. Ke zvýšení objemu těžby Arábii přiměl vyšší zájem a také předpoklad, že poptávka na přelomu května a června ještě stoupne.   Saúdský ministr ropného průmyslu Alí Nuajmí v březnu řekl, že království tehdy snížilo těžbu ropy zhruba o 800.000 barelů denně kvůli nadprodukci. Už tehdy ale Nuajmí upozorňoval, že dubnová poptávka bude patrně vyšší než v březnu.   "V dubnu se těžba pohybovala kolem 8,5 milionu barelů denně a důvod, proč jsme ji zvýšili, byla vyšší poptávka," sdělil jeden ze zdrojů. Odmítl ale říci, z kterých regionů vyšší poptávka přicházela. Druhý zdroj řekl, že zmíněných 8,5 milionu barelů možná nezahrnuje těžbu z neutrální zóny, o kterou se Saúdská Arábie dělí z Kuvajtem.   Zdroje uvedly, že v dubnu byl vyšší i vývoz ropy, a to jak proti březnu, tak proti únoru. Přesná čísla ale neuvedly. Spotřebitelé od začátku roku naléhají na vývozce ropy, aby zvýšily produkci, a přispěli tak k zastavení růstu cen ropy. Ty jsou nejvýše od léta 2008, kdy sestupovaly z tehdejších rekordů. Brent se nyní prodává asi za zhruba 125 dolarů.   K růstu cen ropy letos hodně přispívá napětí v zemích severní Afriky a Blízkého východu. V této oblasti totiž leží několik zemí, které patří k hlavním producentům ropy. Například nepokoje v Libyi způsobily, že vývoz ropy klesl prakticky na nulu. Důvodem k růstu cen ropy je také pokračující oživení globální ekonomiky, které zvyšuje poptávku.   "Klíčové je ale to, že Saúdská Arábie zvýší těžbu jen za předpokladu, že na trhu bude ropy nedostatek, anebo aby pokryla mimořádnou poptávku. Tedy ne z toho důvodu, že jsou ceny vysoko, protože ceny jsou dnes vysoko kvůli spekulacím," řekl další zdroj.   Vývozci kolem Perského zálivu očekávají, že poptávka po ropě se bude v nadcházejících měsících zvyšovat mimo jiné proto, že evropské rafinerie končí s jarní údržbou, která je nutila přerušit činnost. Jakmile se vrátí k plnému provozu, začnou nakupovat i vyšší objemy ropy. K růstu poptávky přispěje patrně i Japonsko, které zahajuje práce na obnově infrastruktury poničené při březnovém zemětřesení.   "Očekávám, že produkce (v Saúdské Arábii) zareaguje na tržní poptávku," poznamenal jeden z bývalých činitelů státní energetické společnosti Saudi Aramco. Na přelomu května a června by se tak podle něj těžba ropy mohla v Saúdské Arábii vyšplhat k devíti milionům barelů denně.   Saúdská Arábie je klíčovým členem Organizace zemí vyvážejících ropu (OPEC) a na produkci celého kartelu se podílí asi z jedné třetiny. Saúdové nedávno prodali asi dva miliony barelů speciální směsi, která sestávala z kvalitních lehčích typů ropy. Surovinu dodali odběratelům, kteří lehčí typy nakupují v Libyi a kteří si kvůli tamním nepokojům nedokázali tento typ zajistit od jiných dodavatelů.   spr vju  