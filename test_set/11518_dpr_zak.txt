 Při nehodě na Filipínách sedm mrtvých včetně šesti sourozenců  Manila 2. ledna (ČTK) - Při srážce autobusu s džípem na Filipínách zahynulo dnes sedm členů jedné rodiny. Oznámila to agentura AP s odvoláním na zdroje z filipínské policie.   Rodina se vracela z novoročních oslav v provincii Batangas jižně od hlavního města Manily. Autobus do džípu narazil v protisměru, když se snažil předjet jiné vozidlo.   V džípu zahynul řidič a šest z pasažérů, všechno byli sourozenci. Menší zranění utrpělo i několik cestujících v autobusu.   Do Manily se dnes vracely ze svátků tisíce lidí.   Příčinou četných smrtících dopravních nehod na Filipínách bývají nejen špatně udržovaná vozidla i silnice, ale také naprostá lhostejnost řidičů k pravidlům i jejich bezohledná jízda.   hit hej  