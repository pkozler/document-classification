 Heger představil tři reformní zákony, přesměruje peníze do platů  --------------------    Ke zpravodajství: AUDIO   Zkrátili jsme a doplnili vyjádření Hegera ve 2., 4. a 5. odst., Vavrouška v 6. a 7. odst., Pavelky v 9. a 10. odst. a nové informace v 8. odst.   --------------------    Praha 27. ledna (ČTK) - Kvalitnější péči, dostupnější a rychlejší záchrannou službu, větší práva pacientů a možnost konzultovat léčbu s dalším lékařem, přinesou podle ministra zdravotnictví Leoše Hegera (TOP 09) tři reformní zákony, které chystá jeho úřad. Heger dnes návrhy zákonů o zdravotních službách, specifických zdravotních službách a zdravotnické záchranné službě představil novinářům. V červnu by podle něj měly zamířit do legislativní rady vlády a od ledna příštího roku by měly platit.   "Pro pacienty to přinese jasná pravidla, jakým způsobem mají dostávat zdravotní péči, a pokud jde o jejich povinnosti, tak jakým způsobem bude nahlíženo na to, jestli třeba nedodržují léčebný režim," řekl ministr.   Reformami chce přispět také k lepšímu využití peněz zdravotnictví a přesměrovat peníze do platů zdravotníků. Dosud peníze směřovaly hlavně na nové přístroje.   K možnosti pacientů zkonzultovat léčbu s dalším lékařem Heger uvedl, že nárok bude ještě upřesněn v zákoně o veřejném zdravotním pojištění, který jasně řekne, že tuto péči uhradí pojišťovna. Možnost druhého názoru ale bude jen v důležitých věcech, tedy ne třeba o angíně, ale před amputací končetiny či zahájením drastické onkologické léčby se pacient bude moci poradit s dalším lékařem a pojišťovna to zaplatí.   "Určitě to ale nebude tak, že by se pacient na náklady pojišťovny zeptal pěti dalších lékařů. Bude-li mít někdo takový zájem, bude to nejspíše zpoplatněno," řekl ministr.   Zastřešující zákon o zdravotních službách definuje pojmy a popisuje strukturu zdravotní péče, jakým způsobem má být správně prováděna. Stanoví jednotné podmínky pro státní i nestátní zařízení. Práva budou vymahatelná a za neplnění budou ukládány sankce, řekl náměstek Vítězslav Vavroušek.   Norma stanoví pravidla pro nakládání se zdravotnickou dokumentací či šetření stížností na poskytování zdravotních služeb. "Nově musí praktický lékař zajistit péči o své registrované pacienty nepřetržitě, a to včetně prohlídek těl zesnulých," doplnil.   Zákon o specifických zdravotních službách upravuje podmínky pro asistovanou reprodukci, sterilizaci, kastraci, změnu pohlaví transsexuálů, lidské genetické dědictví a klonování či pro ochranné léčení.   Zákon o zdravotnické záchranné službě stanoví jednotné podmínky pro její poskytování, upravuje podmínky financování a stanoví práva a povinnosti záchranářů - jejich větší zákonnou ochranu před napadením však neřeší, to zůstává věcí trestního práva, řekl první náměstek Vladimír Pavelka.   Vzniknout by mělo zhruba 40 nových stanovišť záchranky, aby po celém území dojely sanitky do deseti až 20 minut, podle místních podmínek. Na vybudování jednoho stanoviště se počítá s dotací pět milionů korun. Zákon dá záchranářům právo vstupovat do cizích objektů, požadovat od občanů věcnou i osobní pomoc. Pokud by při poskytování pomoci byl ohrožen život či zdraví záchranářů, zákon dovoluje ji neposkytnout.   Heger už dříve řekl, že chce zdravotnictví měnit postupně, nehodlá dělat převratné změny jednorázovým balíkem sedmi zákonů, jako to chtěl udělat jeho předchůdce Tomáš Julínek (ODS). Jemu se z celé reformy podařilo prosadit jen regulační poplatky u lékaře, v lékárně a nemocnici.   Heger chce tímto směrem ve své reformě pokračovat - novelou zákona o veřejném zdravotním pojištění chce zrušit zákaz připlácení. Od premiéra Petra Nečase (ODS) dostal za úkol připravit podmínky pro připojištění.   Minulý týden představil Heger protikorupční strategii, která má zamezit únikům peněz za předražené nákupy léků nebo přístrojů. Zdravotnictví spotřebuje ročně kolem 280 miliard korun, korupce mu podle Transparency International odebere zhruba desetinu. Protikorupční strategie je prvním krokem Hegerovy reformy.   nam ner rot  