 Starbucks se dohodl na spolupráci s indickou Tata Coffee  Bombaj 13. ledna (ČTK) - Největší řetězec kaváren na světě Starbucks Corp. podepsal dohodu s indickou společností Tata Coffee, která by mohla umožnit Starbucksu otevřít v Indii své kavárny. První provozovna Starbucks by se mohla v Indii objevit do zhruba šesti měsíců.   Starbucks se dohodl s Tata Coffe na nákupu kávy v Indii. Obě firmy také budou zkoumat možnosti otevření kaváren Starbucks v zemi. Šéf Tata Coffee, která je součástí indického konglomerátu Tata, agentuře Reuters řekl, že první Starbucks by mohl ve třetí největší ekonomice Asie otevřít v červenci nebo srpnu.   V Indii je dlouhá léta oblíbeným nápojem čaj. V poslední době, spolu s růstem příjmů městského obyvatelstva, se však zvyšuje zájem o kavárny v západním stylu, kde káva stojí více než v běžných restauracích. V restauraci stojí obvykle šálek kávy deset rupií (čtyři Kč), v některém z řetězci kaváren západního stylu se však cena kávy může vyšplhat na 50 až 60 rupií.   Indie je pátým největším producentem kávy na světě, vyváží 70 až 80 procent své produkce. Podle dohody mohou Starbucks a Tata Coffe rovněž společně investovat do dalších zařízení a pražení kávy určené pro vývoz na další trhy.   Marže kavárenských společností, jako Starbucks, byly loni pod tlakem, protože ceny kávy kvůli omezení dodávek vzrostly o 77 procent. Díky alianci s Tata Coffee si Starbucks rovněž zajistí stabilní dodávky kávy.   V Indii se ročně spotřebuje káva v hodnotě 667 milionů USD (12,2 miliardy Kč). Z toho zhruba 140 milionů USD připadá na spotřebu kávy v restauracích a kavárnách.   Starbucks má přes 5500 kaváren ve více než 50 zemí mimo Spojené státy. To je zhruba polovina počtu kaváren na domácím trhu, kde však musel Starbucks přistoupit k masivní restrukturalizaci, aby se firma vrátila zpět k růstu. V roce 1999 Starbucks otevřel svoji první kavárnu v Číně, kde má nyní přes 400 provozoven, napsala agentura Reuters.   irl mha  