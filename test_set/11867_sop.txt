 Návrh malé důchodové reformy dozná po připomínkovém řízení změn  Praha 20. ledna (ČTK) - Změny ve vdovských a vdoveckých důchodech nebudou po přijetí takzvané malé důchodové reformy tak razantní, jak se původně předpokládalo. Nezmění se ani podmínky pro mimořádnou valorizaci důchodů. Vyplývá to z vypořádání připomínek k novele zákona reagující na nález Ústavního soudu, které bylo zveřejněno na portálu vlády.   Novela má napravit stav, kdy je výpočet důchodů méně výhodný pro lidi s vysokými příjmy. Ministerstvo práce a sociálních věcí (MPSV) se řešení rozhodnutí Ústavního soudu rozhodlo spojit s dalšími úpravami důchodů, které mají předcházet velké důchodové reformě.   Vdovský nebo vdovecký důchod je vyplácen jeden rok po úmrtí jednoho z manželů. Poté je nadále vyplácen, pokud se zhorší sociální situaci vdovce nebo vdovy. Mezi ně patří i péče o dítě nebo rodiče ve druhém stupni závislosti. Původně MPSV chtělo tento důvod ze seznamu okolností zhoršujících sociální situaci vyřadit. Na základě připomínky Sekce pro lidská práva úřadu vlády však připomínku stáhlo.   "V souladu se zákonem o sociálních službách je druhý stupeň závislosti na pomoci jiné osoby přiznáván osobám s těžkým zdravotním postižením, které jsou v převážné většině základních životních úkonů odkázány na pomoc jiných fyzických osob," uvedl úřad vlády. Do této kategorie patří podle něj například lidé upoutaní na invalidní vozík, nevidomí či mentálně postižení. Proto podle něj je potřeba pozůstalostní důchody v tomto případě zachovat. MPSV připomínku přijalo.   Ministerstvo chtělo také zkrátit dobu pro opětovný vznik nároku na pozůstalostní důchod z pěti na dva roky. Na základě připomínky úřadu vlády však opět ustoupil a ponechá původní pětiletou lhůtu na důchody, na které vznikl či vznikne nárok před rokem 2012.   Zachována bude i hranice pro mimořádnou valorizaci důchodů. V současnosti je možné je mimořádně zvýšit, pokud překročí růst inflace pět procent. MPSV navrhovalo zvýšit tuto hranici na deset procent. Na základě připomínky ministerstva zemědělství, že by to bylo zejména pro domácnosti osamělých důchodců neúnosné, však MPSV ustoupilo.   MPSV také ustoupilo v připomínkovém řízení od záměru zrušit minimální výši invalidního důchodu při získání aspoň 15 let doby pojištění. Nadále také bude mít ministr práce a sociálních věcí možnost svým rozhodnutím změnit v individuálních případech rozhodnutí o výši důchodu, pokud ji nějakým způsobem negativně ovlivnila tvrdost zákona. Původně chtělo MPSV tento institut zrušit a nahradit jej obecnými opatřeními o odstranění tvrdosti.   V případě prodloužení období po stanovení osobního vyměřovacího základu, které by mělo nově začínat kalendářním rokem následujícím po dovršení 18 let věku člověka vyhovělo MPSV připomínce ministerstva zemědělství. Podle něj by tím byli postiženi studující lidé. Návrh zákona tak bude upraven tak, že doba studia bude považována za dobu vyloučenou, po kterou za člověka platil pojistné stát. Důchod se tak nesníží. Tato doba se ovšem nebude započítávat do doby pojištění.   Pavel Cechl mkv  