 Audi chce do roku 2020 vytvořit 10.000 nových pracovních míst  Neckarsulm 12. května (ČTK) - Německý výrobce luxusních vozů Audi hodlá do roku 2020 vytvořit zhruba 10.000 nových pracovních míst. Uvedl to dnes šéf společnosti Rupert Stadler. Firma, která je součástí německého automobilového koncernu Volkswagen, v současnosti po celém světě zaměstnává kolem 60.000 lidí.   "K realizaci našeho ambiciózního růstového plánu potřebujeme v našem podniku mnoho chytrých hlav," řekl Stadler na valné hromadě akcionářů. V samotném letošním roce chce Audi přijmout v Německu minimálně 2200 nových zaměstnanců, napsala agentura DPA.   Společnost Audi v letošním prvním čtvrtletí meziročně zvýšila prodej o 18 procent na rekordních 312.600 vozů díky silné poptávce po celém světě. Stadler dnes potvrdil, že firma hodlá prodat rekordní počet aut i v celém letošním roce.   Mateřská společnost Volkswagen, jejíž součástí je rovněž česká Škoda Auto, je největší automobilkou v Evropě. Do roku 2018 se chce stát největším výrobcem automobilů na světě.   pmh dvd  