 Lékaři v hradeckém kraji mohou výpovědi stahovat do půlky února  Hradec Králové 31. ledna (ČTK) - Lékaři, kteří se v Královéhradeckém kraji připojili k protestní akci Děkujeme, odcházíme, mohou do poloviny února stáhnout své výpovědi a nemocnice většinu z nich zaměstnají. V hradeckém kraji podalo ke konci roku 308 lékařů, výpovědi zatím stáhlo pouze několik z nich, zjistila dnes v anketě ČTK.   "Stanovili jsme termín pro stažení výpovědí bez sankcí do 31. ledna. V případě lékařů, kteří je stáhnou do 14. února, bude jejich zaměstnání schvalovat vedení nemocnice. Pozdější stažení výpovědi by už byl problém, řešilo by se to novým pracovním poměrem," řekl dnes ČTK ředitel hradecké fakultní nemocnice Roman Prymula. Podle něj fakultní nemocnice nikdy negarantovala stoprocentní zaměstnání všech lékařů, kteří výpověď podali. "Pokud by to však mělo bránit nějaké centrální dohodě, nemám problém s tím je všechny vzít zpátky," řekl Prymula. Výpověď v hradecké fakultní nemocnic zatím stáhlo sedm lékařů.   Žádné hromadné stahování výpovědí nezaznamenali ani krajské nemocnice. "Záleží na ředitelích jednotlivých nemocnic, ale existuje dohoda, že pokud lékaři své výpovědi stáhnou do poloviny února, nemocnice je přijmou zpět," řekl dnes Jiří Hošna z tiskového oddělení hejtmanství.   V Královéhradeckém kraji podalo ke konci roku výpověď 308 lékařů. Záměr odejít oznámilo v krajských nemocnicích v hradeckém kraji 121 lékařů z celkového počtu 446, nejvíce výpovědí odevzdali lékaři v náchodské a jičínské nemocnici. Výpověď podalo také 187 lékařů z hradecké fakultní nemocnice. V hradecké nemocnici pracuje v přepočtu na plné úvazky 575 lékařů. Zástupci zdravotnických zařízení v hradeckém kraji tvrdí, že v případě odchodu lékařů bude od začátku března velice složité zajistit v kraji odpovídající intenzivní akutní péči a dohodli se na vytvoření společné krizové linky.   Ředitel Prymula dnes řekl, že z přislíbených dvou miliard korun by v případě uzavření dohody dostali přidáno především lékaři. "Ten stávající nátlak sester se mě nejeví příliš korektní, dostaly přidáno v minulém roce," uvedl Prymula.   Ministerský návrh na získání peněz zrušením 10.000 akutních lůžek se mu nezná zcela nereálný. Podle něj je v nemocnicích na území Královéhradeckého kraje určitý nadbytek akutních lůžek. "Když spojíme kapacity fakultní nemocnice a krajských nemocnic jsou určitě akutní lůžka, která je možno rušit. Na druhou stranu to nepůjde udělat za dne na den, musíme připravit lůžka následné péče a také systém domácí péče," řekl Prymula.   Jakub Sochor jpt  