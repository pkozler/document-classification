 Premiéra Nečase do Iráku doprovodí zástupci 30 firem  Praha 4. května (ČTK) - Premiéra Petra Nečase v závěru května na jeho plánované cestě do Iráku doprovodí zástupci více jak tří desítek českých firem. V podnikatelské misi mají mít zastoupení zejména tuzemské firmy z oblasti energetiky, těžby a zpracování ropy, vodního hospodářství, zdravotnictví, zemědělské techniky a zbrojního průmyslu. ČTK to dnes sdělil prezident Svazu průmyslu a dopravy ČR Jaroslav Hanák.   Podnikatelé se dnes podle Hanáka sešli s ministrem průmyslu a obchodu Martinem Kocourkem, který by se cesty do Iráku měl také zúčastnit. "Pro český byznys je historicky první návštěva českého premiéra v Iráku v doprovodu ministra průmyslu a obchodu a podnikatelské mise zlomovým momentem. Očekáváme setkání na nejvyšších úrovních, což by tuzemského byznysu mělo více otevřít dveře na irácký trh," uvedl Hanák. Připomněl, že do Iráku již bylo zorganizováno pět podnikatelských misí a naopak do Česka přijelo osm delegací tamních podnikatelů. "Vedle toho jsme zajišťovali osm oficiálních stánků při významných veletrzích v Erbílu a v Sulejmánii," podotkl.   Svaz průmyslu a dopravy ČR inicioval vznik řady dohod o spolupráci s partnerskými obchodními a průmyslovými komorami v Iráku. Založena byla Česko-irácká obchodní rada mezi Iráckou obchodní komorou a Svazem průmyslu a dopravy ČR. Vznikla také Česko-kurdská podnikatelská rada. Součástí mise bude v Bagdádu první zasedání Česko-irácké obchodní rady. "Svaz průmyslu a dopravy tím realizuje svůj dlouhodobý záměr mít v česko-iráckých obchodních a hospodářských vztazích společný orgán, která by českým podnikům poskytoval institucionální a informační podporu," uvedl Majid Shamas Toma ze Svazu průmyslu a dopravy ČR.   Cesta premiéra Nečase do Iráku zatím nebyla oficiálně oznámena, podle dostupných informací by se mohla uskutečnit na konci května. Chystá se zřejmě podpis česko-irácké dohody o ochraně investic a z některých náznaků lze odvodit, že velmi daleko jsou vyjednávání o odprodeji českých bitevníků L-159.   České firmy předloni do Iráku vyvezly zboží v rekordní hodnotě 2,65 miliardy korun, která byla zhruba třiapůlkrát vyšší než v roce 2008. Hodnota dovozu zboží z Iráku předloni činila jen 110.000 korun. Rok 2009 tak byl z hlediska exportu tuzemských firem do Iráku nejúspěšnější od roku 2003, kdy v této arabské zemi skončily hlavní vojenské operace. Loni obrat zahraničního obchodu stagnoval na úrovni roku 2009.   beh vju  