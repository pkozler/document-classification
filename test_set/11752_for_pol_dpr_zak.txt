 Polský prezident chce jet do Ruska na výročí neštěstí u Smolenska  Varšava/Moskva 4. ledna (zpravodajka ČTK) - Polský prezident Bronislaw Komorowski chce jet do Ruska na první výročí letecké katastrofy u Smolenska, při níž loni 10. dubna zahynul jeho předchůdce Lech Kaczyński a dalších 95 představitelů polského veřejného života. Podle ruské agentury Interfax to dnes řekl polský velvyslanec v Moskvě Wojciech Zajonczkowski.   Nicméně Tomasz Nalencz z prezidentské kanceláře v internetovém vydání listu Gazeta Wyborcza uvedl, že o vzpomínkové akci organizované Komorowským na duben ve Smolensku nelze mluvit se stoprocentní jistotou. "Hodně bude záležet na tom, jak půjde práce na zprávě ohledně (příčin) katastrofy," vysvětlil Nalencz, který je jedním z blízkých spolupracovníků polského prezidenta. Dodal také, že vše bude záležet na pozůstalých po obětech leteckého neštěstí.   Dříve napjaté vztahy mezi Polskem a Ruskem se začaly zlepšovat za nynější vlády pravého středu premiéra Donalda Tuska. Nasvědčuje tomu i to, že začátkem prosince na oficiální Varšavu po téměř devíti letech přijel ruský prezident Dmitrij Medveděv.   Nicméně Varšavu a Moskvu rozdělují kromě jiného názory na příčiny havárie prezidentského speciálu. Polský premiér Donald Tusk Rusku už několikrát vytkl, že ve své verzi zprávy nezmiňuje, že odpovědnost byla i na ruské straně.   Poláci nezpochybňují vinu polských pilotů, kteří se na smolenském letišti pokoušeli přistát za velmi špatného počasí, nicméně Tusk připomněl, že ve Smolensku "byly věci v takovém stavu v jakém byly, a kdyby to bylo jinak, katastrofa by se nestala". Smolenské letiště bylo nedostatečně vybavené, dispečeři ho ani přes tehdy panující špatné počasí neuzavřeli, ani polské posádce na něm nezakázali přistát.   Tusk o svých výhradách k ruské zprávě už koncem minulého roku mluvil jak s ruským premiérem Vladimirem Putinem, tak prezidentem Dmitrijem Medveděvem.   Prezident Komorowski, který byl dříve členem Tuskovy liberální Občanské platformy, před několika dny řekl, že hlavní příčinou leteckého neštěstí bylo, že se piloti snažili přistát v podmínkách, za kterých to bylo zcela nemožné. "To je základní důvod a neradil bych hledat nějaká neobvyklá vysvětlení, protože podle mě je ta věc arcibolestně jednoduchá," uvedl Komorowski.   S jeho výrokem, který mnozí političtí komentátoři označili za nešikovný, nesouhlasí premiér Tusk. Řekl, že by nepoužíval stejných slov jako prezident. Podotkl, že příčinou prakticky každé letecké havárie není jedna chyba nebo jeden člověk, ale celá souhra okolností. Poslanec největší opoziční strany, sociálně-konzervativního Práva a spravedlnosti Zbigniew Girzyński o Komorowském prohlásil, že "se stává mluvčím Ruska".     hab hej  