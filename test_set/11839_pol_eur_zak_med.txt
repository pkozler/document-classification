 EK začne pracovat na analýze maďarského mediálního zákona  Budapešť/Brusel 5. ledna (ČTK) - Evropská komise (EK) dnes dostala překlad kontroverzního maďarského mediálního zákona a začne pracovat na jeho právní analýze. Řízení s Budapeští kvůli porušení unijních smluv by zahájila pouze v případě, že analýza prokáže, že norma porušuje právo na svobodu vyjadřování. Maďarský ministr zahraničí János Martonyi prohlásil, že vláda sporný zákon změní až podle případných připomínek EK.   "Nejmoudřejší by bylo počkat na výsledek analýzy Evropské komise," řekl Martonyi agentuře APA. "Potom se s ním posadíme a uvidíme, co se dá dělat," dodal ministr. Nyní je však podle něj příliš brzy na to říct, jak by se mediální zákon mohl změnit.   Mluvčí EK dnes prohlásil, že vypracování právní analýzy potrvá několik měsíců. "Tak dlouhý čas je nutný, abychom zachovali důvěryhodnost komise jako strážkyně (unijních) smluv," uvedl mluvčí.   Předseda EK José Barroso zdůraznil, že řízení proti Budapešti kvůli porušení zakládajících smluv nebylo zahájeno. "Jsou tady důležité politické a právní otázky, které musíme velmi pečlivě vyjasnit," prohlásil.   Barroso nechtěl výsledek právní analýzy předjímat. "Nesmí být pochyb o tom, že svoboda tisku je základním principem a základní hodnotou EU," prohlásil však.   Nový maďarský mediální zákon vstoupil v platnost 1. ledna letošního roku, tedy ve stejný den, kdy se Budapešť ujala půlročního předsednictví EU. Norma počítá mimo jiné se vznikem Národního mediálního a komunikačního úřadu (NMHH), který může médiím udělit pokutu ve výši až 730.000 eur (přes 18 milionů korun) za poškození veřejného zájmu, narušení veřejného pořádku nebo morálky a za zveřejnění zaujaté informace.   Kritici zákona často srovnávají text normy se státní cenzurou. Jeden z největších maďarských deníků Népszabadság v pondělí vyšel s titulní stranou, kterou zabral pouze nápis "V Maďarsku skončila svoboda tisku".   str hej  