 Biatlonista Soukup byl na úvod SP v Ruhpoldingu dvanáctý  Ruhpolding (Německo) 12. ledna (ČTK) - Biatlonista Jaroslav Soukup obsadil dvanácté místo v dnešním individuálním závodu na 20 km na úvod Světového poháru v Ruhpoldingu. Ve zrekonstruovaném areálu se dařilo i dalším třem Čechům, všichni se vešli do bodované čtyřicítky. Zvítězil Nor Emil Hegle Svendsen.   Osmadvacetiletý Soukup udělal po jedné chybě na obou položkách vestoje a na Svendsena ztratil dvě a čtvrt minuty. Osmnácté místo obsadil nejlepší Čech v SP Michal Šlesingr, jenž si připsal tři trestné minuty a za Soukupem zaostal o půl minuty.   Čtyřiadvacátý doběhl Ondřej Moravec a zaznamenal nejlepší umístění v sezoně. Účastník víkendového Poháru IBU v Novém Městě na Moravě Tomáš Holubec se do Světového poháru vrátil 32. pozicí.   Olympijský vítěz Svendsen před návštěvou 13.000 diváků porazil o 7,4 sekundy Francouze Martina Fourcada a připsal si třetí výhru v sezoně. Na třetím místě skončil Rakušan Dominik Landertinger, jenž o tři a půl sekundy odsunul na čtvrtou pozici staršího z bratrů Fourcadů Simona.   Průběžné vedení si udržel dnes pátý Tarjei Bö z Norska, který sice předvedl absolutně nejrychlejší běžecký výkon, ale připsal si o jednu trestnou minutu víc než trio na stupních vítězů. To shodně chybovalo jednou.   okr nkr  