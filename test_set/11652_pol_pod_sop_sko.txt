 V Kralupech zrušili jesle, rodiče s tím nesouhlasí  Kralupy nad Vltavou (Mělnicko) 19. května (ČTK) - V Kralupech nad Vltavou na Mělnicku zrušili jesle pro dvě desítky dětí. Zastupitelé ve středu rozhodli o tom, že budovu bude od září využívat mateřská škola, řekla dnes ČTK Lenka Moravcová z kralupské radnice. Se změnou nesouhlasí řada rodičů, kterým se nelíbí, že tato služba bude nyní ve městě chybět.   Podle Moravcové je ve městě větší zájem o umístění dětí do mateřinky než do jeslí. "Dalším důvodem zrušení byla i ekonomická stránka provozu," dodala. Vedení města argumentuje tím, že provoz jeslí stojí městskou pokladnu hodně peněz, přitom třetina dětí, které zařízení navštěvují, dojíždí z okolních vesnic. Měsíční náklady na jedno dítě činí přibližně 7000 korun, rodiče hradili třetinu.   "Je to jedna ze služeb, které podle nás do města patří. Už kvůli zaměstnanosti žen, podpoře porodnosti a mladých rodin," řekl ČTK opoziční zastupitel za ČSSD Antonín Seidel, který hlasoval proti. Převedení jeslí na mateřskou školu podle něj není tím správným krokem. Prostory pro rozšíření mateřinky mělo město hledat jinde, míní Seidel.   Proti zrušení jeslí se bouří i rodiče. "Šli jsme k zápisu za podmínek, které se potom změnily. Hlavně je už všude po zápisech, takže nemáme šanci děti někam umístit," řekl Mělnickému deníku jeden z otců Otakar Schön.   Od letošního září chtělo jesle navštěvovat 18 dětí. Město ale podle Seidela účelově zvýšilo poplatek na 6000 korun, tím klesl zájem o tuto službu a počet přihlášených se snížil na šest.   Rodiče se podle Moravcové mohou obrátit na AZ centrum v budově bývalého stacionáře v Třebízského ulici, které nabízí hlídání dětí v dopoledních hodinách a chystá se provoz rozšířit do 16:00. Seidel ale míní, že jde o neadekvátní náhradu, poplatek za hlídání by podle jeho propočtu měsíčně dosáhl 9000 korun. "Konkrétní výše poplatku za služby prozatím není stanovena, protože městští zastupitelé uvažují o příspěvku na jednotlivé děti," namítla Moravcová.   khj jpt  