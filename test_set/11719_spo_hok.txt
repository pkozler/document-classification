 Eliáš přispěl třemi body k výhře New Jersey  --------------------    Ke zpravodajství: FOTO/aktuality   Celkově jsme aktualizovali.   --------------------    New York 10. ledna (ČTK) - Český hokejový útočník Patrik Eliáš se v nedělním utkání NHL podílel gólem a dvěma asistencemi na výhře New Jersey nad Tampou Bay 6:3. Ďáblové rozhodli o svém triumfu pěti góly v třetí třetině a ukončili sérii čtyř porážek.   Do poslední dvacetiminutovky vstupovali Devils za nepříznivého stavu 1:2. Čtyřmi trefami v řadě však otočili skóre na 5:2, pátý gól dal v 59. minutě Eliáš do prázdné branky při power play Lightning. Hosté vzápětí ještě snížili na rozdíl dvou gólů, při opětovné hře bez brankáře ale znovu inkasovali.   Ďáblové předtím jen dvakrát od začátku sezony dokázali vstřelit v zápase pět branek. "Je skvělé, že jsme konečně dali nějaké góly," oddechl si brankář Martin Brodeur, který si připsal první vítězství od 15. prosince. "V třetí třetině jsme do hry dali srdce a emoce, což jsme v zápasech předtím občas postrádali," dodal.   Nedělní vítězství však bylo jen kapkou v moři. V polovině sezony ztrácejí Devils 25 bodů na poslední postupovou příčku do play off, která momentálně patří Montrealu. "Abychom se posunuli dopředu, nemůžeme se teď dívat na tabulku. Když budeme hrát tak jako dnes, kdo ví... Budeme se snažit ze všech sil a uvidíme, co se bude dít," uvedl Dainius Zubrus.   Mnohem reálnější vyhlídky na postup do play off mají hokejisté Caroliny, kteří porazili 4:3 v prodloužení Atlantu a na Montreal ztrácejí tři body. Hurricanes vedli v průběhu utkání už 3:1, za tohoto stavu jim však rozhodčí neuznali gól a Thrashers se dostali zpět do hry. O výhře domácích tak rozhodl až v třetí minutě nastavení Erik Cole.   "Myslím, že jsme měli vést 4:1, a podle výkonu na ledě by v tu chvíli bylo po zápase," uvedl kouč domácích Paul Maurice. "Mrzí mě, že jsme soupeři umožnili získat jeden bod, zároveň je ale ohromně důležité, že my získali dva. Dnes jsme si je zasloužili," dodal.   K spornému momentu došlo krátce poté, co Joe Skinner v 26. minutě zvýšil na 3:1. Cole bekhendovou střelou v blízkosti brankoviště překonal Ondřeje Pavelce, rozhodčí mu ale odpískali nedovolené bránění proti Dustinu Byfuglienovi. Z následné přesilovky pak Thrashers snížili na 2:3.   "Samozřejmě mě to rozhodnutí nepotěšilo. Ale rozhodčí odpískají za sezonu spoustu zápasů a nemůžou být bezchybní," uvedl Cole, který si vše vynahradil v prodloužení. Při rozhodující akci vypíchl obráncům Atlanty v útočném pásmu puk a pohotovou střelou v pádu protlačil puk za Pavelcova záda.   Trenér Atlanty, která se v utkání snažila odčinit páteční debakl 3:9 s Torontem, byl ale se ziskem bodu spokojený. "Jsem hrdý na hráče, že se dokázali dostat zpátky do utkání. Byli jsme už hodně dole, ale kluci zabojovali a vyrovnali. Myslím, že jsme ukázali velké srdce a kuráž," prohlásil Craig Ramsay.   V dalších třech nedělních zápasech skórovali vždy jen hráči jednoho týmu a tři brankáři tak vychytali čisté konto. Nejtěsnější souboj viděli fanoušci v Anaheimu, kde domácí Kačeři porazili San Jose 1:0 díky trefě Bobbyho Ryana z 35. minuty. Brankář Jonas Hiller zlikvidoval všech 37 střel Žraloků.   Bezchybný byl i Corey Crawford, jehož Chicago porazilo New York Islanders 5:0. Crawford si připsal 29 zákroků, gólem a asistencí se na vítězství Blackhawks podílel slovenský útočník Marián Hossa. Nejméně se na nulu nadřel Andrew Raycroft, jenž při výhře Dallasu 4:0 v Minnesotě čelil 26 střelám.   top nkr  