 Cepek se v premiéře s Chodovem radoval z výhry nad Střešovicemi  --------------------    Ke zpravodajství: FOTO/aktuality   --------------------    Praha 3. ledna (ČTK) - Florbalisté Chodova porazili v dohrávce 11. kola extraligy v pražském derby mistrovský Tatran Střešovice 4:3 a uštědřili lídrovi tabulky první porážku v sezoně. Z vítězného návratu do české nejvyšší soutěže po více než osmiletém působení ve Švýcarsku se mohl radovat útočník Radim Cepek. Nejproduktivnější hráč v historii české reprezentace se ale napoprvé bodově neprosadil.   První duel nové kalendářního roku nabídl zajímavé menu v podobě startu Cepka právě proti Tatranu, odkud v roce 2002 odešel do zahraničí. Střešovice se naopak představily bez reprezentačního gólmana Tomáše Kafky, který zamířil do konce sezony do švédského Balrogu. Roli jedničky dnes převzal Martin Zich.   Cepek si se svými novými spoluhráči mohl užívat skvělý vstup do utkání. Už v třetí minutě domácí v hale pražské Sparty na Podvinném mlýně před 468 diváky slavili vedení díky Jendrišákovi. Pak trefil v přesilovce střešovický Richter tyč a potrestaný Zozulák po návratu na hřiště proměnil únik. Na 3:0 zvýšil v 19. minutě Šochman.   V druhém dějství se ale náskok Chodova rozplynul. V 27. minutě překonal Bindera z trestného střílení Garčar a pak v přesilovkách skórovali Richter a opět Garčar. V 48. minutě ale vrátil Chodovu vedení Šochman a jeho druhá trefa v zápase byla i vítěznou. Tatran už ze závěrečného tlaku nevyrovnal.   Pětatřicetiletý Cepek, který se Střešovicemi získal tři mistrovské tituly, si překvapivou výhru užíval. "Vítězství jsem opravdu nečekal. Řekl bych, že Tatran byl lepší a měl určitě více gólových šancí. My jsme vytěžili z minima maximum, získali jsme tři body, což je super a určitě se to bude počítat v budoucnu," řekl Cepek.   Rekordman české reprezentace nejen v počtu branek a asistencí, ale i v počtu startů přiznal, že měl při návratu velkou motivaci. "V Tatranu jsem strávil nejlepší léta. I když jsem to bral jako normální zápas, bylo to tím, že se hrálo proti němu, specifické," prohlásil Cepek, jenž musel v minulých týdnech strávit první neúčast na mistrovství světa. V prosinci do Helsinek jej trenér Tomáš Trnavský nevzal kvůli údajnému špatnému vlivu na mužstvo.   Cepek věří, že šestému Chodovu výhra nad lídrem pomůže. "Tatran je jasný favorit na titul. Vítězství nás může nakopnout dopředu, ale na druhou stranu play off začíná až v březnu, a tak se bude teprve rozhodovat," dodala posila Chodova z Grasshopper Curych. "Je hodně pozitivní, že jsme nedostali dneska gól ve hře pět na pět," dodal Cepek, který působil ve Švýcarsku převážně v Rychenbergu Winterthur, ale také v UHC Dietlikon a UHC Waldkrich-St. Gallen.   jip nkr  