 V Lipně n. Vltavou začnou budovat Naturpark, získali dotaci  Lipno nad Vltavou (Českokrumlovsko) 14. května (ČTK) - Jeleny, daňky, srny či muflony budou moci pozorovat návštěvníci Naturparku Lipno, který obec vybuduje na severních svazích Kramolína. Radnice uspěla s žádostí o dotaci v Regionálním operačním programu Jihozápad, získala příslib téměř 25 milionů korun. Stavba by měla být zahájena v létě, řekl ČTK místostarosta Lipna nad Vltavou Pavel Macák (SNK). První návštěvníky by v Naturparku Lipno chtěli přivítat koncem roku 2012.   "Park se bude rozkládat na ploše 40 hektarů, prohlídková trasa bude dlouhá tři kilometry. Ve velkoplošných výbězích by návštěvníci měli uvidět pro Šumavu typická zvířata v jejich přirozeném prostředí. Do budoucna počítáme s rozšířením o jiné, menší živočichy, třeba kuny, lasice či jezevce," uvedl starosta Zdeněk Zídek (SNK).   Objekty zázemí Naturparku budou umístěny na původní urbanistickou osu zaniklé obce Kramolín. V areálu statku bude technické a informační zázemí. Území v současné době dominuje sportovní využití. Naturpark bude využívat existující stravovací, technické a infrastrukturní zázemí lyžařského areálu. Bude celoročně spojen nynější sedačkovou lanovou dráhou s obcí Lipno nad Vltavou, kde je i dostatečná parkovací kapacita.   Hlavní návštěvnickou skupinou, na kterou se obec zaměřuje, jsou rodiče s dětmi. Druhou cílovou skupinou jsou pak školáci a mladí lidé. Naturpark bude nabízet možnost krátkodobých návštěv, ale i jednodenních či vícedenních naučných pobytů.   Na horní stanici lanovky se připravuje vyhlídková cesta, která kromě netradičních výhledů poskytne naučnou formou množství informací o šumavských lesích a celé šumavské flóře.   Jaroslava Mikešová hj  