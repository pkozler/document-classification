 MPO: Téměř 200 výzkumných projektů dostane 800 milionů korun  Praha 12. ledna (ČTK) - Ministerstvo průmyslu a obchodu letos finančně podpoří 192 projektů průmyslového výzkumu a vývoje, mezi které rozdělí 800 milionů korun. Největší část peněz získají projekty z oblasti strojních zařízení a nástrojů. Významnou část podpory dostanou také projekty zaměřené na chemii nebo lékařství. ČTK to dnes sdělil mluvčí MPO Pavel Vlček.   "Podporujeme projekty z celého spektra průmyslu. Hlavním předpokladem pro získání podpory je to, aby projekty měly reálnou naději uplatnit se na trhu," uvedl ministr průmyslu a obchodu Martin Kocourek, podle kterého sice mezi příjemci podpory dominují soukromé společnosti, dotace ale získaly také výzkumné ústavy nebo univerzity.   Podpořené projekty budou financovány z programu TIP, který se zaměřuje na aplikovaný výzkum a experimentální vývoj nových materiálů a výrobků, nových progresivních technologií a informačních a řídících systémů z oblasti průmyslu.   Do programu TIP mohly organizace projekty přihlašovat od začátku loňského května do poloviny července. V závěru loňského roku je pak vyhodnotila nezávislá rada programu. "MPO by mělo veřejnou soutěž na program TIP vyhlašovat každoročně v letech 2009 až 2014," podotkl Vlček.   beh vju  