 Blízko Vaňkovky v Brně vznikne komplex s byty a obchody  Brno 23. května (ČTK) - Zanedbaný areál blízko nákupního centra Vaňkovka v centru Brna se má začít měnit v novou městskou čtvrť. Firma Jižní centrum Brno, která patří městu a v lokalitě vlastní velkou část pozemků, podepsala smlouvu s prvním investorem. Firma má v Trnité ulici postavit multifunkční objekt se zhruba 160 byty a několika patry obchodů. Novinářům dnes projekt představil šéf Jižního centra Brno Jan Zavřel a předsedkyně finančního výboru městského zastupitelstva Naděžda Křemečková (ČSSD).   Investorem je firma Europark - FP, která má slovenského majitele. Do výběrového řízení na revitalizaci zhruba 6900 metrů čtverečních se přihlásila i německá developerská společnost ECE, která postavila nákupní centrum Vaňkovka. Firma však podle Zavřela přišla s projektem, který počítal v lokalitě především s parkováním. Výběrová komise dala přednost bytovému projektu.   "Klademe důraz na to, aby se Jižní centrum nestalo kancelářským ghettem, které se po pracovní době vyprázdní," uvedl. Slovenský projekt podle něj této myšlence nahrával, plocha bytů zabírá v návrhu víc prostoru než obchody. Byty, z nichž většina má mít balkon, terasu nebo střešní zahrádku, budou na rozloze 11.500 metrů čtverečních. Obchody zaberou 8000 metrů čtverečních. Ve třech podzemních podlažích má vzniknout 400 parkovacích míst. Část objektu má zabrat i výstavní síň. Ve vnitrobloku čtvercové stavby vznikne park o rozloze 2000 metrů čtverečních.   Firma by v lokalitě měla začít působit ještě letos. Letos by podle zavřela měla získat demoliční výměr na bývalou správní budovu bytového družstva Mír a bourací práce zahájit. Měla by také vyřídit projekt pro územní řízení a stavební povolení. Novostavbu pojmenovanou Palác Trnitá by měla mít hotovou v roce 2014. Investor se zavázal postavit i silnici, která propojí Trnitou ulici s plánovanou dominantou vznikajícího Jižního centra, takzvaným Bulvárem.   Inspirací pro návrh Paláce Trnitá byly podle Zavřela brněnské polyfunkční domy z meziválečného období, jako je například Palác Morava v Divadelní ulici a Alfa pasáž na křižovatce Poštovské a Jánské podle konceptu Bohuslava Fuchse. "Investor to pojímá tak, že by se mělo jednat o roznětku městotvornosti této lokality," řekl k chystané stavbě Zavřel.   lce snm  