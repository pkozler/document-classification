 Na Šumavě vytěžili zatím méně kůrovcového dříví než loni  Vimperk (Prachaticko) 16. května (ČTK) - V Národním parku Šumava letos zatím vytěžili méně stromů napadených kůrovcem než loni. K dnešnímu dni zpracovali 14.410 metrů krychlových dříví, loni to bylo přes 21.000 metrů krychlových. Lesníci také vyhledali méně napadených stromů v lese. Loni to bylo přes 3000 a letos přes 2000 metrů krychlových. Kůrovec zahájil první rojení ve zhruba stejné době. Vyplývá to z aktuálních informací správy parku a databanky ČTK. Správa parku letos nastražila na kůrovce také mnohem méně pastí než v roce 2010, ačkoliv experti ředitele chtěli po ministru vyhlásit kalamitní stav.   Kůrovec se na Šumavě rojí už i v horských lesích nad 1000 metrů nad mořem. Několik prvních dnů se podle ředitele parku Jana Stráského nepodařilo zachytit, nyní je "rojení kůrovce už ve střetu s obrannými opatřeními." Zatímco loni bylo v parku před rojením umístěno na 35.000 obranných opatření, letos ve stejném období to bylo jen 11.300. Některá opatření - feromony na živých stromech, jsou podle ředitele ale pětinásobně účinná.   Stráský nechal rozmístit na zhruba 5000 živých stromů sáčky s feromony, aby na ně nalákal kůrovce. Podle lesníků se to nikdy nedělalo. Ministr životního prostředí Tomáš Chalupa (ODS) přitom Stráskému doporučil, aby při asanaci kůrovce použil co nejstandardnější metody. Podle ekologů Stráský vědomě a záměrně rozšiřuje kůrovce do zdravých lesů v národním parku. Lákání kůrovce na zdravé stromy je metoda, kterou normálně nepoužívají ani lesníci v hospodářských lesích.   V bezzásahových zónách navíc nechal ředitel umístit otrávené pasti, ačkoliv k tomu neměl povolenou výjimku. Případem se zabývá Česká inspekce životního protředí, které Chalupa zakázal do vyšetření případu podávat průběžné informace.   Stráský předpokládá, že se letos vytěží zhruba stejné množství kalamitního dříví jako loni - tedy kolem 400.000 metrů čtverečních. Bude záležet na vývoji počasí.   Expertní skupina ředitele doporučovala ministrovi proti lýkožroutům mnohem tvrdší zákrok. Chtěla po něm vyhlásit kalamitní stav a napadené stromy chtěla ve velkém kácet i v dosud bezzásahových zónách. Ministr postup zmírnil. Podle odborníků kůrovec v jihočeské části Šumavy gradoval loni, jeho ohniska zůstala ještě v západočeské části.   mi snm  