 Američan v Pákistánu zabil dva muže, kteří ho prý přepadli  Láhaur (Pákistán) 27. ledna (ČTK) - Pracovník amerického konzulátu v pákistánském Láhauru dnes zastřelil dva ozbrojence, kteří se na motorce přiblížili k jeho vozidlu uvízlému v dopravní zácpě a údajně ho přepadli. Informovala o tom agentura AP, podle níž při incidentu zahynul i náhodný kolemjdoucí. Místní televize ukázala záběry vozidla s prostříleným předním sklem, které podle ní patří Američanovi.   Přepadenému přispěchal na pomoc další vůz s americkou posádkou, který stál v koloně za ním. Toto auto ve zmatku srazilo chodce, jenž zranění podlehl v nemocnici.   Podle úředních zdrojů, které vycházejí z Američanovy výpovědi, byli muži na motorce pravděpodobně lupiči. Americké diplomatické zdroje incident bez bližších podrobností potvrdily.   Před budovou policie, která pracovníka konzulátu zadržela, se shromáždil dav lidí vyjadřujících hněv proti Američanovi. Běžní Pákistánci pohlížejí na Spojené státy spíše negativně. V posledních měsících jsou tyto nálady podporovány zprávami o náletech amerických bezpilotních letadel na radikální ozbrojence na severozápadě Pákistánu. Častými vedlejšími oběťmi těchto útoků jsou civilisté.   Oblasti na severu a východě Pákistánu jsou pro západní cizince nebezpečné. Buď se na ně zaměří islámští radikálové, nebo lupiči, kteří si dělají naději na bohatou kořist.   V severozápadním městě Péšávaru zastřelili ozbrojenci v roce 2008 amerického humanitárního pracovníka, který jel do práce. Téhož roku a ve stejném městě byla přepadena americká diplomatka, která útok přežila.   rv mik  