 Jana Wericha připomínají na výstavě fotografie a kostýmy  --------------------    Ke zpravodajství: FOTO/aktuality   --------------------    Praha 14. ledna (ČTK) - Oblíbeného divadelníka a filozofa Jana Wericha, od jehož narození uplyne 6. února 106 let, připomíná v Café Patio na Národní třídě v Praze komorní výstava. Nabízí k prohlídce originály kostýmů, které tento herec oblékal v řadě českých filmů, archivní fotografie a některé jeho osobní předměty z pozůstalosti.   Výstava má název Jan Werich ostošest, potrvá do 6. února a zájemcům umožní ochutnat i jídla, která se u Werichů vařila. Na dnešní vernisáži to byly například dršťková polévka a teplé škvarky. Mezi těmi, kteří je ochutnali, byli například zpěváci a dnes už pamětníci Josef Zíma a Pavlína Filipovská, ale i herečka Jaroslava Adamová a režisér František Filip. Oba se spolu s Werichem před téměř půlstoletím podíleli na natočení kultovního televizního snímku Kočár nejsvětější svátosti.   Písničky Jaroslava Ježka zazněly v podání Jiřího Suchého a Jitky Molavcové z Divadla Semafor.   Návštěvníci kavárny uvidí například Werichův kostým z oblíbené Fričovy komedie ze začátku 50. let Císařův pekař a Pekařův císař, ale i další filmové relikvie té doby.   "Vzpomínkovou akci jsme připravili ve spolupráci s filmovým historikem Pavlem Taussigem," řekla ČTK Jana Sommerová ze společnosti Expo JS. Mezi dalšími oblíbenými pokrmy tohoto milovníka dobré kuchyně se mají objevit například plněné husí prso či šoulet. Ten servírovala Werichova žena Zdena hostům, kteří do domku na Kampě přicházeli gratulovat na Štědrý den dopoledne.   Loni v říjnu tomu bylo 30 let, co herec, filozof, dramatik, prozaik, textař a polovina autorské a herecké dvojice V+W zemřel. S lidskou blbostí bojoval celý život; i v podmínkách komunistického režimu dovedl pohotově a trefně polemizovat s totalitní mocí. Režimu se nikdy nepodařilo Wericha zcela umlčet, ztrpčil mu ale alespoň poslední roky života. I když žádný oficiální zákaz vydán nebyl, po roce 1968 už nemohl dělat svou největší lásku - divadlo. Jeho jméno a filmy takřka zmizely i z televize, přestaly mu vycházet knížky, nehrály se ani písničky tria Voskovec, Werich, Ježek.   Jiří Borovička mkv  