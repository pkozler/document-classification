 Hradec chce vybudovat dalších 200 míst v mateřských školách  --------------------    Ke zpravodajství: AUDIO   --------------------    Hradec Králové 25. května (ČTK) - Hradecká radnice chce do konce příštího roku vybudovat v mateřských školách 200 nových míst. Město uvažuje o výstavbě dvou montovaných škol a také o vybudování školy v lokalitě Podzámčí. V Hradci Králové mateřské školy letos přijmou všechny děti, která splní kritéria, řekl dnes novinářům náměstek hradeckého primátora Leoš Kučera.   "Předpokládáme, že zájem o umístění do mateřských škol bude velký i v dalších letech, proto připravujeme výstavbu dvou montovaných škol na pozemcích základních škol," řekl Kučera. Stavba škol s celkovou kapacitou 100 míst by mohla být dokončená v polovině příštího roku. Do konce roku 2012 by mohlo vzniknout 100 míst také v mateřské škole v Podzámčí. Radnice nyní jedná se soukromou firmou o odkupu pozemků a projektu výstavby této mateřské školy.   "Po dvou až třech letech by měl zájem o mateřské školy začít postupně klesat a školy budou prázdnější, ale například ty montované stavby bude možné využít na družiny či pro volnočasové aktivity dětí," řekl Kučera.   K zápisům do mateřských škol přišlo v Hradci Králové 1239 dětí. Celkem 112 dětem hrozilo, že se do školek nedostanou ačkoliv splňují kritéria pro přijetí. Hradecká radnice ale chce letos v září otevřít novou školu v montované budově ve čtvrti Kukleny, která nabídne na pět desítek míst. Město také provedlo úpravy mateřských škol, které o zhruba sedm desítek míst zvýšily jejich kapacitu.   sja jpt  