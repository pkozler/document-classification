 Právo: Podsvětí získalo fotky policistů, pořídil je člověk z MV  Praha 21. ledna (ČTK) - Lidé z podsvětí se v roce 2004 dostali k fotografiím, na nichž jsou zachyceni policisté, kteří v té době vyšetřovali rozsáhlou kauzu kolem takzvaného Berdychova gangu. Podle informací Práva zmíněné fotografie pořídil tehdejší detektiv z odboru pro boj s organizovaným zločinem Arnold Brabenec.   Jeden z dotčených policistů Právu řekl, že fotky tehdy zločincům rozdával Brabencův kolega a později i obchodní partner Petr Koňařík. Koňaříka společně s dalším detektivem Josefem Opavou soudy za podíl na trestné činnosti Berdychova gangu odsoudily k trestu 13, respektive 10 let vězení. Forenzní audit ministerstva vnitra zjistil, že Brabenec s nimi v roce 2004 vlastnil detektivní kancelář.   "(Brabenec) pořizoval z různých policejních akcí fotografie a pak je především Koňařík rozdával zmetkům. Říkali mi o tom informátoři, že se v podsvětí objevily mé fotky, například z jedné sportovní akce. Pak je našli lidi z inspekce u Koňaříka v autě, když ho zatýkali," řekl Právu nejmenovaný policista.   Brabenec v současnosti působí na ministerstvu vnitra na pozici referenta, do prosince loňského roku zastával vysokou funkci ředitele úseku informatiky. Právu uvedlo, že Brabenec sice připustil, že fotografie pořídil a nechal vyvolat, jakýkoli podíl na jejich další distribuci ale rezolutně odmítl.   Berdychův gang má podle obžalob i již pravomocných verdiktů na svědomí loupeže, únosy a vydírání podnikatelů. Kauza je označována za největší případ organizovaného zločinu v historii české kriminalistiky a je závažná i kvůli propojení podsvětí s elitními detektivy.   jhr  