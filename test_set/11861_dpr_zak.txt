 Opilý řidič srazil v Zubří na Valašsku matku s dítětem  Zubří (Vsetínsko) 31. ledna (ČTK) - Čtyřiatřicetiletý řidič Škody Octavia v opilosti srazil v sobotu dopoledne v Zubří na Vsetínsku matku s kočárkem. Čtyřiadvacetiletá žena i její jedenáctiměsíční dcerka utrpěly lehká zranění. Šofér nadýchal více než tři promile alkoholu. Je podezřelý z ohrožení pod vlivem návykové s látky, za což mu hrozí až tři roky vězení. ČTK o tom dnes informovala mluvčí vsetínské policie Lenka Javorková.   Nehoda se stala na místní komunikaci v Zubří. "Řidič nepřizpůsobil rychlost vozidla stavu a povaze vozovky. S autem dostal smyk a přejel do protisměru, kde srazil maminku, která při okraji silnice tlačila před sebou kočárek se svojí holčičkou. Žena byla po nárazu i s kočárkem odhozena na zasněžený chodník," poznamenala Javorková. Maminka i její dcera utrpěly lehká zranění, se kterými byly převezeny záchrannou službou do nemocnice.   jav mol  