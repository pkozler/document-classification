 Soud zprostil šéfa OMV obžaloby ze zneužití důvěrných informací  Vídeň 27. ledna (ČTK) - Vídeňský soud dnes zprostil generálního ředitele rakouské ropné společnosti OMV Wolfganga Ruttenstorfera obžaloby ze zneužití důvěrných informací v obchodním styku. Informovaly o tom agentury APA a Reuters. Soud své rozhodnutí po více než devítihodinovém slyšení zdůvodnil nedostatkem důkazů.   Vídeňské státní zastupitelství loni obvinilo Ruttenstorfera, že zneužil důvěrné informace, když 23. března 2009 nakoupil akcie OMV za zhruba 620.000 eur (15 milionů Kč), a zvýšil tím svůj podíl ve firmě na více než dvojnásobek. O týden později pak OMV oznámila, že prodává celý svůj podíl v maďarské ropné a plynárenské společnosti MOL, o jejíž převzetí v předešlém roce marně usilovala.   OMV prodala svých 21 procent akcií MOL ruské ropné společnosti Surgutněftěgaz za 1,4 miliardy eur. To byl v přepočtu na akcii téměř dvojnásobek tehdejší tržní ceny MOL, což umožnilo OMV vyjít z celého pokusu o spojení s Maďary beze ztráty. Akcie OMV ten den zpevnily o tři procenta. Podle obvinění Ruttenstorfer mohl předpokládat, že toto oznámení povede k růstu ceny OMV. Ruttenstorfer nicméně jakékoliv pochybení od začátku popíral.   pmh vju  