 Na silnicích nižších tříd Vysočiny leží ujetý sníh, klouže to  Jihlava 28. ledna (ČTK) - Na silnicích nižších tříd v kraji Vysočina leží zledovatělý sníh krytý posypem. Po čtvrtečním oteplení tyto vozovky v noci na dnešek namrzly a jsou kluzké, upozornila krajská správa a údržba silnic. Hlavní tahy a dálnice D1, které se solí, jsou holé. K ránu byl v kraji osmistupňový mráz a bylo jasno.   Silničáři teď začínají obnovovat posyp drtí na silnicích II. a III. třídy. "Jedničky jsou prosolené a vymrzlé, tam by problém být neměl," uvedl dispečer krajské správy a údržby.   Přes den by na Vysočině mělo být polojasno. Teploty se podle meteorologů budou pohybovat od minus pěti po minus jeden stupeň Celsia.   vst mol  