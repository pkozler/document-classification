 Česmad: Stát loni kvůli vyšší dani z nafty přišel až o 8 mld. Kč  Praha 26. ledna (ČTK) - Český státní rozpočet loni podle silničních dopravců přišel kvůli zvýšení spotřební daně z nafty o šest až osm miliard korun. Česko se kvůli opatření dostalo mezi pět zemí s nejdražší naftou v Evropě a silniční dopravci začali více tankovat v cizině. Uvedl to dnes mluvčí sdružení autodopravců Česmad Bohemia Martin Felix.   "Loňské navýšení spotřební daně uhlovodíkových paliv o korunu mělo přinést zhruba desetiprocentní nárůst předpisu této daně, ovšem ten naopak klesl," uvedl Felix.   Přestože dopravní výkony v dopravě loni rostly o více než pět procent, objem tankovaných pohonných hmot u tuzemských čerpadel se snížil. Od tankování v Česku upustila nejen tranzitující vozidla, ale v zahraničí kupují pohonné hmoty i české kamiony, uvedl Česmad.   "Kamiony, jejichž dojezd je více než 2000 kilometrů, nemají žádný důvod nechávat své peníze v ČR, ale bohužel naopak přispívají zahraničním rozpočtům. Je nepochopitelné, že v době obrovského tlaku na snižování schodku státního rozpočtu se ministerstvo financí nesnaží napravit loňskou chybu se zvýšením spotřební daně a nechává si pod rukama unikat miliardy do zahraničí," dodal Felix.   Podle lednových údajů Česmadu je Česko v průměrných cenách nafty v Evropě s cenou 1,35 eura (zhruba 32,7 Kč) za litr pátou nejdražší zemí. Vyšší cenu má Velká Británie, Švédsko, Řecko a Dánsko. Nejlevnější nafta je naopak v Srbsku, Chorvatsku, Bosně, Lucembursku a Bulharsku.   Snížení spotřební daně z litru nafty o 2,40 Kč chtěli na konci minulého roku prosadit poslanci vládních Věcí veřejných, návrh ale nakonec nepředložili. Podle dřívějšího vyjádření ministerstva financí by sazba musela klesnout přinejmenším o 2,50 Kč na litr, aby se Česká republika dostala do konkurenční pozice vůči Rakousku a Polsku. Výsledkem by ovšem byla ztráta pro státní rozpočet. Resort navíc sází na to, že okolní země své sazby daně zvednou.   jsa dvd  