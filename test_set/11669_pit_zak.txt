 Hackerství - zábava, výzva, zločin i politický protest  --------------------    Ke zpravodajství: FOTO ve Fotobance  ID foto: F201003080464201, F201003080464901   --------------------    Washington/Praha 6. ledna (ČTK) - Zejména jako zábavu a výzvu překonat tvůrce bezpečnostních systémů brali nabourávání do počítačových sítí raní hackeři. Jedním z nich byl i Loyd Blankenship, zvaný Mentor, který před 25 lety, 8. ledna 1986, krátce po svém zatčení sepsal jakýsi Hackerský manifest. Dnes se pojmem hacker většinou rozumí ilegální průnikář se zlými úmysly (správně však cracker), jenž využívá mezery v zabezpečení počítačových systémů k vlastnímu obohacení či k poškození druhých, například šířením počítačových virů.   Jako jeden z prvních hackerů se do historie zapsal John Draper (67), přezdívaný kapitán Crunch, jehož proslavila v roce 1971 akce s reklamní píšťalkou z kukuřičných vloček. Draper přišel na to, že přelepením určitých dírek na píšťalce dosáhne stejného frekvenčního tónu (2600 Hz), který používala firma AT&amp;T k propojení meziměstských hovorů. Zapískáním tónu do sluchátka pak byl schopen ovlivňovat průběh telefonátů. Šlo o jakýsi prehistorický phreaking (napojení se na cizí telefonní linku).   Nejslavnějším hackerem v historii je Kevin Mitnick (47), dnes majitel firmy na bezpečnostní poradenství, který v 90. letech strávil pět let ve vězení za počítačovou kriminalitu. Využíval mimo jiné "sociální inženýrství" - manipuloval lidmi za účelem získání zdrojových kódů operačních systémů. Pronikl například do systémů firem Nokia, Fujitsu či Motorola a po propuštění z vězení měl několik let zákaz užívat internet.   Jedno z největších napadení armádních počítačů provedl Skot Gary McKinnon, jenž se v letech 2001 a 2002 naboural do databáze serverů americké armády a úřadu NASA. Odhalen byl údajně proto, že si špatně spočítal časové zóny a nedopatřením napadl počítač, u něhož ještě seděl oprávněný uživatel. Nyní McKinnon čeká v Británii na vydání do USA, kde mu hrozí až 70 let vězení.   Loni v březnu byl v USA ke dvaceti letům za mřížemi odsouzen hacker Albert Gonzalez, který včele mezinárodní skupiny v letech 2005 až 2007 zorganizoval jednu z největších krádeží osobních údajů přes internet. Skupina se nabourávala do systémů velkých společností, včetně Heartland Payment Systems, a prodejen maloobchodních řetězců, odkud ukradla čísla asi 130 milionů kreditních a platebních karet. Gonzalez byl za hackerství zatčen už v roce 2003, ale poté ho najala americká tajná služba, aby jí pomáhal odhalovat jiné hackery.   Opakem záškodnických hackerů, neboli crackerů (od criminal cracker) či black hat hackerů, jsou takzvaní white hat hackeři, což jsou počítačoví experti, kteří legálně pronikají do systémů firem za účelem testování jejich bezpečnostních systémů. Existuje dokonce i mezinárodně uznávané osvědčení "certifikovaný etický hacker", jež vydává Mezinárodní rada konzultantů elektronického obchodu (EC-Council).   Z řad hackerů s dobrými úmysly vyšel například i Stephen Wozniak, spoluzakladatel firmy Apple Computer a tvůrce prvního osobního počítače, či americký programátor Richard Stallman, který v polovině 80. let založil hnutí Svobodný software (projekt GNU), jehož je dodnes horlivým propagátorem. Jako hacker začínal i Julian Assange, spoluzakladatel kontroverzního webového serveru WikiLeaks, který v posledních letech zveřejňuje citlivé i tajné vládní, korporátní či církevní dokumenty.   Z poloviny 90. let pochází termín hacktivisté, kteří "hackují" s úmyslem upozornit na nějaký politický či společenský problém. Jednou z prvních takových akcí bylo v červnu 1997 hromadné protestní nabourání se na stránky vládních úřadů Indonésie, která tehdy ještě okupovala Východní Timor.   V listopadu 2009 způsobili hackeři vědecký skandál, když na internetu zveřejnili korespondenci klimatologů, z níž údajně vyplývala manipulace s daty ve prospěch teorie globálního oteplování. Loni napadli hacktivisté ze skupiny Earth First! stránky evropského systému obchodování s emisemi, též v ČR, a po několik hodin tam vyvěsili výzvu upozorňující na zneužitelnost a neefektivnost prodeje emisních povolenek.   Šárka Nobilisová rmi  