 Tisk: Suzuki přesune některé závody z pobřeží do vnitrozemí  Tokio 7. července (ČTK) - Japonská automobilka Suzuki Motor hodlá vynaložit 40 miliard jenů (přes osm miliard Kč) na přesun některých svých závodů z mořského pobřeží do vnitrozemí. Chce se tak vyhnout škodám, které by mohly způsobit vlny cunami. Informovoval o tom dnes japonský podnikatelský list Nikkei.   Mluvčí automobilky uvedl, že firma uvažuje o různých strategických opatřeních. Upozornil však, že zatím nepadlo žádné rozhodnutí.   Suzuki se podobně jako další japonské automobilky potýká s negativními důsledky březnového zemětřesení a vlny cunami. Firma nicméně počítá s nárůstem celoročního zisku o více než desetinu na 50 miliard jenů.   Březnové zemětřesení a vlna cunami poškodily továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují.   pmh vju    