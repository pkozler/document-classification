 Plavecký spolek Vltavan oslaví 140 let svého trvání  --------------------    Ke zpravodajství: FOTO ve Fotobance  ID foto: FO01042502, FO00305322   --------------------    Praha 12. ledna (ČTK) - Vltavan, spolek plavců, vorařů a pobřežních, který patří k nejstarším existujícím spolkům v republice, letos oslaví 140 let své existence. K jubileu připravil na 15. ledna slavnostní setkání se spřízněnými spolky a na 28. ledna v Národním domě v Praze na Smíchově už 140. vltavanský ples, uvedl mluvčí spolku Jiří Mejstřík.   Členové spolku přijdou s historickými prapory, hrát budou dva orchestry, soutěžit se bude o Miss plesu. Členové spolku mají také svůj historický kroj.   Kořeny Vltavanu podle jeho členů sahají hluboko do minulosti a jsou spjaty s obchodem s dřevem v Podskalí. V roce 1088 zavedl první český král Vratislav II. clo zvané Výton a část poplatků z tohoto cla nařídil odvádět Vyšehradské kapitule, kterou založil. Katolická církev také každoročně v den panovníkovy smrti 14. ledna za něj slouží mši ve vyšehradském chrámu Petra a Pavla. Děje se tak prý každoročně od 11. století. Členové spolku se účastí mše v krojích.   Ve druhé polovině 15. vznikl v Podskalí plavecký cech. K jeho zrušení vedlo nařízení císaře Josefa II. v roce 1783, kterým prohlásil plavectví i obchod se dřevem za svobodné. Ke vzniku Vltavanu vedl až nový spolkový a shromažďovací zákon z roku 1867. Mezi zakládajícími členy spolku byla také pokrokově smýšlející česká šlechta, která v plavbě a obchodu se dřevem podnikala, například i předkové dnešního ministra zahraničí Adolf a Karel Schwarzenberkové.   Spolek měl původně ryze charitativní účel. Svědčí o tom úvod první spolkové pamětní knihy: "A tak, jako národ náš z dřímoty se probudil, zabřesklo se i v srdcích synů našeho Podskalí, kteří usilovně pomýšleli na to, aby Vltava proměnila se v otce Vltavana, který by nemocné syny podskalské neopouštěl, zemřelé k poslednímu lůžku doprovázel a zmrzačené hojil, vetché oudy podporoval a tak od nouze pomáhal."   vh dr        