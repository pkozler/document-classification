 Hokejisté Vítkovic se s Kladnem protrápili k výhře až v nájezdech  --------------------    Ke zpravodajství: AUDIO   --------------------    Ostrava 30. ledna (ČTK) - Hokejisté Vítkovic se ve 46. kole extraligy protrápili k vítězství nad Kladnem, které udolali 2:1 až po samostatných nájezdech. O vydřené výhře favorita nad nejslabším celkem na ledě soupeřů rozhodl Viktor Ujčík.   Vítkovický dres oblékl prvně v sezoně gólman Prusek a moc práce v premiéře neměl. Hrál se spíše urputný a bojovný hokej, ve kterém v úvodu podle očekávání tahal za delší konec domácí favorit.   Na vedoucí branku nemusel čekat dlouho: uklidnil ho mladík Hlinka, který se v šesté minutě po Ujčíkově přihrávce zpoza branky zblízka nemýlil. Po gólu volala i individuální technická akce Ujčíka, bekhendovou kličkou však na Faltera nevyzrál.   Hosté byli v ofenzivě bezzubí. Přestože ve druhé části viditelně zlepšili pohyb a karta se obrátila. Těžiště hry se přesunulo před Pruska, ale do šancí se Středočeši nedostávali. První pořádnou možnost měli až v 34. minutě, ale Kotrla ze sóla přestřelil.   Vítkovice se neprobraly ani v závěru. Výsledek nedokázaly pojistit ani při přesilovce pět na tři a nakonec si vykoledovaly vyrovnání. Bicek šikovnou tečí z těžkého úhlu v 51. minutě přehodil Pruskův beton a využil kladenskou přesilovku.   Neurovnaný a nevzhledný souboj nerozhodl ani Vosátko, který v závěru prodloužení trefil pouze tyčku. Domácí na penalty poslali do branky Šindeláře a to jim přineslo úspěch, protože zmařil všechny tři kladenské nájezdy. Jediným úspěšným střelcem byl Ujčík a přihrál Vítkovicím druhý bod.   lrm gi    Hlasy trenérů po utkání:   Mojmír Trličík (Vítkovice): "Jsme rádi i za dva body. V první třetině jsme byli lepší. Ale proto, že soupeř nehrál tak dobře. Vytvořili jsme si nějaké zajímavé situace, ale nebylo to ono. Od druhé třetiny soupeř přidal a byl aktivnější, měli jsme s tím velké problémy. Možná až v posledních pěti minutách, kdy jsme si díky krátkým intervalům střídání vytvořili určitý tlak. Ale trápíme se, nevytváříme si tolik šancí."   Jiří Kopecký (Kladno): "Každý bod je pro nás vynikající. V první třetině byly Vítkovice lepší, ale od druhé jsme hru vyrovnali. V závěru se nám povedlo vyrovnat i skóre. Penalty jsou loterie. Hráči, kteří je jeli dvakrát předtím, nám je vyhráli, dneska se to nepodařilo. Doufám, že se od tohoto výsledku odpíchneme a nějaký zápas už zase vyhrajeme."   lrm rte  