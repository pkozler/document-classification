 Chalupa si na ministerstvo přivede exposlance ODS Ježka  Rozšířili jsme v 1. a posledním  odstavci o další informace   --------------------    Praha 18. ledna (ČTK) - Nový šéf ministerstva životního prostředí Tomáš Chalupa si přivede na úřad bývalého poslance za ODS a místopředsedu sněmovního kontrolního výboru Libora Ježka. ČTK o tom dnes informovala mluvčí ministerstva Michaela Jendeková. Ježek se stane "náměstkem ministra - státním tajemníkem". Bude mít kompetence náměstka, uvedla bez bližšího vysvětlení funkce státního tajemníka.   Dosavadní Ježkova profesní činnost ve sněmovním výboru podle ní zapadá do avizovaného Chalupova záměru dosáhnout otevřené a průhledné správy ministerstva.   "Od Libora Ježka si slibuji, že bude společně se mnou pracovat na navrácení ztracené důvěryhodnosti ministerstva na veřejnosti. Jeho práce v kontrolním výboru sněmovny byla příkladná. Dlouhodobě se věnoval potírání neprůhledné byrokracie ve veřejné i privátní sféře. Většina jím šetřených kauz byla často předmětem zájmu sdělovacích prostředků, věnoval se například velmi intenzivně kauze kolem Nejvyššího kontrolního úřadu," uvedl na adresu nově nastupujícího ředitele v tiskové zprávě Chalupa s tím, že od něj podobné nasazení očekává i v nové funkci.   Na ministerstvu bude podle Chalupy nikoli kvůli politice, ale proto, aby řídil úřad podle hesla "Padni komu padni".     Uvedení Ježka do funkce je první změnou v personálním obsazení vedení ministerstva po pondělním příchodu nového ministra.   Drobil na svou funkci rezignoval v prosinci, když média přinesla odposlechy, ve kterých jeho poradce Martin Knetig naznačoval cesty, jak vyvést ze státního fondu peníze pro ODS. Ministr se tehdy ihned od poradce distancoval, za svou jedinou chybu označil neznalost charakteru lidí, které si vybral pro spolupráci.   Vedle nově jmenovaného Ježka tvoří zatím tým náměstků ministra životního prostředí první náměstkyně a ředitelka sekce ekonomiky a politiky životního prostředí Rut Bízková, ředitel sekce technické ochrany životního prostředí Ivo Hlaváč, ředitel sekce ochrany přírody a krajiny Tomáš Tesař a ředitel úřadu ministerstva Tomáš Vrbík. Kromě Bízkové všichni na ministerstvo přišli s Drobilem.   rem rot    