 Senát asi schválí novelu o dalším chovu starokladrubského koně  Praha 25. ledna (ČTK) - Senát asi schválí novelu plemenářského zákona, která se týká dalšího chovu starokladrubského koně. Doporučil mu to dnes jeho zemědělský výbor. Podle dosavadního zákona mohl plemennou knihu chovu vést pouze státní podnik Národní hřebčín Kladruby nad Labem. Vláda ale loni v květnu schválila jeho přeměnu na státní příspěvkovou organizaci, aby hřebčín mohl čerpat dotace z EU. Novela má v návaznosti umožnit nástupnické organizaci vedení plemenné knihy.   Národní hřebčín Kladruby je nejstarším velkým hřebčínem na světě, předloni od jeho založení uplynulo 430 let. Od roku 2002 je kladrubský hřebčín a kmenové stádo tamních běloušů národní kulturní památkou.   Novela kvůli evropským předpisům mění terminologii pro chov drůbeže. Vypouští ze zákona slovo "hejno". Místo toho zavádí přesné číslo počtu zvířat, od něhož se pak budou na chovatele vztahovat stanovené povinnosti. Ze zákona se také vypouští pojem "neplemenné ryby", který podle předkladatelů již není aktuální. Novela zavádí nový termín "živočichové pocházející z akvakultury".   Podobný cíl má i novela zákona o krmivech, která také v návaznosti na evropské normy upravuje některé pojmy. I tuto normu senátní zemědělský výbor doporučil schválit beze změn.   mhm vju  