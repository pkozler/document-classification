 Pražané uvidí událost tradičně spojovanou s venkovem - zabíjačku  Praha 22. ledna (ČTK) - Pražané dnes mohou na vlastní oči sledovat veřejnou zabíjačku, událost, která tradičně patří k zimě na venkově. Ochutnat mohou zabíjačkové speciality a dívat se, jak je řeznický mistr vyrábí. "Hody na Míráku" pro Pražany na náměstí Míru v dopoledních hodinách pořádá radnice druhé městské části a přijdou ji na 30.000 korun.   Radní měli v plánu na náměstí dopravit živé prase, které by řezník na náměstí porazil. To však není podle platných předpisů možné. Najala ale skutečného řeznického místra, který předvede například "nabíjení" jitrnic a jelítek.   Zabíjačkové speciality si mohou lidé koupit v několika stáncích za jednotnou cenu 30 korun. Podle starosty druhé městské části Jiřího Palusky jde o to ukázat lidem něco z venkovské tradice, která patří k zimě a kterou mnohé pražské děti vůbec neznají.     vh dr  