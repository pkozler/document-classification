 Jediný český vodní hamr a kováři přilákali do Dobříva tisíce lidí  --------------------    Ke zpravodajství: AUDIO; FOTO ve Fotobance  ID foto:  F201101210254001 ,  F201101210253701 ,  P200905160322601    --------------------    Dobřív (Rokycansko) 21. května (ČTK) - Jediný funkční vodní hamr v Česku a stánky kovářů z celé ČR, přilákaly na dnešní 20. ročník Hamernického dne do Dobříva rekordních 3500 lidí. Jde o setkání kovářů, platnéřů, zbrojířů i mladých adeptů kovářského řemesla, kteří soutěžili o Dobřívský cvoček, tedy o vykování hřebíku na čas. ČTK to řekla Miroslava Šandová, ředitelka Muzea Dr. Bohuslava Horáka v Rokycanech, které se o hamr stará.   Hamr mapuje historii podbrdského železářství od 14. století. "Jde o jediný hamr v Česku, který je původní, na svém místě a v provozu, plně funkční. Budova je ve stejné podobě jako v roce 1695, když se hamr postavil. Takhle skutečně je na té ikonografii, navíc tam byla pouze studna a bouda na nářadí," dodala. Podle Šandové bylo ještě v 50. letech minulého století v západních Čechách přes 500 hamrů, prakticky všechny ale zmizely. V Dobřívě skončila výroba v roce 1956. Naštěstí tehdy středisko památkové péče chtělo, aby se hamr zachoval.   Vodní hamr je od loňského července národní kulturní památkou, což mu přineslo vyšší prestiž. Loni ho navštívilo přes 11.000 lidí, kvůli krizi o něco méně než v minulých letech. Letos mu pomáhá cyklostezka z Plzně i zlatá pamětní mince, kterou vydala Česká národní banka loni v květnu. Hamr je otevřen denně od středy do neděle od 09:00 do 17:00.   Hamr je od loňska kompletně opraven. Od roku 1990 do něj muzeum vložilo přes 20 milionů korun. "Opravila se kola, dřevěné vantroky, vnitřní zařízení, střecha, dokoupili jsme buchar a výhně, opravila se transmise i dynamo, hřídele, celá statika i odvodnění zdí," uvedla ředitelka.   Kováři dnes překovávali a ostřili lidem nářadí i suvenýry. Ukázali také trhání zubů po "kovářsku", střihání nehtů na strojních nůžkách, podkování kopýtka a vykování pásu cudnosti na míru i středověké mučení.   "Akce je velmi důležitá pro propagaci řemesla. To nyní prožívá renesanci a je o ně zájem," řekl ředitel střední školy v Oselcích na Plzeňsku Václav Bumbička. Veřejnost žádá stále častěji produkty uměleckých kovářů. "Roste počet zákazníků, kteří dbají na to, aby to, co si kupují, byla hezká rukodělná a řemeslná práce. Jsou lidé, co to ocení a zaplatí, protože ono to opravdu je řemeslo těžké a náročné, jak na materiál, tak na fyzickou sílu, um, i na nápady a jejich ztvárnění," dodal.   Václav Prokš vsj  