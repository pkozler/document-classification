 Odbory projednají zdanění režijních jízdenek, zvažují stávku  --------------------    Ke zpravodajství: AUDIO; GRAFIKA   --------------------    Praha 17. května (ČTK) - Odborové sdružení železničářů dnes bude jednat o případné stávce kvůli návrhu ministerstva financí na zdanění režijních jízdenek. Osvobození zaměstnaneckých benefitů od daně navrhl zrušit ministr financí Miroslav Kalousek (TOP 09). Odbory kvůli zdanění režijních jízdenek hrozily stávkou už loni v únoru a v březnu.   Podle předsedy OSŽ Jaroslava Pejši zatím není jasné, jakým způsobem se mají režijní jízdenky danit. Pokud by šlo jen o zdanění ceny "režijek", která pro zaměstnance drah ročně činí 250 korun, nemělo by proti tomu sdružení námitky. Odboráři se ale obávají toho, že se hodnota ročních režijních jízdenek bude vyčíslovat jiným způsobem.   Pejša uvedl, že podle některých dřívějších odhadů byla hodnota režijní jízdenky v minulosti stanovena až na 20.000 korun. V případě danění zaměstnaneckého jízdného z takovéto částky je sdružení připraveno samo iniciovat generální stávku, dodal.   Odboráři se budou dále zabývat plánovanými škrty státních dotací pro regionální dopravu a převodem živé dopravní cesty na Správu železniční dopravní cesty.   jap jw  