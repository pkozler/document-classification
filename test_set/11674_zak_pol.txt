 Ukrajinskou Makejevku ohrožuje anonymní vyděrač  Zprávu jsme aktualizovali mimo jiné o zkrácení návštěvy prezidenta Janukovyče v Japonsku.   --------------------    Kyjev 20. ledna (ČTK) - Neznámý útočník dnes ve východoukrajinském městě Makejevka odpálil dvě nálože a dalšími pěti výbuchy hrozil, pokud nedostane velkou sumu peněz. Město ovládla panika, v ulicích hlídkují posílené týmy policie. Útoky se zatím obešly bez zranění. Prezident Viktor Janukovyč kvůli situaci v Makejevce zkrátil svou návštěvu v Japonsku a nařídil posílit bezpečnostní opatření v celé zemi.   První nálož časně ráno explodovala v odpadkovém koši u správní budovy místní uhelné společnosti, druhá krátce nato v telefonní budce u velkého obchodního centra. Výbuchy vyrazily okna okolních domů a poškodily plynové vedení, nikoho ale nezranily.   Podle zprávy agentury Interfax objevili policisté v poštovní schránce místního okresního úřadu výhrůžný dopis. Jeho autor hrozí dalšími explozemi, k nimž mělo dojít odpoledne, pokud nebude jeho požadavek splněn. Nepotvrzené zprávy hovoří o tom, že žádá čtyři miliony eur (97 milionů korun).   K dalším explozím mělo podle anonymního dopisu dojít v 16:00 SEČ, ale čtyři hodiny po vypršení této lhůty žádný nový výbuch nenastal.     Anonymní vyděrač v dopise podle policie podrobně popisuje, jak má být požadovaná suma předána. Agentura Unian oznámila, že peníze mají zaplatit známí místní podnikatelé. "Nejde o žádný žert," varoval veřejnost makejevský policejní mluvčí.   Ukrajinský deník blízký vládě Segodnja na své internetové stránce napsal, že úřady souhlasily s vyplacením peněz požadovaných vyděračem. To ale šéf ukrajinské tajné služby SBU Valerij Choroškovskyj, který přijel do města, popřel.   V Makejevce, významném průmyslovém a těžebním centru východní Ukrajiny, žije kolem 400.000 lidí. Město podle ukrajinských agentur ovládla panika, rodiče odvezli své děti ze škol a ulice byly vylidněné. Vyšetřování vedou týmy ukrajinské policie a speciální protiteroristické jednotky.   jf jas hej  