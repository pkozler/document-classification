 MF zlepšilo pro letošní rok odhad růstu ekonomiky na 2,2 procenta  --------------------    Ke zpravodajství: GRAFIKA   --------------------    Praha 31. ledna (ČTK) - Ministerstvo financí zlepšilo pro letošní rok odhad růstu české ekonomiky na 2,2 procenta z dřívějších dvou procent. V roce 2012 by měla ekonomika stoupnout o 2,7 procenta. Vyplývá to ze dnes zveřejněné nové makroekonomické predikce MF. Úřad rovněž zlepšil odhad růstu hrubého domácího produktu za loňský rok na 2,5 procenta.   "Odhad růstu české ekonomiky pro rok 2011 je v souladu s předpovědí Mezinárodního měnového fondu, zatímco predikce Evropské komise, respektive Organizace pro hospodářskou spolupráci a rozvoj přinášejí vyšší čísla," uvedl ministr financí Miroslav Kalousek. Evropská komise letos odhaduje růst české ekonomiky na 2,3 procenta a OECD na 2,8 procenta.   ČNB ve své listopadové prognóze odhaduje letos růst HDP na 1,2 procenta, v roce 2012 by měla ekonomika růst o 2,5 procenta. Novou prognózu zveřejní ČNB ve čtvrtek.   Ministerstvem odhadované zpomalení letošního ekonomického růstu zapříčiní podle prognózy úsporná politika vlády a konec solárního boomu. "Zhruba v polovině roku by ekonomický výkon měl dosáhnout úrovně vrcholu před vypuknutím recese," uvedlo MF.   V roce 2013, kdy by měl podle plánů klesnout deficit veřejných financí na 2,9 procenta HDP, by ekonomika měla růst o 3,2 procenta a následně v roce 2014 stoupnout o 3,8 procenta.   Inflaci ministerstvo očekává letos ve srovnání s předchozími odhady vyšší. Průměrná míra inflace by měla letos činit 2,3 procenta proti původně předpovídaným 2,2 procenta. V roce 2012 by měla inflace stoupnout na 2,4 procenta. "Vedle cen elektřiny a nájemného by mělo k růstu cen v roce 2011 nejvíce přispět zvýšení cen vodného a stočného, plynu a tepla. Nejistota panuje u cen v oddíle zdraví, kde může dojít ke zvýšení poplatku za pobyt v nemocnici a ke změnám doplatků za léky," uvedlo MF.   Beze změny ve srovnání s předchozími odhady by měla být letos míra nezaměstnanosti. MF očekává letos nezaměstnanost 7,2 procenta a v roce 2012 pak její pokles na 6,8 procenta. "Míra nezaměstnanosti v roce 2010 zřejmě dosáhla vrcholu, v tomto a příštím roce by měla mírně klesat," uvedli analytici MF.   Naopak pesimističtější je MF ohledně spotřeby domácností. Zatímco v minulé prognóze očekávalo ministerstvo pro letošek zvýšení spotřeby o 1,5 procenta, nyní počítá s růstem o jedno procento.     Odhady ministerstva financí (v závorce uvedeny odhady z předchozí říjnové predikce)       2009  odhad 2010  odhad 2011  odhad 2012     HDP  - 4,1 %  2,5 % (2,2 %)  2,2 % (2 %)  2,7 %     Průměrná míra inflace  1 %  1,5 % (1,5 %)  2,3 % (2,2 %)  2,4 %     Spotřeba domácností (vývoj)  - 0,2 %  1 % (1,5 %)  1 % (1,5 %)  2,9 %     Nezaměstnanost  6,7 %  7,3 % (7,4 %)  7,2 % (7,2 %)  6,8 %     Zdroj: Makroekonomická predikce MF   sos dvd  