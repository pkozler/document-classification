 Toyota svolává k opravě téměř 1,7 milionu automobilů  Tokio 26. ledna (ČTK) - Japonská automobilka Toyota Motor svolává po celém světě k opravě téměř 1,7 milionu vozů kvůli různým závadám, jež mohou způsobit únik paliva. Oznámila to dnes firma, která se již delší dobu potýká s problémy s kvalitou svých vozů.   Nejnovější opatření se týká široké řady modelů, včetně luxusních značek IS a GS Lexus v Severní Americe a automobilů Avensis v Evropě. Nejvíce vozů firma nicméně svolává v Japonsku, a to téměř 1,3 milionu, napsala agentura AP.   Automobilka uvedla, že kvůli závadám obdržela přes 140 stížností v Japonsku a dalších 77 stížností v zahraničí. V souvislosti se závadami však podle firmy zatím nebyly hlášeny žádné nehody.   Problémy s kvalitou automobilů firmy Toyota se dostaly do centra pozornosti poté, co byla společnost kvůli potížím s nechtěným zrychlováním nucena svolat po celém světě k opravě přes osm milionů vozů, z toho zhruba šest milionů ve Spojených státech. Později Toyota přikročila i k dalším svolávacím akcím.   Toyota je nyní největší automobilkou na světě. Svou vedoucí pozici na automobilovém trhu si vybudovala nabídkou bezpečných a spolehlivých vozů za rozumnou cenu. Rozsáhlá svolávání automobilů k opravě však mají negativní dopad na její pověst výrobce kvalitních vozů.   Toyota si loni třetí rok za sebou udržela prvenství na světovém trhu, pouze těsně ale předstihla bývalou jedničku General Motors. Toyotu navíc časem plánuje sesadit z vedoucí pozice na trhu německý rival Volkswagen.   pmh mha  