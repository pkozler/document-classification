 Cyklisté a pěší uklízeli příkopy podél cest na Žďársku  Kadov (Žďársko) 7. května (ČTK) - Příkopy podél silnic, cyklotras a turistických cest kolem Kadova na Žďársku dnes uklízelo téměř 70 dobrovolníků. Za zhruba pět hodin sesbírali účastníci osmého ročníku akce Petmen 30 pytlů odpadků, nejméně v historii akce. Kolem silnic na Žďársku je stále méně odpadků, příští rok se akce přesune o 20 nebo 30 kilometrů dál, řekl ČTK hlavní organizátor závodu Daniel Šimek.   Někteří cyklisté říkali, že už neměli podél cest co sbírat. Ale například směrem na Nové Město na Moravě je prý kolem silnic velký nepořádek. "Tady na Žďárských vrších je už situace dobrá, lidi se snaží po sobě uklízet," poznamenal Šimek.   V minulosti posbírali účastníci kolem silnic až 80 pytlů odpadků. V současnosti je kolem nich relativně čisto. K letošním netradičním úlovkům patřilo záchodové prkénko, uvedl Šimek.   Letos se do akce zapojili hlavně chodci, byla jich více než polovina. "Šli po turistických cestách, cyklisté jeli po delších trasách, které si vybrali na mapě. Nejdelší trasa měla kolem 22 kilometrů," podotkl Šimek. Petmenu se zúčastnili jak lidé, kteří se do ní zapojují pravidelně, tak i rodiny s dětmi, které vzhledem k hezkému počasí pojaly akci jako výlet.   Při prvním ročníku se v Kadově na startu sešlo sedm nadšenců, kteří pak za deště a zimy posbírali v okolí Nového Města na Moravě šest pytlů sešlapaných pet láhví. Rok od roku přibývalo dobrovolníků, a také kontejnerů v obcích, a ubývalo odpadků.   kpe rot  