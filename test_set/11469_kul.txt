 Moravská galerie v Brně koupila vzácný obraz barokního malíře  Brno 14. ledna (ČTK) - Moravská galerie v Brně získala do svých sbírek vzácný obraz barokního malíře Josefa Winterhaldera mladšího, který je skicou k nástropní malbě klášterního kostela Nanebevzetí Panny Marie v Brně-Zábrdovicích. Jde o nejvýznamnější akvizici galerie v minulém roce, cena činila 30.000 eur (asi 733.000 korun). Ještě v lednu se obraz stane součástí stálé expozice v Místodržitelském paláci, řekla ČTK mluvčí galerie Martina Vašková.   Obraz Panna Marie Vítězná se před časem objevil v nabídce jednoho renomovaného vídeňského uměleckého obchodu. Historici umění v něm objevili návrhovou skicu k nástropní malbě z roku 1782. Restaurátoři potvrdili, že je v dobrém stavu. Následovala složitá jednání s majiteli obrazu a ministerstvem kultury, které galerii zřizuje.   "V poslední době se často diskutuje o tom, jaké umění by měla státní muzea a galerie do svých sbírek nakupovat. Winterhalderova skica svým vztahem k domácímu památkovému fondu a významem pro dějiny barokního umění na Moravě jednoznačně splňuje kritéria výběru pro získání do veřejné sbírky České republiky," uvedl kurátor sbírky starého umění Moravské galerie Petr Tomášek.   Winterhalder mladší (1743 až 1807) patří k předním středoevropským barokním malířům. Narodil se v Německu a jako devítiletého jej rodiče poslali ke stejnojmennému strýci, jenž působil jako sochař v Olomouci. Jeho velkým učitelem se později stal slavný malíř Franz Anton Maulbertsch, s nímž se podílel na zakázkách v Louce, Hradišti svatého Hypolita a Dyji na Znojemsku. Jako nejlepší Maulbertschův žák dokončil po mistrově smrti některé jeho zakázky.   Své samostatné práce v podobě fresek, oltářních a závěsných obrazů zanechal Winterhalder třeba v klášterním kostele v Rajhradě a na různých místech v Rakousku a Maďarsku. Od roku 1773 až do své smrti žil ve Znojmě.   Jan Tomandl sap  