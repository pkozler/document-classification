 Informační centra v Pardubickém kraji prodlouží otevírací dobu  Pardubice 30. ledna (ČTK) - Zhruba dvacítka turistických informačních center v Pardubickém kraji změní od května otevírací dobu. K dispozici budou turistům i o víkendech a svátcích a ne jen ve všední dny. ČTK to řekl krajský radní odpovědný za cestovní ruch Miroslav Stejskal.   "Půjde o infocentra, která jsou u nějaké významné památky, hradu nebo zámku. Je logické mít otevřeno o víkendu, když tam přijede turista. Dřív centra otevírala hlavně ve všední den, to nemělo moc význam," řekl Stejskal.   Radní podotkl, že vybraná turistická centra mohou počítat s větší podporou kraje. Na letošek si kraj na informační centra vyčlenil čtyři miliony korun.   Práce informačních centrech bude i nadále propojená s turistickým webem www.vychodni-cechy.info, kam budou dodávat informace o dění v jednotlivých regionech.   Pardubický kraj nově sestavil systém kritérií. Týkají se kvality poskytování služeb, například jazykové vybavenosti pracovníků. Povinné standardy převzala od kraje Asociace turistických a informačních center a bude je postupně u svých členů zavádět po celé republice.   jlc dp  