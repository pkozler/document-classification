 Na D1 se převrátil kamion s prasaty, směr na Brno je uzavřen  Doplnili jsme informace policie ve 2. a 3. odstavci.   --------------------    Loket (Benešovsko) 18. ledna (ČTK) - Na dálnici D1 na Benešovsku se dnes ráno převrátil kamion převážející prasata. Směr na Brno byl na 61. kilometru ve směru na Brno uzavřen. Policie odklání dopravu na exitu 56, informuje Ředitelství silnic a dálnic.   Nehoda se stala ve 4:45. Po převrácení kamionu prasata běhala po dálnici. Rychlost dopravy ve směru na Prahu proto byla omezena. Vozidla, která zůstala v uzavřeném úseku, policisté kyvadlově pouštěli ven.   Operační důstojník dálničního oddělení v Bernarticích ČTK kolem 08:00 řekl, že se již všechna zvířata podařilo odchytit a po dálnici se nepohybují. Nadále tam ale zůstává havarovaný kamion, který se při nehodě převrátil na bok. "Pracuje se na jeho vyproštění. Ještě to nějakou dobu potrvá," dodal policista.   khj mol  