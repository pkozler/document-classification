 Ve Středoafrické republice vězněni Američan s českým průvodcem  Libreville 31. ledna (ČTK) - Ve Středoafrické republice byl zadržen americký turista a jeho český průvodce Petr Jahoda, aniž byl k jejich zadržování předložen věrohodný důvod. Uvedla to dnes agentura AFP. Dvojice byla vězněna dva týdny, informovala s odvoláním na sdělení Američanovu advokátku.   Dvojice byla zatčena 13. ledna ve městě Mba&#xEF;ki na jihu země (asi sto kilometrů jihozápadně od hlavního města Bangui) poblíž diamantových polí. Dva týdny muži strávili ve vězení, protože prý neměli povolení pro pohyb v této oblasti, uvedla advokátka Roberta Levitta. Nicméně "dotázané mezinárodní úřady ujistily, že tyto oblasti nebyly označeny jako zóny podléhající nějakým podmínkám nebo omezením", uvádí se v advokátčině prohlášení.   Američan, který žije ve Francii, byl ve Středoafrické republice na dovolené, během níž se chtěl setkat s Pygmeji. A Čech mu dělal průvodce.   Šest dní po zatčení byli vyzváni, aby každý z nich zaplatil "pokutu 500.000 středoafrických franků (zhruba 18.500 Kč), jinak půjdou do vězení "na tři měsíce až dva roky", sdělil Levitt.   "Propustili nás, až když jsme jim hotově zaplatili," sdělil americký turista s tím, že na "malé gesto" čekali i žalářníci.   Po celou dobu jejich věznění intervenovaly ambasády USA i Francie u středoafrických úřadů, dokud nakonec dvojice nebyla minulý čtvrtek dopravena na letiště.   "Nikdo mi nikdy neřekl, že bychom nemohli jet do Mba&#xEF;ki, teprve až když jsme tam byli. Je to šokující, když zadrží turistu, zatknou ho, uvrhnou ho do vězení na dva týdny, donutí ho zaplatit půl milionu středoafrických franků a nakonec ho dovezou k letadlu," svěřil se Američan.   Podle nejmenovaného diplomatického zdroje oba muže zadržela důlní jednotka a četníci. Přitom v Mba&#xEF;ki nikdy nebyly "bezpečnostní problémy", zdůraznil zdroj. Oba cestovatelé prý vstoupili bez povolení do těžební oblasti, přitom ale nikdy neopustili hlavní silnici.   Petr Jahoda je zkušený český cestovatel, organizátor řady expedic hlavně do oblastí obývaných přírodními národy. Často publikuje, vydal několik cestopisně-etnografických knih, i fotografických. Jeho jméno se objevuje v předních geografických a cestopisných magazínech včetně National Geographic.   hit hej  