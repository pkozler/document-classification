 GTS loni zvýšila provozní zisk o šest procent na 91 milionů eur  Praha 9. května (ČTK) - Skupina GTS Central Europe, která má pobočku i v ČR, loni zvýšila hrubý provozní zisk EBITDA o šest procent na 91 milionů eur, tedy asi 2,2 miliardy Kč. Tržby se zvýšily o 0,7 procenta na 387 milionů eur, což je v přepočtu asi 9,3 miliardy Kč. Telekomunikační firma výsledky oznámila v tiskové zprávě.   "S využitím našeho velkého volného peněžního toku jsme v roce 2010 rozšířili klíčovou oblast našeho podnikání o několik strategických akvizicí, díky kterým jsme na několika trzích rozšířili počet našich zákazníků, síť i nabídku produktů," uvedl finanční ředitel Gerald Grace.   Zvýšená ziskovost podle zástupců firmy umožní poskytovat komplexnější řešení využívající optickou infrastrukturu a datová centra skupiny, u kterých je dosahováno vyšší marže. V roce 2010 se stala zákazníky GTS CE řada nadnárodních společností, uvedla firma v tiskové zprávě.   "Díky kapitálovým investicím jsme v roce 2010 představili nejenom vedoucí ethernetové služby, ale přidali i téměř 500 budov do námi vlastněné a provozované optické sítě. S pokračujícím zaměřením na obsluhu našich zákazníků napříč všemi obchodními jednotkami dosáhneme v roce 2011 ještě lepší výkonnosti," dodal generální ředitel Danny Bottoms.   Skupina GTS Central Europe (GTS) je poskytovatelem integrovaných telekomunikačních řešení v zemích střední a východní Evropy. GTS vlastní a provozuje rozsáhlou optickou síť a datová centra v České republice, Polsku, Maďarsku, Slovensku a Rumunsku.   jsa vju  