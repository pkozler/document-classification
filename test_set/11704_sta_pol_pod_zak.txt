 Krnov dostal od antimonopolního úřadu pokutu 150.000 korun  Brno 20. ledna (ČTK) - Krnov bude muset zaplatit pokutu 150.000 korun za chyby při zadávání zakázky na rekonstrukce výtahů. Sankci městu uložil antimonopolní úřad. Město podle úřadu udělalo v tendru za zhruba 20 milionů korun několik chyb. Pokuta je pravomocná. ČTK to zjistila z internetové sbírky rozhodnutí ÚOHS.   Město porušilo zákon o zakázkách, když jako dílčí hodnotící kritérium ekonomické výhodnosti nabídky stanovil reference, tedy hledisko, které je jedním z kvalifikačních předpokladů. Podle úřadu tento postup mohl ovlivnit i výběr nejvhodnější nabídky. "Do procesu hodnocení ekonomické výhodnosti nabídek vstoupila úvaha zadavatele o úrovni referencí, což zákon vylučuje," uvedl v rozhodnutí ÚOHS.   Úřadu dále vadilo, že město oproti původnímu zadání rozšířilo předmět zakázky a uchovalo pouze část dokumentace k zakázce, a to pouze v neověřených kopiích.   Město v průběhu druhostupňového řízení chyby přiznalo, napadlo pouze výši pokuty. Zdála se mu příliš vysoká a navrhlo její snížení na třetinu. Tomu předseda ÚOHS Petr Rafaj nevyhověl. Podle něj byla sankce uložena ve spodní hranici své maximální možné výše a není likvidační.   Zakázku město zadávalo v roce 2008. K její realizaci vybralo společnost White Lines s.r.o. Na chyby v tendru ÚOHS upozornilo Finanční ředitelství v Ostravě.   vrn mol  