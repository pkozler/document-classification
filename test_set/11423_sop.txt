 Šestina Američanů žije podle sčítání lidu v chudobě  Los Angeles 6. ledna (ČTK) - Šestina obyvatel USA, tedy asi 48 milionů Američanů, žije podle loňského sčítání lidu v chudobě. Demografové navíc upozorňují, že se situace chudých lidí zhoršuje, zejména kvůli rostoucím nákladům na zdravotní péči. Dnes o tom informoval deník Los Angeles Times.   Výsledky sčítání ukázaly, že chudobou jsou nejvýrazněji postiženi senioři a děti do 15 let. Chudých je 18 procent dětí a 16 procent lidí starších 65 let.   Demografové považují za chudé ty rodiny, jejichž roční příjem je nižší než 25.000 dolarů (470.000 korun). Do příjmu se podle nové metodiky zahrnují i daňové úlevy a sociální dávky. Zohledněny jsou i náklady na život.   Dříve používaná metodika stanovovala míru chudoby pouze na základě nezdaněných ročních příjmů. Nebyly ale do nich započteny nepeněžní dávky od státu, například potravinové lístky.   Největší míra chudoby je v západní části Spojených států, kde je jí postiženo 19,2 procenta lidí. Na jihu a jihovýchodě USA je 16,1 procenta chudých, na Severovýchodě 14,3 procenta. Nejméně je chudoba rozšířena na Středozápadě, kde postihuje 12,1 procenta Američanů.   Údaje o chudobě byly zveřejněny v době, kdy americká vláda uvažuje o škrtech v některých sociálních programech kvůli vysokému deficitu státního rozpočtu.   str mik  