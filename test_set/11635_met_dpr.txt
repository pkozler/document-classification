 Na moravskoslezských silnicích leží ujetý či rozbředlý sníh  Ostrava 24. ledna (ČTK) - Na mnoha silnicích v Moravskoslezském kraji zůstává po víkendovém sněžení vrstva sněhu. Rozbředlý sníh leží na hlavních tazích především na Opavsku a Bruntálsku, kde stále v přeháňkách sněží. Ujetá vrstva sněhu pokrývá hlavně vedlejší silnice na Opavsku, Bruntálsku a Novojičínsku, zjistila ČTK od krajské správy silnic.   Na většině silnic v kraji by proto měli řidiči jezdit se zvýšenou opatrností, a to i na rychlostní komunikaci mezi Ostravou a Frýdkem-Místkem. Severomoravská část dálnice D1 je pouze mokrá.   Zbytky rozbředlého sněhu leží i na hlavních silnicích na Ostravsku, Karvinsku a Novojičínsku. Řidiči s ním musejí v těchto regionech počítat také na vedlejších cestách.   V celém kraji je zataženo, ranní teploty se pohybovaly od minus dvou do minus devíti stupňů Celsia.   hnz mol      