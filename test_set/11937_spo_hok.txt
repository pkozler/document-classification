 Hanzal s Vrbatou se v NHL podíleli na obratu Phoenixu  --------------------    Ke zpravodajství: FOTO/aktuality   Zprávu jsme celkově rozšířili.   --------------------    New York 12. ledna (ČTK) - Český hokejista Martin Hanzal pomohl v úterním utkání NHL dvěma asistencemi k výhře Phoenixu 4:3 na ledě Columbusu a byl vyhlášen první hvězdou zápasu. Po akcích třiadvacetiletého rodáka z Písku završili Coyotes obrat z 1:3. Nejdříve si Hanzal připsal přihrávku u vyrovnávací branky Radima Vrbaty a při rozhodujícím gólu Dereka Morrise dokonale zastínil výhled brankáři Mathieu Garonovi.   "Vystřelili a on (Hanzal) mě ve strkanici přede mnou trochu rozhodil. Myslím si, že to bylo trochu nedovolené bránění," popisoval Garon situaci, která předcházela vítěznému gólu. "První střelu jsem chytil, ale nedokázal jsem zastavit dorážku. Ani nevím, jak to prošlo do branky," přiznal gólman Columbusu. Od jeho vyrážečky se puk vznesl do vzduchu, obloučkem spadl na místo, kde má na zádech číslo, a odrazil se do branky.   "Jakkoliv dáte gól, berete to," prohlásil autor vítězného zásahu Morris. "Byla to jedna z těch akcí, které neustále děláte. Útočník odvedl výbornou práci v rohu kluziště, vybojoval pro mě puk a Marty (Hanzal) skvěle clonil," komentoval rozhodující okamžik Morris. Jednu trefu poražených vstřelil Rostislav Klesla. Další český obránce Michal Rozsíval, který byl v pondělí vyměněn z New Yorku Rangers do Phoenixu, do utkání ještě nenastoupil.   Naopak Wolski, který putoval za Rozsívala do Rangers, v úterý v novém působišti debutoval. Čtyřiadvacetiletý kanadský útočník polského původu hrál v jedné formaci s Mariánem Gáboríkem a Arťomem Anisimovem. I přes svou aktivitu ale Wolski v utkání nebodoval a Rangers podlehli doma Montrealu 1:2. První branku hostů zaznamenal český obránce Jaroslav Špaček, který se po přihrávce Tomáše Plekance šikovně zbavil bránícího Brandona Prusta a střelou z levého kruhu vyrovnal. V závěrečné třetině na něho navázal Benoit Pouliot.   "Dodržovali jsme taktický plán do puntíku. Nesrazil nás ani brzký gól a stále jsme plnili to, co jsme si řekli. A úspěch se dostavil," uvedla brankářská dvojka Canadiens Alex Auld, který je na Rangers specialistou. Ve všech šesti startech proti nim bodoval, jeho gólový průměr je v těchto utkáních 0,97 a úspěšnost zásahů 96,6 procenta. "Moje jediná porážka tady (v Madison Square Garden) přišla až v rozstřelu, přičemž za 65 minut jsem nedostal ani gól. Celková atmosféra mi zde dodává mnoho energie," vysvětloval Auld.   V souboji českých gólmanů předčil zkušenější Tomáš Vokoun talentovaného Michala Neuvirtha, když díky třiceti úspěšným zákrokům dovedl Floridu k výhře 4:3 v prodloužení nad Washingtonem. Panthers, za něž jednou asistoval Radek Dvořák, si ale opět zahrávali s přízní osudu, když v utkání ztratili tříbrankový náskok. Vítězný gól dal v prodloužení Dennis Wideman. Neuvirth, který chytal poprvé od 23. prosince, zastavil 37 ze 41 střel soupeře.   Dvakrát oslavil v úterý první hattrick v NHL útočník Patrice Bergeron, který byl hlavním strůjcem výhry Bostonu 6:0 nad Ottawou. Pětadvacetiletý kanadský hokejista byl původně označen za střelce čtvrté branky týmu, což by byl jeho třetí zásah v zápase, ale záhy byl verdikt změněn a gól byl přisouzen Bradu Marchandovi.   Fanoušci, kteří ale na počest jeho třígólového představení naházeli na led čepice, nepřišli zkrátka. Bergeron se v poslední části trefil ještě jednou. "Chtěl jsem ho moc vstřelit kvůli lidem, kteří předtím zasypali led čepicemi," uvedl Bergeron. Na jednoznačném vítězství se dvěma přihrávkami podílel i David Krejčí. Brankář Tim Thomas si připsal 31 zákroků a šestou nulu v sezoně.   Šestistou výhru v NHL zaznamenal na trenérské lavičce Ron Wilson z Toronta. Shodou okolností pokořil úctyhodnou metu pokořil v San Jose, jehož vedení ho v roce 2008 po vyřazení ve druhém kole play off propustilo. Wilsonovi svěřenci uspěli na ledě soupeře 4:2 zásluhou povedené třetí třetiny, v níž vstřelili všechny své góly. Dvěma góly se přičinil o výhru Toronta Clarke MacArthur, jemuž na jednu trefu přihrál Tomáš Kaberle. Za domácí skóroval pouze Patrick Marleau. "Je to výjimečný okamžik. Není to něco, co by bylo často k vidění. Pouze šesti dalším trenérům se to povedlo," komentoval jubilejní výhru Wilson.   lbc okr  