 Přebytek zahraničního obchodu Číny loni klesl o sedm procent  Rozšířili jsme o podrobnosti od 6. odstavce včetně prosincových dat a reakce analytika.   --------------------    Peking 10. ledna (ČTK) - Přebytek zahraničního obchodu Číny v loňském roce klesl o sedm procent na 183,1 miliardy dolarů, snížil se tak druhým rokem za sebou. Peking tak dostal argument, jak odmítnout tlak Spojených států, aby rychleji posiloval kurz jüanu, před návštěvou čínského prezidenta v USA. Chu Ťin-tchao se chystá navštívit Washington příští týden, napsala agentura Reuters podle dnešních čínských oficiálních statistik.   V roce 2009 dosáhl přebytek čínské obchodní bilance 196,1 miliardy dolarů, kdy klesl o třetinu proti téměř 300 miliardám z roku 2008 před ekonomickou krizí.   Čínská vláda použije poslední obchodní statistiku jako důkaz, že ve snaze o větší vyváženost své ekonomiky dělá stabilní pokrok. Země směřuje k posilování domácí spotřeby, snižování závislosti na vývozu a světu tak pomůže rostoucí poptávkou po dovozu.   Pro Spojené státy ale tyto změny postupují pomalu, protože se politicky citlivé obchodní saldo dvou největších světových ekonomik ještě zvýšilo. V obchodu se Spojenými státy loni přebytek čínského obchodu vzrostl o 26 procent na 181,3 miliardy dolarů.   Chu se setká s americkým protějškem Barackem Obamou 19. ledna. Bílý dům uvádí, že Obama na něj přitlačí kvůli řízení devizového kurzu, který podle kritiků Číně zvyšuje přebytek obchodní bilance a připravuje o pracovní příležitosti její obchodní partnery. Někteří američtí zákonodárci chtějí zavést sankce na čínské zboží, pokud Peking neuvolní kontrolu nad svou měnou.   Čísla za samotný prosinec jsou v souladu s tím, co se ukazuje od začátku světové finanční krize před více než dvěma lety. Vzhledem k tomu, že čínská ekonomika roste rychleji než zbytek světa, dovoz zastínil vývoz.   Export z Číny v prosinci vzrostl o 17,9 procenta, zatímco import stoupl o 25,6 procenta, ukázala data celního úřadu. Prosincová bilance čínského obchodu se světem tak dosáhla přebytku 13,1 miliardy dolarů, zatímco ekonomové očekávali 20 miliard. Výsledek představuje nejnižší saldo za osm měsíců.   "Dovoz je mnohem silnější, než jsme předpokládali," uvedl ekonom šanghajské poradenské firmy CEBM Wang Chan. Statistiky podle něj naznačují, že domácí investice a poptávka posilují hlavně domácí spotřebu.   Peking nechal posílit svůj jüan vůči americkému dolaru o tři procenta od poloviny loňského června. Tehdy po téměř dvou letech uvolnil pevné navázání jüanu na dolar, které chránilo čínskou ekonomiku před dopady světové finanční krize.   Obchod je jen jednou z problematických oblastí mezi oběma velmocemi. Země se loni nepohodly kvůli útoku Severní Koreje na jih poloostrova a názory Pekingu a Washingtonu se rozcházejí i případě internetové cenzury, lidských práv, změn klimatu a nakládání se vzácnými zeminami, napsaly agentury Reuters a AP.   pok mha  