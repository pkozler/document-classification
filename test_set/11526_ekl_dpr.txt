 Cyklisté si připomněli kolegu sraženého před pěti lety autem  Praha 20. ledna (ČTK) - Zhruba tři desítky cyklistů vyrazily dnes večer z náměstí Jiřího z Poděbrad na vzpomínkovou jízdu za oběti dopravních nehod a propagátora městské cyklistiky Jana Bouchala, kterého před pěti lety při jízdě na kole srazilo v ulicích Prahy auto. Kvůli bezpečnosti se mnozí z účastníků vybavili helmami s baterkami či signálními vestami. Na kola si pak připevnili blikající světla.   Dnešní cyklojízda je podle pořadatele a člena iniciativy Auto*Mat Víta Masareho jednou ze série cyklojízd, které se konají každý třetí čtvrtek v měsíci. Vzpomínková akce vede z Vinohrad na Malou Stranu do Sněmovní ulice, kde Bouchal pracoval. Trasa končí na křižovatce ulice Dukelských hrdinů a nábřeží kapitána Jaroše, kde se Bouchalova nehoda 6. ledna 2006 v 19:30 stala.   Na křižovatce stojí od roku 2008 takzvané ghost bike - bíle natřené kolo přidělané k lampě veřejného osvětlení, které připomíná nešťastnou událost. "Protože se improvizovaný pomník již několik let nezměnil, plánujeme zde přidělat druhé," řekl ČTK Masare. V příštích letech by podle něj mohly na místě přibývat další.   Cyklisté stále doufají, že bude na křižovatce vztyčen permanentní pomník, který by varoval chodce, cyklisty i řidiče před nepřiměřeným chováním v dopravě a přílišnou lehkovážností za volantem i na přechodech. Ve výtvarné soutěži zvítězil před několika lety sochař David Černý. Památník měla tvořit kovová silueta cyklisty sraženého z kola, zasazená do asfaltu vozovky v místě neštěstí a doplněná nápisem. Magistrátní odbor dopravy, Technická správa komunikací ani policie nesouhlasily. "Křižovatka také zůstává stále stejně nebezpečná jako v době před Bouchalovou smrtí," uvedl Masare.   Iniciativa Auto*Mat bojuje za bezpečnost v Praze, snaží se rozvíjet cyklistickou, pěší a veřejnou dopravu. Podle jejich dřívějšího vyjádření zemře nebo je těžce zraněno v hlavním městě každoročně až 170 lidí, chodců i cyklistů. Vratislav Filler ze sdružení dnes uvedl, že samotných kolizí ubývá, počet chodců zraněných při nehodách je však v posledních pěti letech zhruba stejně vysoký, dětí zraněných autem při přecházení ulic je pak naopak víc. Praha je na tom podle něj ze všech českých měst nejhůře.   ado rot  