 Tchajwanská HTC více než dvojnásobně zvýšila čtvrtletní zisk  Tchaj-pej 6. ledna (ČTK) - Tchajwanská společnost HTC v loňském posledním čtvrtletí zvýšila čistý zisk více než dvojnásobně na 14,6 miliardy tchajwanských dolarů (asi 9,4 miliardy Kč). Podnik dnes uvedl, že se ve výsledku odrazila silná poptávka po chytrých mobilech s operačním systémem Android od americké firmy Google.   Celoroční zisk firmě stoupl o 74 procent na 39,33 miliardy tchajwanských dolarů, uvedla HTC bez bližších podrobností. Podnik je čtvrtým největším výrobcem chytrých mobilních telefonů na světě a uvedený zisk není auditovaný.   "Výsledek dává prostor pro zvýšení odhadů na rok 2011 pro analytiky," uvedla analytička společnosti Yuanta Securities Bonnie Changová. Podle ní překvapila investory ve výsledku zisková marže vyšší o 1,4 procentního bodu, než se očekávalo.   Akcie HTC dnes vzrostly o 1,23 procenta, a vedly si tak lépe než zbytek akciového trhu v Tchaj-peji. Emisi podniku navíc pomohla zpráva amerického operátora AT&amp;T, který se chystá jeho mobily v tomto čtvrtletí prodávat.   Investoři kupovali akcie podniku již před zveřejněním výsledků. Za minulý rok přitom akcie firmy vzrostly o silných 160 procent, zatímco si index TAIEX nepřipsal ani deset procent.   pok dvd  