 ODS chce, aby o konkurzu na policejního prezidenta jednal výbor  Praha 18. ledna (ČTK) - Poslanci občanských demokratů budou prosazovat to, aby o výběrovém řízení na policejního prezidenta jednal ve středu sněmovní branný a bezpečnostní výbor. Konkurz vyhlášený ministrem vnitra Radkem Johnem (VV) je podle ODS v rozporu se služebním zákonem, vnitro tvrdí opak. John by měl na výboru své stanovisko vysvětlit, řekla dnes ČTK místopředsedkyně výboru Jana Černochová (ODS).   Občanští demokraté tvrdí, že o nástupci Oldřicha Martinů je údajně rozhodnuto. Policii má prý vést Johnův náměstek a favorit Věcí veřejných Viktor Čech, který před časem opustil místo zástupce Martinů. ODS má pochyby i o tom, zda konkurz mohl vypsat John a zda se Čech mohl do výběrového řízení přihlásit. Zpochybňují i podmínky pro zájemce.   "Chceme, aby se výbor výběrovým řízením zabýval, aby nás ministr John informoval o způsobu jeho vypsání a aby zdůvodnil svůj názor, že je konkurz v pořádku," uvedla Černochová. Shoda na zařazení takového bodu na program jednání výboru by podle ní být měla.   Výběrové řízení zpochybňují i sociální demokraté. Podle úřadujícího stranického předsedy Bohuslava Sobotky jde o předem inscenovanou hru. Poslanci ČSSD budou debatovat o tom, jak postupovat dál, na dnešním jednání poslaneckého klubu. Ve výběrové komisi je zastupují poslanci František Bublan a Martin Pecina.   Poslanci ODS na dnešním jednání své sněmovní frakce dosavadní postup konkurzu podle Černochové jen zrekapitulovali a podrobnosti neřešili. ODS už dříve vyhlásila, že jejich náměstek na vnitru Jaroslav Salivar je v komisi jako odborník a stranu nezastupuje.   Vnitro stále opakuje, že konkurz je se zákony v souladu. Výběrová komise zasedá dnes.   mbc pba  