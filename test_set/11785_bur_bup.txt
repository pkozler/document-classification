 Euro vůči dolaru stouplo nejvýše za dva měsíce  Londýn 24. ledna (ČTK) - Evropská měna dnes již pátou seanci za sebou posiluje vůči dolaru a stoupla na novou nejvyšší hodnotu za dva měsíce. Obavy z dluhové krize v eurozóně jsou nyní zažehnány a investoři čekají, že v eurozóně porostou úrokové sazby.   V 17:40 SEČ euro vůči dolaru stouplo o 0,19 procenta na 1,3664 USD, když během dne vzrostlo až na 1,3683 USD. Za poslední dva týdny euro vůči dolaru posílilo o šest procent. Vůči jenu se kurz eura zvýšil o 0,03 procenta na 112,57 JPY. Dolar k jenu klesl o 0,21 procenta na 82,36 JPY.   Růst eura částečně zbrzdily politické otřesy v Irsku a sebevražedný bombový atentát na letišti v Moskvě. Zisky si však euro udrželo.   Hlavním pohonem růstu eura byl komentář šéfa Evropské centrální banky Jean-Clauda Tricheta o inflačních tlacích. Ten mezi investory vyvolal očekávání, že by ECB mohla začít zvyšovat úrokové sazby dříve, než americká centrální banka. Pro měnu byly příznivé i zprávy o průmyslových zakázkách v eurozóně a aktivitě ve zpracovatelském průmyslu, napsala agentura Reuters.   irl jw  