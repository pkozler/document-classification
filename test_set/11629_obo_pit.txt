 Heureka: Zimní slevy na internetu jsou často jen fiktivní  Praha 3. ledna (ČTK) - Lidé by při nákupu zlevněného zboží na internetu měli být opatrní, jelikož ne všechny uváděné slevy odpovídají skutečnosti a často jsou jen fiktivní. Vyplývá to z údajů internetového srovnávače cen Heureka.cz. Výprodeje na přelomu loňského a letošního roku zahájila řada internetových obchodů, přičemž inzerované slevy činí až 70 procent.   "Nakupující by se v reklamních kampaních internetových obchodů určitě neměli nachytat na slovo akce či sleva nebo na vysoká procenta slevy, protože zboží může být i tak dražší než u jiného prodejce," sdělil dnes ČTK Tomáš Hodboď z Heureka.cz, podle kterého internetoví prodejci většinou nabízejí atraktivní ceny během celého roku, přičemž velmi často tyto výhodné ceny zajišťují právě díky nejrůznějším slevám.     Lidé by proto měli nejdříve porovnat nabídku ostatních internetových prodejců. Některé internetové obchody totiž počítají slevy z výrobcem doporučených maloobchodních cen, za které se ale výrobek prakticky neprodává. Internetové obchody také někdy zboží nejprve jen formálně zdraží, aby pak výraznou slevou nalákaly nakupující. I když internetové obchody nabízejí skutečné slevy, tak některé z nich na druhou stranu mají dražší dopravu nebo balné a pomocí těchto položek dotují akční ceny.   "Internetové obchody si velké výprodeje nemohou dovolit například proto, že marže na zboží jsou poměrně nízké. K výprodejům na internetu dochází spíše u sezónního zboží jako je například oblečení, tam ke skutečným výprodejům pravděpodobně dojde," podotkl Hodboď.   První obchodní řetězce letos sezónní výprodeje zahájily už před vánočními svátky a hlavní vlnu slev obchodníci odstartovali v samém závěru loňského roku. Lidé mohou nyní v kamenných prodejnách i na internetu levněji nakoupit nejen zimní oblečení či sportovní potřeby, ale také například spotřební elektroniku či nábytek.   beh vju  