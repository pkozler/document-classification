 Vítek získal další dluhopisy Sazky, má mezi držiteli právo veta  Praha 28. ledna (ČTK) - Podnikatel Radovan Vítek získal další velký balík dluhopisů Sazky. Informaci zveřejněnou na serveru Motejlek.com potvrdil ČTK Vítkův právník Tomáš Rybář s tím, že Vítek disponuje nyní při rozhodování vlastníků dluhopisů právem veta.   Podle serveru investor Black River prodal dluhopisy Sazky a bondy emitované Sazkou do Vítkových rukou, respektive jedné z jeho společností. Z toho prý vyplývá, že londýnský klub držitelů dluhopisů se definitivně rozpadá a nebude schopen odhlasovat žádost Sazky o moratorium.   Šéfové Sazky údajně začali jednat s věřiteli o možnosti požádat soud o moratorium, kterým by na tři měsíce odvrátili hrozící úpadek společnosti. "O moratoriu jednáme," citovaly Hospodářské noviny Martina Ulčáka, který Sazku zastupuje. Podle HN musí ochranu před věřiteli schválit nadpoloviční většina těch, kterým Sazka dluží.   Vítek údajně koupil v posledních dnech dluhopisy Sazky za zhruba 290 milionů korun od UniCredit Bank, čímž kontroloval zhruba 25 procent dluhopisů Sazky. Podle Motejlek.com se Vítek nyní stal dominantně největším držitelem dluhopisů Sazky. Valná hromada držitelů dluhopisů Sazky by se měla podle dřívějších informací sejít v nejbližších dnech, přesný termín konání nebyl oficiálně oznámen.   Městský soud v Praze dostal od Vítkovy firmy Moranda návrh na zahájení insolvenčního řízení se Sazkou 17. ledna. Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Vítek však míní, že Sazka je v insolvenční situaci, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.    Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd jw  