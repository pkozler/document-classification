 Ryanair snížil za třetí fiskální čtvrtletí ztrátu na 10,3 mil.eur  Dublin 31. ledna (ČTK) - Irská letecká společnost Ryanair Holdings snížila za třetí fiskální čtvrtletí ztrátu na 10,3 milionu eur (250 milionů Kč), když před rokem byla na 11 milionech. Podnik dnes také uvedl, že se mu zvýšily tržby. Ryanair denně vypraví přes 1500 letů.   Tržby Ryanairu se zvýšily o 22 procent na 746 milionů eur. Částečně to zajistilo 15procentní zvýšení cen letenek. Akcie podniku vzrostly o 3,4 procenta; analytici odhadovali čtvrtletní ztrátu Ryanairu na 13,4 milionu eur.   Čistý zisk skupiny za celý fiskální rok do března by se měl pohybovat u horního okraje rozpětí 380 až 400 milionů eur. V odhadu se Ryanair opírá o vyšší počty cestujících a průměrné ceny letenek, které pomohly překonat negativní dopad stávek a špatného počasí.   "Tato malá ztráta za třetí čtvrtletí je znepokojivá, protože jsme měli na dosah vyrovnaný výsledek," uvedl generální ředitel letecké společnosti Michael O'Leary. Podotkl, že firmu připravily o příjmy protesty dispečerů letového provozu a nepříznivé prosincové počasí.   Náklady na provozní výpadky Ryanair neuvedl. Rival easyJet ale minulý týden oznámil, že ho mrazy a stávky loni přišly na 31 milionů liber. Podle analytiků UBS ale měly zimní výpadky na Ryanair menší dopad než na easyJet.   Ryanair musel ve třetím čtvrtletí zrušit přes 3000 letů. V předchozím čtvrtletí to bylo 1400 spojů, napsala agentura Reuters.   pok vju  