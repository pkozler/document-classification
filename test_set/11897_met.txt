 Koryto Berounky v Černošicích u Prahy ucpaly další kry  --------------------    Ke zpravodajství: FOTO/aktuality   Zprávu jsme upravili v celém rozsahu k 18:00, změnili jsme také titulek.   --------------------    Černošice (u Prahy) 8. ledna (ČTK) - Do Černošic u Prahy dnes řekou připlulo větší množství ker, které ještě více ucpalo koryto s ledovými bariérami. Průtok je nyní zúžený, všichni čekají, nakolik bude hladina Berounky ještě stoupat. Hrozí to, že voda zaplaví zahrady a domy, k pozemkům se už přiblížila. ČTK to vpodvečer řekl starosta Filip Kořínek (Věci černošické).   Situace se začala zhoršovat dnes odpoledne, hasiči proto už ve 14:30 vyklidili a uzavřeli náplavku. Z Berounského nadjezí se odpoledne kvůli průtoku většího množství vody v řece utrhla ledová celina, tedy zámrz řeky, dlouhá asi jeden kilometr a plula po proudu. Hasiči spolu se strážníky lidem doporučili, aby opustili své domovy. Asi deset z nich je trvale obydlených, zbylé domy jsou rekreační objekty. Odjelo jen několik chatařů, starousedlíci zůstávají. "Jsou zkušení, už to několikrát zažili. Takže vyčkávají," uvedl Kořínek.   Berounka se vylévá mimo koryto řeky a do nejbližšího okolí, které bylo zalité už nyní. V Černošicích blokuje koryto částečně led. Nad ledovou hradbou přibyly za poslední hodinu další desítky centimetrů vody, řekl Kořínek. I nadále platí doporučení pro obyvatele města nebýt v nemovitostech nejblíže k řece.   Černošice nyní čekají dva možné scénáře. Led, který připlouvá seshora, může úplně ucpat průtok. Hladina řeky by se pak ještě zvýšila a zatopila několik domů. Druhou variantou je to, že ledová vrstva povolí a odteče níž, jako zámrzy řeky v Berouně a Karlštejně.   Bariéra se na Berounce vytvořila v pátek 31. prosince mezi jezem Mokropsy a ulicí Ke hřišti. Od středy je tam vyhlášen první povodňový stupeň kvůli souvislé ledové bariéře o délce 1,7 kilometru.   Podobné problémy byly v Černošicích i před rokem. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   zik snm  