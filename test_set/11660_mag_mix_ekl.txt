 V Keni postavili první africký podchod pro slony  --------------------    Ke zpravodajství: FOTO/aktuality   --------------------    Nairobi 31. ledna (ČTK) - Jak se ti sloni dostali přes jednu z hlavních keňských silnic? Podešli ji. Využili totiž prvního sloního podchodu v Africe. Ten se podle agentury AP může stát jedním z nástrojů pro omezení stále častějších střetů mezi lidmi a zvířaty na africkém kontinentu.   Podchodem za 250.000 dolarů z dárcovských peněz (4,4 milionu korun) se podařilo spojit dvě přírodní rezervace a dvě stáda slonů, která žila roky odděleně. Díky unikátní stavbě se sloni mohou oblastí pohybovat, aniž by přitom ohrožovali sebe nebo motoristy a obyvatele blízké vesnice.   "Když jsme poprvé slyšeli, že podchodem prošel slon, byli jsme nadšeni. Nečekali jsme, že se to stane tak rychle," řekla Susie Weeksová z nadace Mount Kenya Trust. Do 4,5 metru vysokého podchodu zamířil první slon, samec Tony, na Nový rok, tedy jen asi týden po zprovoznění stavby. Před týdnem se vrátil znovu, tentokrát doprovázen dvěma dalšími mladými samci.   Podchod je součástí uměle vytvořeného čtrnáctikilometrového koridoru, který spojuje dvě stáda o velikosti 2000 a 5000 slonů. Výstavba celého koridoru přišla asi na milion dolarů (17,8 milionu korun), 250.000 dolary na ni přispěl britský podnikatel Richard Branson.   Keňský podchod pro slony je sice prvním v Africe, ale na světě již několik podobných existuje, zejména v Číně a Indii. V té stojí dokonce i nadchod pro slony.   mtw kš  