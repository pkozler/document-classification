 Senátní výbor doporučil ministerstvu dostavět silnici I/11  Praha 17. ledna (ČTK) - Senátní petiční výbor dnes doporučil ministerstvu dopravy přednostně financovat dostavbu silnice I/11 mezi Ostravou a Opavou. Uvedl to na svém dnešním veřejném slyšení, které se věnovalo petici proti zastavení výstavby této komunikace. Ministerstvo dopravy však pokračování prací v letošním roce nepřipouští. Na výstavbu podle něj nejsou peníze, obnovena proto bude nejdříve v roce 2012.   Petici proti ukončení výstavby této komunikace v oblasti Mokré Lazce podepsalo v Moravskoslezském kraji 28.000 lidí. Dalších více než šest tisíc podpisů shromáždilo Sdružení pro výstavbu komunikace I/11 a I/57 na podporu výstavby dalšího úseku takzvané prodloužené Rudné, uvedla Zdeňka Jordánová, starostka obce Hrabině a zástupkyně petičního výboru.   Stavbou silnice na severu Moravy se bude Senát zabývat ještě na některé ze svých příštích schůzí.   Výstavbu komunikace podporuje i hejtman Moravskoslezského kraje Jaroslav Palas. Podle něj je silnice I/11 důležitou páteřní komunikací, která je zahrnuta do krajské rozvojové koncepce. Ministerstvo dopravy rozhodnutím o přerušení prací podle Palase šetří na nesprávném místě. V tomto směru hejtman připomněl závazek automobilce Hyundai, která požadovala napojení silniční sítě na Žilinu.   Obnovení výstavby ministerstvo dopravy připouští nejdříve v roce 2012 pro "Mokré Lazce" a 2013 pro úsek "Prodloužená Rudná" s tím, že dostavěny by měly být v letech 2015 a 2017.   Stavbu silnice I/11 mezi Ostravou a Opavou, která začala předloni v březnu, zastavilo kvůli nedostatku peněz ministerstvo dopravy loni v srpnu. Doposud se na ní prostavělo zhruba 460 milionů korun. Do stavby ve vysokém stupni rozestavěnosti je nutné investovat ještě 4,3 miliardy Kč. Západní část silnice I/11 včetně příprav stavby takzvané prodloužené Rudné je jedinou moravskoslezskou stavbou na "černém seznamu" ministra dopravy Víta Bárty, v níž by se letos nemělo pokračovat.   Státní fond dopravní infrastruktury (SFDI) pro letošek počítá pouze s třiceti miliony na konzervaci stavby, což je podle odpůrců ze strany Sdružení pro výstavbu komunikace I/11 a I/57 podstatně méně, než bude potřeba. Aby nedošlo ke znehodnocování dosavadních prací, bylo by nutné do konzervace investovat stovky milionů korun.   Pro letošní rok byl rozpočet SFDI snížen o 36 procent na 61 miliard. Ministr Bárta hodlá zveřejnit soupis preferovaných staveb v rámci takzvané "dopravní superkoncepce", která se v současné době dokončuje.   cfr vju  