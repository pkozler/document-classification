 Slováci začali rozdávat mouku a těstoviny pro chudé  Bratislava 27. května (ČTK) - Úřady na Slovensku začaly rozdávat mouku a těstoviny, které stát připravil pro sociálně potřebné skupiny obyvatelstva. První dodávky dostaly dětské domovy a domovy důchodců, postupně by se potraviny měly dostat i k jednotlivcům. Napsal to dnes deník Sme.   Na jednoho sociálně odkázaného připadá 20 kilogramů mouky a stejné množství těstovin. Stát k tomuto účelu vyhradil ze svých rezerv 45.000 tun obilí. Vedle pečovatelských ústavů mají na potraviny z programu financovaného Evropskou unií podle deníku nárok také příjemci sociálních dávek a lidé na hranici životného minima.   Sociální dávky na více než pětimilionovém Slovensku dostává 190.000 lidí a včetně jejich rodinných příslušníků je na pomoc od státu odkázáno přes 370.000 obyvatel.   Tendr na zpracování obilí vyhrálo konsorcium čtyř firem zahrnující dvě české společnosti. Z obilí se zavázaly vyrobit zhruba 20.000 tun mouky a bezvaječných těstovin.   Rozdávání potravin pro chudé narazilo v zemi na kritiku. Odbory tvrdily, že projekt je urážkou lidské důstojnosti, levicové opozici zase připomíná podobné akce v nejchudších afrických zemích. Ministerstvo zemědělství dříve upozornilo, že přípravy se rozběhly už za minulé vlády a podobný program využívají i další členské Evropské unie.   boa hej  