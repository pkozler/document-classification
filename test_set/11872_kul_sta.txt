 Na jižní Moravě začala soutěž o nejlépe opravenou památku  Brno 4. ledna (ČTK) - Radnice, sdružení i veřejnost mohou do konce ledna navrhovat na ocenění některou z loni opravených architektonických nebo výtvarných památek z jižní Moravy. Soutěž pořádá počtvrté Jihomoravský kraj ve snaze napomoci obnově historických budov a cenného mobiliáře v regionu. Vítěz získá odměnu 150.000 korun, řekl dnes ČTK mluvčí kraje Jan Chmelíček.   Připomněl, že vítěze vybere veřejnost hlasováním na internetu, na němž budou fotografie přihlášených památek i s podrobným popisem prezentovány. Hlasovat se bude na stránkách kraje v březnu.   Soutěž je rozdělena do tří kategorií. Mezi velké stavby patří hrady, zámky, kostely, kláštery, fary, tvrze a hospodářské dvory. Lze do ní ale přihlásit také menší stavby, tedy kapličky, zvoničky a boží muka. Oceněno bude i některé z výtvarných děl. Tato kategorie zahrnuje obrazy, sochy, nebo nástěnné malby.   U každé z památek navržené na ocenění bude uveden také podrobný popis s tím, jaké úpravy se na ní loni dělaly. Celkem bude mezi hlavního vítěze a vítěze dalších kategorií rozděleno 300.000 korun. Představitelé kraje předpokládají, že budou investovány do další obnovy historických staveb.   Loňským vítězem soutěže se stal objekt historické Švýcárny u Adamova na Blanensku. Byl postaven v roce 1850. Nyní je využíván jako ekologické centrum organizace Brontosaurus. Budova je svojí architekturou jedinečná. Původně byla postavena jako železité lázně. Švýcárna získala 2241 hlasů. Peníze získané v soutěži budou použity na obnovu a úpravu tamního seníku. Z této zchátralé stavby vznikne časem ekologická učebna.   Vladimír Klepáč snm  