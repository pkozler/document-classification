 Čtvrtletní zisk Visteonu prudce klesl, firma však zlepšila výhled  Detroit 5. května (ČTK) - Čistý zisk amerického dodavatele automobilových součástek Visteon v letošním prvním čtvrtletí prudce klesl na 39 milionů dolarů (zhruba 640 milionů Kč) z 233 milionů dolarů před rokem, kdy byly výsledky podpořeny rozsáhlým jednorázovým příjmem. Oznámila to dnes firma, která působí rovněž v České republice. Zlepšila však celoroční výhled kvůli růstu světové produkce automobilů.   Čtvrtletní tržby společnosti, která vyrábí klimatizace a elektronické systémy, stouply na 1,97 miliardy dolarů z 1,85 miliardy před rokem. V celém letošním roce nyní firma očekává tržby 7,75 až 7,85 miliardy dolarů. Předchozí prognóza počítala s tržbami 7,3 až 7,5 miliardy dolarů, napsala agentura Reuters.   Mezi největší zákazníky Visteonu patří například americká automobilka Ford Motor či její jihokorejský konkurent Hyundai Motor. Visteon byl předloni v květnu nucen požádat o bankrotovou ochranu před věřiteli pro své aktivity ve Spojených státech. Bankrotový režim opustil loni v říjnu.   V České republice působí firma prostřednictvím společnosti Visteon-Autopal. Ta podle internetových stránek podniku zaměstnává téměř 4000 lidí a provozuje dvě specializovaná vývojová centra zaměřena na klimatizaci, chladicí a světelnou techniku, pět výrobních závodů a nástrojárnu.   pmh dvd  