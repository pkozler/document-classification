 Stráský odvolal úředníka, jenž rozhodoval o kůrovci na Šumavě  --------------------    Ke zpravodajství: AUDIO   Zprávu jsme přepracovali, doplnili o informace o dnešním odvolání vedoucího oddělení státní správy Tomáše Hlavatého a šéfa CHKO Hubeného v 1. a 2. odstavci. Změnili jsme titulek.   --------------------    Vimperk (Prachaticko) 6. května (ČTK) - Šéf šumavského národního parku Jan Stráský dnes odvolal svého náměstka a zároveň vedoucího oddělení státní správy Tomáše Hlavatého, jenž rozhoduje o výjimce k použití jedů proti kůrovci. Hlavatý to řekl ČTK. Park biocidy rozmístil v mokřadech, ačkoli na to neměl povolení, potvrdila Česká inspekce životního prostředí (ČIŽP). Parku za to hrozí sankce až milion korun.   "Před půl hodinou mi volal pan ředitel, že ve funkci dneškem končím...," řekl Hlavatý ČTK. Současně Stráský odvolal i dlouholetého vedoucího CHKO Pavla Hubeného. Jejich nadřízeným se stal Stráským dosazený Václav Braun. Hlavatý ČTK řekl, že správní řízení o udělení výjimky k použití biocidů bylo zahájeno koncem března. Úředníci o ní mají ze zákona rozhodnout do 90 dnů. Stráský ve středu v událostech ČT 24 řekl, že podle jeho informací udělení výjimky už nebrání žádné faktické překážky.   Stráský dnes ČTK řekl, že chce zjistit, kdo v rezervaci rozmístil v rozporu se zákonem a příkazem ministra životního prostředí Tomáše Chalupy otrávené trojnožky a lapáky na kůrovce i na podmáčená místa. Pokud viníka najde, bude uvažovat o jeho potrestání. "S mým vědomím to samozřejmě nebylo, já jsem to rozmístění nedělal. Samozřejmě, že zvážím i sankce," řekl ČTK Stráský.   Nejdříve se chce seznámit s výsledkem šetření zaměstnanců parku i České inspekce životního prostředí. "V případě, že obranná opatření byla umístěna na mokrých stanovištích, budou odstraněna," slíbil. Podotkl, že trojnožky se stavěly v době, kdy byl sníh a pracovníci asi nevěděli, kam přesně je staví.   Na to, že Správa Národního parku Šumava začala v lesích proti kůrovci používat chemii, ačkoliv k tomu nemá povolení, upozornilo ve čtvrtek ekologické Hnutí Duha. Zhruba před týdnem podalo podnět k šetření na Českou inspekci životního prostředí (ČIŽP).   Inspektoři už použití insekticidů potvrdili ve II. zónách. Ty mohou být jak bezzásahové, tak zásahové. Zatím provádí šetření v terénu. Pak budou studovat plány péče o daná území. Jasné ale je, "že správa insekticidy použila, ačkoliv neměla udělenou výjimku," řekla ČTK vedoucí oddělení ochrany přírody oblastního inspektorátu ČIŽP Jitka Koubalíková. Výjimka se podle ní nedá udělit zpětně. Inspekce by měla rozhodnout do 30 dnů.   Všechna obranná zařízení - lapáky (poražené i stojící stromy, na které se feromony lákají lýkožrouti), lapače (umělohmotná zařízení s podobným principem, brouk namísto pod kůrou stromu skončí v šufleti lapače, odkud se musí vysypat), i trojnožky (části kmenů smrků postavených do tvaru jehlanu), se dají použít bez insekticidů, pouze s feromonovými odparníky, které do nich nalákají kůrovce. Kmeny smrků se zavrtanými lýkožorouty se potom musejí z lesa včas odvézt. Pokud se chemie použije, usmrtí je na místě.   Stráský usiluje o to, aby získal speciální výjimku, která mu umožní v parku nedodržovat zákon a použít pesticidy, uvedlo ve čtvrtek v tiskové zprávě Hnutí Duha. Státní správa opakovaně řeší jeho žádost a letos už podruhé zahájila správní řízení, jehož je Hnutí Duha účastníkem. Zatím však výjimka udělena nebyla. Ředitel tedy evidentně vážně a vědomě porušil zákon o ochraně přírody a krajiny, napsali ekologové.   O udělení výjimky k použití chemie proti kůrovci rozhoduje oddělení státní správy, které je součásti Správy Národního parku Šumava. "Ředitel Stráský nemůže v žádném případě předjímat, že výjimku dostane. Nemůže na úředníky státní správy dělat žádný nátlak, měli by se chovat nezávisle," řekl dnes ráno Bláha ČTK.   Jaroslava Mikešová mol  