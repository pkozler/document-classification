 Florida zažívá pravidelnou jarní invazi aligátorů  New York 20. května (ČTK) - Americký stát Florida zažívá pravidelnou jarní invazi aligátorů, kterým začala doba páření. Podle deníku The New York Times (NYT) se tak nacházejí všude možně. Místní lidé tak často musejí volat lovce specialistu, který je nezvaného hosta zbaví. Aligátorů přitom na Floridě není zrovna málo, jejich populace se odhaduje na 1,3 milionu.   "Hoví si v bazénech. Procházejí se po předměstských ulicích. Přesouvají se do jezer v sousedství. Stojí na silnicích a odmítají se pohnout. Opalují se na terasách," napsaly The New York Times.   Aligátoři podle něj někdy potřebují i trochu soukromí. Alexis Dunbarová z města Palmetto tak například minulý měsíc šla ve svém domě na záchod a našla tam dvoumetrového aligátora. Věc musel vyřešit až přivolaný lovec. Kočky majitelky domu, jež tam zřejmě plaz přišel lovit, vše přežily bez úhony.   Podobné příhody se na Floridě podle NYT stávají na jaře a v létě tak často, že tu mají speciální linku na jejich ohlašování. Denně řeší 100 až 150 telefonátů z celého státu. Operátoři pak na místo zavolají jednoho z asi 70 lovců, kteří ve státě působí. Specialisté pak aligátora odchytí, pokud měří méně než 1,2 metru. V opačném případě plaza mohou zabít a jeho kůži a maso prodat.   Pro lidi přitom aligátoři většinou nebezpečí nepředstavují. Loni pokousali jenom pět osob proti 19 o rok dříve. Ohrožení jsou ale psi a kočky, na kterých si tito plazi rád pochutnají. Místní si ale na život s aligátory zvykli. "Pokud vám aligátoři vadí, vraťte se zpátky na sever (USA)," řekl NYT například sedmdesátiletý Robert Geraci z Palmetto Bay.     I otrlé Floriďany ale dokážou aligátoři překvapit. Zástupce šerifa v okrsku Alachua Victor Borrero tak nedávno nevěřícně zíral na to, jak se mu jeden z těchto plazů zakousl do blatníků hlídkového auta a nechtěl se pustit. Své "kořisti" se aligátor neochotně vzdal, až když Borreto začal s vozem couvat. "Jsou to trochu cvoci," podotkl zástupce šerifa.   fcz pek  