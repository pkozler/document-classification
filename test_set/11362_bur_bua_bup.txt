 Japonské akcie opět klesly, srážely je komodity a obavy z Číny  Tokio 21. ledna (ČTK) - Japonský akciový trh v závěru týdne opět výrazně klesl a v celém týdnu zaznamenal nejhlubší ztrátu za tři měsíce. Tokijskou burzu oslaboval čtvrteční silný pokles cen komodit a pokračující vybírání zisků. Komodity se prodávaly kvůli obavám z přitvrzení čínské měnové politiky.   Hlavní tokijský index Nikkei 225 v závěru klesl o 1,6 procenta na 10.274,52 bodu. Za celý týden ztratil více než dvě procenta a od začátku listopadu s podporou přílivu zahraničních fondů asi 13 procent.   Propad cen komodit v čele s dvouprocentní ztrátou cen ropy oslabil v Tokiu akcie firem energetického a komoditního sektoru. Vyvolal také další vlnu vybírání zisků z nárůstu minulého týdne.   Trhy komodit podlehly čtvrteční zprávě, podle níž se růst čínské ekonomiky v posledním loňském čtvrtletí nečekaně zrychlil a pokles inflace byl v prosinci pomalejší, než se čekalo. To vyvolalo u investorů obavy z dalších protiinflačních kroků Pekingu, které oslabí hospodářský růst ve druhé největší světové ekonomice i v celém světě.   Na asijském devizovém trhu mírně zpevnilo euro, které se dostalo opět k blízkosti dvouměsíčního maxima k dolaru z minulého týdne. Nálada investorů vůči evropské měně se vylepšila díky úspěšným prodejům dluhopisů ve Španělsku a Portugalsku a nadějím na posílení evropského záchranného fondu.   Euro k dolaru ke konci tokijského obchodování stoupl o 0,1 procenta na 1,3486 USD a z lednového minima posílilo již o pět procent. Obchodníci čekají jeho další nárůst k 1,37 USD, upozorňují však, že základní problémy zadlužených zemí eurozóny ještě vyřešeny nebyly. Dolar vůči jenu oslabil o 0,1 procenta na 82,94 JPY.   hp jw  