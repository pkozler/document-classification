 Dispergátory užité ke zničení ropy se v moři rozpadají pomaleji  Washington 27. ledna (ČTK) - Chemické dispergátory užité loni k likvidaci obří ropné skvrny v Mexickém zálivu se nerozkládají tak rychle, jak se očekávalo, a zůstávají ve vodě. Uvádí se to v závěrech vědeckého výzkumu, z nichž dnes citovala agentura Reuters. Ekologové se obávají, že dlouhodobé působení dispergátorů by mohlo způsobit škody mořskému životu.   Americká pobřežní stráž loni napumpovala do Mexického zálivu přes dva miliony litrů dispergátorů. Chemikálie splnily svůj účel, protože pomohly rychleji rozložit ropu unikající z poškozeného podmořského vrtu. Surovina tak znečistila americké pobřeží v menší míře, než se úřady původně obávaly.   "Využití chemikálií bylo úspěšné, protože se podařilo zabránit nejvážnějším škodám v bažinách a v mokřadech (na pobřeží Mexického zálivu)," řekl Larry McKinney z Texaského univerzitního systému. "Pravděpodobně ale za ten úspěch zaplatíme nějakou cenu," dodal.   Dispergátory totiž částečně klesly ke dnu moře a rozkládají se zde pomaleji, než napovídaly dosavadní zkušenosti. Dlouhodobá přítomnost chemikálií ve vodě přitom může ovlivnit potravinový řetězec v Mexickém zálivu.   Únik ropy v Mexickém zálivu byl nejhorší ropnou havárií v dějinách Spojených států. Loni v dubnu vybuchla těžební plošina Deepwater Horizon provozovaná firmou BP a z poškozeného vrtu v hloubce 1500 metrů poté denně vytékaly do moře miliony litrů ropy. Únik se podařilo zastavit až v polovině července.   Celkem se do Mexického zálivu dostalo na 800 milionů litrů ropy. Surovina zasáhla pobřeží pěti amerických států, včetně ekologicky citlivých mokřadů v deltě Mississippi. Ochránci životního prostředí se obávají, že americké pobřeží se bude z ropné havárie vzpamatovávat ještě několik let.   str hej  