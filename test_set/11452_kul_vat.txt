 Kunsthistorik Tomáš Vlček oslaví 70. narozeniny  --------------------    Ke zpravodajství: FOTO ve Fotobance   --------------------    Praha 8. ledna (ČTK) - Sedmdesátiny oslaví 9. ledna ředitel Sbírky moderního a současného umění Národní galerie v Praze Tomáš Vlček. Přední historik a teoretik umění, který platí zejména za znalce klasické moderny, řídí Veletržní palác již deset let.   Celoživotně se Vlček zajímá o tvorbu a osobnost předního českého malíře Vojtěcha Preissiga, který se zúčastnil protihabsburského i protinacistického odboje a zemřel v roce 1944 v koncentračním táboře v Dachau. Díky svým publikacím o Preissigovi si Vlček získal renomé i v zahraničí. V roce 2005 uspořádal velkou retrospektivní výstavu jeho děl v Jízdárně Pražského hradu.   Tomáš Vlček se narodil 9. ledna 1941. Dětství strávil s rodinou na jihočeské venkovské usedlosti, poté vystudoval střední keramickou školu v Bechyni a Dějiny umění na Filozofické fakultě Univerzity Karlovy. Od roku 1969 byl zaměstnán v Ústavu teorie a dějin umění ČSAV, v letech 1990 až 1993 byl jeho ředitelem. Od roku 1994 po dva roky vedl katedru dějin a filozofie umění na Středoevropské univerzitě v Praze.   Vlček je autorem celé řady expozic a podle svých slov rád objevuje umělecká díla v nových souvislostech. Připravoval i výstavu Monnet - Warhol - mistrovská díla z Batlinerovy sbírky z vídeňské Albertiny, kterou hostil Veletržní palác od loňského října.   zma ped  