 Vláda má rozhodnout o tendru na kmitočty pro rychlé mobilní sítě  --------------------    Ke zpravodajství: FOTO/aktuality   --------------------    Praha 18. ledna (ČTK) - Vláda by měla ve středu rozhodnout o vypsání aukce na kmitočty pro vysokorychlostní mobilní datové sítě. Český telekomunikační úřad chce nabídnout kmitočty uvolněné při přechodu na digitální televizní vysílání v pásmu 800 MHz a dále frekvence v pásmech 1800 a 2600 MHz. ČTK to řekl předseda úřadu Pavel Dvořák.   Aukci s očekávaným miliardovým výnosem by podle dřívějších informací mohl ČTÚ spustit letos na podzim. Při přípravě a specifikaci podmínek by mu měl radit renomovaný poradce. Na podmínkách bude například záležet, zda se zúčastní jen stávající mobilní operátoři, nebo i jiné firmy. Množství kmitočtů by totiž umožňovalo vznik čtvrtého plnohodnotného mobilního operátora.   Nově rozdělované kmitočty by operátoři mohli použít pro budování vysokorychlostních sítí založených na technologiích LTE nebo WiMAX. Při vypsání aukce se chce úřad inspirovat tendry, které se uskutečnily v Německu a Rakousku. Mimo jiné je kvůli aukci nutné změnit legislativu. Řídit se také bude strategií Digitální Česko, kterou se rovněž bude ve středu zabývat vláda.   Hlavním cílem strategie je podpořit zavádění vysokorychlostního internetu i do méně rozvinutých oblastí. Do roku 2013 by i řídce osídlená místa měla disponovat připojením alespoň dva megabity za vteřinu. O dva roky později by třetina domácností a firem měla mít připojení nejméně 30 Mbit/s. Rozdíl mezi průměrnou rychlostí ve městech a na zbytku území by měl být maximálně 70 procent.   Vedle nabídky kmitočtů chce ministerstvo průmyslu a obchodu pokrývání odlehlých oblastí motivovat snížením poplatků za využití kmitočtů.   Vzniknout má také registr pasivní infrastruktury, jako jsou například stožáry, kabelovody, potrubí a rozvodné skříně, kterou by mohli operátoři sdílet, a informační portál na adrese www.digitalnicesko.cz, který bude sloužit jako otevřená platforma pro výměnu nejlepších zkušeností včetně zkušeností ze zavádění technologií na regionální a místní úrovni.   V současnosti nemají k vysokorychlostnímu internetu přístup obyvatelé 11 procent obcí a ve více než pětině obcí je pouze jeden poskytovatel. Vysokorychlostní přípojku má polovina tuzemských domácností.   jsa vju  