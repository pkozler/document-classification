 Reuters: Clo na vývoz ropy z Ruska stoupne na tříleté maximum  Moskva 11. května (ČTK) - Rusko příští měsíc zřejmě zvýší clo na vývoz ropy o zhruba 2,5 procenta na téměř tříleté maximum 463 až 466,5 dolaru (téměř 8000 Kč) za tunu, aby zohlednilo nárůst cen suroviny. Vyplývá to z údajů ruského ministerstva financí a výpočtů agentury Reuters.   Rusko clo pravidelně upravuje na základě vývoje cen své ropy na světových trzích. Výše cla hraje velkou roli ve finančních výsledcích ruských ropných společností.   Rusko se předloni stalo v produkci ropy jasnou světovou jedničkou. Loni těžba ropy v Rusku stoupla o 2,2 procenta na rekordních 10,1 milionu barelů denně. Země je významným dodavatelem ropy do České republiky.   pmh vju      