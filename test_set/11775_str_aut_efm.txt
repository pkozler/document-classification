 USA rozšířily vyšetřování problémů s automobily Volkswagen Passat  Washington 31. ledna (ČTK) - Vláda Spojených států rozšířila vyšetřování údajných problémů s bezpečností automobilů Volkswagen Passat. Americké úřady obdržely 14 stížností na požáry motorů v těchto vozech. Rozšíření vyšetřování, které se týká téměř půl milionu vozů Passat, umožní další analýzu těchto automobilů. Informovala o tom dnes agentura AP.   Německý Volkswagen, jehož součástí je česká Škoda Auto, je největší automobilkou v Evropě a do roku 2018 se hodlá stát největším výrobcem automobilů na světě. Firma loni zvýšila celosvětový prodej o 13,5 procenta na rekordních 7,14 milionu vozů.   Volkswagen letos hodlá otevřít továrnu v americkém státě Tennessee. Závod by podle dřívějších informací měl stát miliardu dolarů (téměř 18 miliard Kč) a vyrábět 150.000 vozů ročně.   pmh dvd    