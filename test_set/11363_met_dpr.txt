 Silnice mezi obcemi Bohuslavice a Lukavice je nadále pod vodou  Olomouc 18. ledna (ČTK) - Silnice mezi obcemi Bohuslavice a Lukavice na Šumpersku je nadále pod vodou, která se vylila z řeky Moravy. Ani dnes ráno proto motoristé úsekem neprojedou. Ostatní vozovky v Olomouckém kraji jsou sjízdné se zvýšenou opatrností, místy mohou vlivem mlhy namrzat. Vyplývá to z informací Ředitelství silnic a dálnic ČR.   Před tvorbou náledí varují zejména správci silnic ze Šumperska. Opatrnou jízdu by měli řidiči volit také na vedlejších vozovkách ve výše položených oblastech Prostějovska, kde místy leží ujetý sníh. Hlavní tahy v regionu jsou většinou holé a mokré.   Teploty se dnes ráno v Olomouckém kraji pohybují od minus tří do čtyř stupňů nad nulou.   orv mol  