 V hradeckém kraji stoupl počet akutních respiračních onemocnění  Hradec Králové 28. ledna (ČTK) - V Královéhradeckém kraji v tomto týdnu stoupl o 15,1 procenta počet lidí, kteří trpí akutními respiračními onemocněními. Podle statistik hygieniků je nyní v kraji 1873 nemocných v přepočtu na 100.000 obyvatel a hygienici situaci hodnotí jako období těsně před nástupem epidemie, zjistila ČTK z informací na webu Krajské hygienické stanice v Hradci Králové.   Nemocnost se zvýšila v porovnání s minulým týdnem ve všech věkových skupinách a také ve všech okresech kraje, kromě Trutnovska. Nejvíce nemocné jsou děti do pěti let, naopak nejméně nemocných hygienici evidují u lidí starších 60 let. Nejvyšší nemocnost byla na Hradecku, kde je 2363 nemocných v přepočtu na 100.000 obyvatel, naopak nejméně nemocných, 1296 v přepočtu na 100.000 obyvatel, je hlášeno z Náchodska.   sja snm  