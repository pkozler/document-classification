 Z liberecké krajské nemocnice odchází 44 lékařů  --------------------    Ke zpravodajství: AUDIO   --------------------    Liberec 17. ledna (ČTK) - Celkem 44 lékařů ze zhruba 300 odchází v souvislosti s akcí lékařských odborů Děkujeme, odcházíme z liberecké krajské nemocnice, největšího zdravotnického zařízení v regionu. Ode dneška jejich výpověď vedení nemocnice považuje za definitivní. Sedm lékařů z původních 51 nakonec výpověď stáhlo. Absence lékařů bude podle vedení nemocnice v době na přelomu února a března znamenat zastavení a posunutí plánovaných zákroků, akutní péče by ale měla zůstat zajištěná. Nemocnice počítá například i s pomocí ambulantních specialistů, řekli dnes novinářům členové jejího vedení.   V Liberci odchází velká část lékařů z oddělení ARO a ORL a také z gynekologie. Na ARO o podalo výpověď 16 z 25 lékařů, z ORL odcházejí čtyři a na oddělení tak zůstává pouze primář. Šest lékařů, více než polovina, odchází i z gynekologie, podle lékařského ředitele nemocnice Martina Zítka se za ně ale už podařilo najít náhradu v nemocnicích mimo Liberecký kraj.   Dočasné omezení podle něj bude znamenat odchod pro nemocnici klíčových anesteziologů. "Dnes ráno jsme se rozhodli, že poslední týden v únoru a prvních 14 dní v březnu bude nemocnice na operačních oborech poskytovat pouze akutní péči," vysvětlil Zítek, podle kterého bude všem lidem objednaným k plánovaným zákrokům nabídnut jiný termín operací.   V případě ORL nemůže liberecká nemocnice využít pomoci nemocnice v sousedním Jablonci nad Nisou, kde bude kvůli výpovědím situace stejná. "Nemocnice proto požádá o spolupráci lékaře, kteří pracují v ambulancích ORL, a budeme se jim snažit nabídnout nějakou finanční motivaci, aby nám pomohli péči zajistit," dodal Zítek.   Primáři jednotlivých oddělení nyní za odcházející lékaře začínají hledat náhradu. "Provedeme v nemocnici takové kroky, které zabrání omezení zdravotní péče v akutní fázi," řekl ředitel liberecké nemocnice Luděk Nečesaný. Doplnil, že vedení s žádným z lékařů o navýšení platu jednat nebude.   Průměrný plat lékaře v Krajské nemocnici Liberec loni činil 66.271 korun a proti roku 2009 se zvýšil o 8240 korun, což představuje nárůst o 14 procent. Podobným tempem rostla průměrná mzda všech jejích zaměstnanců. Zvýšila se o 13 procent na 33.180 korun.   V celém Libereckém kraji podalo před koncem loňského roku výpověď 116 nemocničních lékařů z přibližně 800. Několik z nich ji nakonec stáhlo.   jem jpt  