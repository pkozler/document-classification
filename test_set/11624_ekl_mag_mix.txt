 Při páření v brněnské zoo zardousil samec levharta partnerku  --------------------    Ke zpravodajství: FOTO ve Fotobance  ID foto:  FO01330006    --------------------    Brno 9. května (ČTK) - Při pokusu o připuštění dnes v brněnské zoo levhart usmrtil samici vzácného levharta cejlonského Ruwani. Místo spáření se levhart na svoji partnerku vrhl a zardousil ji. Chovatelé nebyli schopni smrti samice zabránit. Nikdo z nich nebyl zraněn, řekla ČTK mluvčí zoo Lucie Kapounová.   Obě zvířata byla krátce předtím nažraná, odpočatá a klidná. Když se ale k sobě šelmy, jež byly chovány odděleně, dostaly, samec Ruwani okamžitě zakousl. Ze spárů ji nepustil po varovných výstřelech ani po kropení vodou.   "Samice byla mrtvá prakticky okamžitě a jejímu úmrtí se nedalo zabránit. Z bezpečnostních důchodů nemohl nikdo mezi šelmy vstupovat," doplnila Kapounová. Zdůraznila, že chovatelé se na připuštění šelem důkladně připravovali delší čas.   Zvířata byla chována v sousedních ubikacích a nevykazovala vůči sobě známky agrese. Ruwani spala v blízkosti přepouštěcího okénka, za kterým byl samec Arnold. Z jejího chování se dalo vyčíst, že se samce nebojí, přestože ji v minulosti napadl.   Spáření dvojice konzultovali chovatelé s odborníky, kteří jim připuštění odsouhlasili. Brněnská zoo se nyní pokusí pro Arnolda pořídit novou samici. Nyní pro levharty buduje nový výběh.   U levhartů jsou podle Kapounové vzájemná napadání s usmrcením poměrně častá. Za uplynulých pět let se v republice staly čtyři, například v zoo v Praze a v Ústí nad Labem.   Vladimír Klepáč mol  