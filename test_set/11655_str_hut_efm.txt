 Kovohutím Příbram loni stouply tržby o 30 pct na 1,75 mld.Kč  Příbram 25. ledna (ČTK) - Společnost Kovohutě Příbram nástupnická loni dosáhla tržeb přes 1,75 miliardy korun, což představuje meziroční nárůst o více než 30 procent. Firma dokázala prodat navýšenou výrobu, řekl dnes ČTK marketingový manažer Miroslav Jarolímek. Údaje o zisku podnik nezveřejnil.   Hospodářský výsledek se podle Jarolímka podařilo zvýšit díky aktivitám všech divizí. Podnik loni vyrobil přes 36.000 tun olova a více než 11 tun drahých kovů. Ekologicky zpracoval téměř 57.000 tun olověných odpadů a 2250 tun elektroodpadu. Sběrné místo elektroodpadu v areálu hutě se za celý rok 2010 zaplnilo více než 51 tunami vysloužilých elektrozařízení, zatímco v roce 2009 to bylo 38 tun.   "Rekordní tržby z let 2007 a 2008 nebyly překročeny vlivem převedení určitých obchodů z klasického systému nákup-prodej na přepracování, kdy si rozhodující zákazníci sami dodají olověné baterie a odeberou pak hotové olovo," poznamenal Jarolímek. Například v roce 2007 firma v tržbách překročila hranici dvou miliard, předloni jí tržby klesly vlivem krize na 1,3 miliardy Kč.   V historii hutnictví olova na Příbramsku, která se začala psát v roce 1311, podnik vyrobil už přes 1,555 milionu tun olova a více než 5200 tun stříbra. Do 70. let minulého století se olovo vyrábělo z primárních surovin příbramských dolů a v posledních desetiletích už jen recyklací olověných odpadů, zejména autobaterií. Při současném tempu výroby by se firma mohla podle Jarolímka dočkat dvoumilionté tuny olova někdy kolem roku 2025.   Stříbro podnik vyrábí také již jen recyklací. Výroba se takto eviduje prostřednictvím historických pramenů, knih, výrobních deníků a v posledních letech v rámci elektronických databází.   Kovohutě Příbram jsou zpracovatelem odpadů s obsahem olova a cínu, výrobcem olova, jeho slitin a dalších výrobků, zpracovatelem odpadů s obsahem drahých kovů a odpadů elektrických a elektronických zařízení. Na vrátnici v Příbrami nepřetržitě vykupují od obyvatel olověné baterie a odebírají elektroodpad, tužkové nebo zinkouhlíkové baterie pro ekologickou recyklaci. Firma také vykupuje a recykluje odpady z autovraků, například autokatalyzátory, kabely, cívky či plošné spoje. Recykluje i polypropylen z olověných baterií a dalších odpadů.   Kovohutě jsou rovněž vydavatelem měsíčníku Xantypa, mají rozhodující podíl ve společnosti Galmet trade a na Slovensku vlastní dceřinou firmu Kovohuty SK.   khj jpt  