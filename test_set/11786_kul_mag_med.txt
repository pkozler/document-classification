 Zdeněk Zelenka natáčí s Jiřinou Bohdalovou televizní snímky  --------------------    Ke zpravodajství: FOTO ve Fotobance; AUDIO  ID foto:  P201010070424401 ,  F201104260202201 ,  F201104260201101    --------------------    Praha 17. května (ČTK) - Herečka Jiřina Bohdalová je hlavní postavou série detektivních příběhů Ach, ty vraždy. Zatím jich mělo na obrazovce premiéru pět; nedávná jubilantka v nich ztvárnila vynalézavou advokátku ve výslužbě využívající převleků k dopadení zločinců. Po jejich úspěchu scenárista a režisér Zdeněk Zelenka natáčí v těchto dnech další dvě pokračování. I v tomto případě Bohdalová pomáhá svému vnukovi, smolařskému policistovi v podání Václava Jílka.   Novináři dnes filmaře zastihli v jednom z ateliérů České televize v dekoraci policejní vyšetřovny i v domku správce hřbitova. Toho hraje v příběhu nazvaném Archiv Felixe Burgeta Miroslav Etzler. Je hlídačem hrobky skrývající archiv s kompromitujícími materiály, které dokumentují propojení politiků s vysokými policejními činiteli. A protože se píše 21. století, mrtvý Felix Burget z hrobky skutečně vyjeví pravdu - na televizním displeji, který se v závěru příběhu z hrobu vysune.   "Právě dotáčíme přidané dva příběhy ve stopáži celovečerních filmů. Pracovat budeme až do konce června," řekl Zelenka ČTK. Při repríze cyklu příští rok se přidají k těm už hotovým. Podle režiséra hraje Bohdalová v prvním příběhu dvojroli, neboť má sestru-dvojče. Ta se objeví v Praze a zamotá se do piklů podsvětí, protože si ji spletou.   "V závěrečném dílu nazvaném Proces doktorky Kalendové se objeví čerstvý maturant, který se stane dvojnásobným vrahem. Hlavní hrdinka se pak vrací k advokátní praxi a jde ho obhajovat," dodal Zelenka. S Jiřinou Bohdalovou si rozumí. Od roku 1991 spolu natočili na dvě desítky snímků včetně pohádkové komedie Nesmrtelná teta, za kterou herečka získala Českého lva.   Pro každý titul z cyklu Ach, ty vraždy zvolil režisér odlišný žánr - kriminální komedii, psychologickou detektivku, situační veselohru s detektivní zápletkou, detektivku s hororovými prvky i thriller. Ty nové budou situační komedií založené na záměně osob a dramatem se vším všudy.   "Jak je vidět, nedržím se pravidel detektivního žánru, kde by se například neměla dvojčata vyskytovat. Jde mi o to, abych diváky zaujal, což se v první pětici příběhů podařilo," dodal režisér. V pokračováních se vedle Bohdalové objeví například Miroslav Etzler, Filip Blažek, Jiří Štěpnička, František Němec, absolvent konzervatoře Jan Hofman a Jiří Dvořák.   Jiří Borovička jnd  