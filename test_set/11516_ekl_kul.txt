 Zlínská zoo převezla medvěda ušatého na zámek Konopiště  --------------------    Ke zpravodajství: FOTO/aktuality; AUDIO; VIDEO   --------------------    Zlín 10. května (ČTK) - Zlínská zoologická zahrada se dnes rozloučila s šestiletým medvědem ušatým. Samec Brumbas, který se v lešenském areálu narodil, najde nový domov v expozici zámku Konopiště na Benešovsku. Zlínský huňáč je náhradou za medvěda Kazimíra, který letos v únoru zemřel.   Transport Brumbase ovšem nebyl nijak jednoduchý. Veterinář Dominik Gregořík jej musel uspat pomocí foukačky. Použil ji dokonce dvakrát, zhruba stopadesátikilovému medvědovi se napoprvé usnout příliš nechtělo.   Veterinář původně chtěl použít na uspání huňáče uspávací pistoli. Manipulace s ní by ovšem ve vnitřní ubikaci, kde byl medvěd před transportem zavřený, nebyla bezpečná. Vzhledem k bezpečí šelmy i ošetřovatelů nepřicházelo v úvahu Brumbase před transportem neuspat. "Použil jsem látku imobilon, která má velkou výhodu, že lze okamžitě po ukončení transportu medvěda vzbudit. Takže doba buzení je velmi krátká a nehrozí nebezpečí, které souvisí s komplikacemi po narkóze," řekl Gregořík. Po uspání veterinář medvěda prohlédl. V kleci se zvíře probralo asi po 15 minutách.   Zlínská zoologická zahrada chová medvědy ušaté, v přírodě ohrožený druh, od roku 1957. Samice Julishka, matka Brumbase, se narodila v roce 1985 v Budapešti a zlínská zoo ji získala v roce 2003. "Medvědi jsou od přírody samotáři. Fungování matky se synem je tak nyní již trochu složitější, protože tento vztah jim nevydrží celý život," řekl vedoucí oddělení biologické výchovy zlínské zoo Tomáš Divílek. Ošetřovatelé tak původně chtěli Brumbase umístit do jiné zoo, zatím se jim to ale nepodařilo.   Pro Konopiště je přitom dnešní den významný. Tradice chovu se na zámku datuje už od dob Františka Ferdinanda d'Este. Kazimír žil na zámku od roku 1998, kdy přicestoval ze zoologické zahrady v polské Vratislavi. "Je to zvláštnost, protože většinou se v hradních a zámeckých příkopech chovají medvědi hnědí," poznamenal Divílek.   Podle ošetřovatele Brumbase Vlastimila Ždánského je huňáč ve výborné kondici, což denně dokazoval akrobatickými kousky na stromech ve výběhu. Kastelánka Konopiště Marie Krejčová už dříve ČTK řekla, že časem by k němu měla přibýt i medvědice.   Gabriela Sluštíková snm  