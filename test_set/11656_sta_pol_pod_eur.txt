 Revitalizace centra Semil za 90 mil. Kč trvala o půl roku déle  Semily 23. května (ČTK) - O půl roku se protáhla revitalizace centra Semil, kterou spolufinancovala Evropská unie. Náměstí mělo být podle původních plánů předáno už loni v říjnu, práce ale nabraly zpoždění, a pak je bylo nutné na zimu zastavit, protože nebylo možné dodržet technologický postup. Znovu se začalo až v dubnu, dokončení navíc komplikovaly reklamace. Cena se ale nezměnila, celý projekt přišel na 90,5 milionu korun, z toho 63,3 milionu představuje dotace z Regionálního operačního programu, řekla dnes ČTK semilská místostarostka Marcela Volšičková. Slavnostní otevření naplánovala radnice na 1. června.   Revitalizace centra byla jednou z největších investičních akcí ve městě. Její součástí byly nejen úpravy Riegrova náměstí, ale také revitalizace kina Jitřenka, které muselo být kvůli špatnému stavu v roce 2004 uzavřeno. Díky přestavbě kina získalo město moderní víceúčelový sál pro 115 lidí, který neslouží jen filmovým projekcím, ale také jako divadlo či koncertní sál. Při nedávném hokejovém šampionátu se tam pořádaly i veřejné projekce zápasů. Díky přestavbě se do budovy mohla přestěhovat městská knihovna a v přízemí vznikla prostorná kavárna, která zatím v centru města chyběla.   Výrazných změn doznalo i Riegrovo náměstí. Do jeho úprav bylo už v předchozích letech investováno 27 milionů korun. Dopravu zklidnila kruhová křižovatka, město zaplatilo nové dlažby a fontánu. Při další etapě revitalizace vznikla terasa před nákupním centrem s amfiteátrem a vodními prvky, kde bude možné pořádat různé akce. Náměstí, které původně sloužilo hlavně jako velké parkoviště, se změnilo v místo k setkávání lidí. Parkovacích míst přitom výrazně neubylo. "Zrušilo se jich asi 16," uvedla místostarostka.   Opravené moderní náměstí má ale v očích některých obyvatel Semil jednu slabinu - zdobí ho socialistická mozaika se srpem, kladivem a rudou hvězdou z období komunistické totality. Krátce po sametové revoluci sice mozaiku na zdi domu proti kinu ukryli za reklamní panel, při zahájení rekonstrukce náměstí byla ale znovu odhalena. Vlastník reklamy zkrachoval. Město vypsalo anketu mezi obyvateli na to, jak s mozaikou naložit. "Definitivní rozhodnutí zatím nepadlo," řekla Volšičková. Mozaika ale zřejmě na svém místě zůstane doplněná o tabulku s vysvětlením.   ivc snm  