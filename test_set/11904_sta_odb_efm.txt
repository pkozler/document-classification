 OHL ŽS letos sníží počet zaměstnanců o desetinu  Brno 7. ledna (ČTK) - Pětka mezi českými stavebními firmami OHL ŽS bude snižovat počet zaměstnanců. Důvodem je zejména pokles státních investic do dopravní infrastruktury. O práci přijde zhruba desetina z celkového počtu necelých 2000 pracovníků. Většinou se bude jednat o dělníky. Firmě také poprvé za posledních dvacet klesl obrat. Odhadovaný pokles je desetiprocentní. Za rok 2010 činil kolem 11 miliard korun, o rok dříve to bylo 12,6 miliardy. ČTK to řekl předseda představenstva OHL ŽS Michal Štefl.    Pokles zakázek v tuzemsku firma zaznamenala především v oblasti železniční výstavby. OHL ŽS se proto stále více orientuje na zahraničí. Firma vyhrála několik tendrů v Polsku, Bosně a Hercegovině, Srbsku. Železnice staví také na Slovensku. Celkový podíl výnosů ze zahraničí firmě roste, v roce 2010 činil kolem 26 procent. Nově usiluje i o získání tendrů v Rusku. Působí také v Bulharsku.   "Ne ve všech oblastech se podaří transfer kapacit do zahraničí. Navíc na východ od nás jsou často nižší mzdové relace," uvedl Štefl. Podle něj snižování počtu zaměstnanců firmy už začalo. První vlna se týkala pracovníků, kteří byli v důchodovém věku nebo měli smlouvu na dobu určitou. Další zaměstnanci budou muset odejít ještě v první polovině letošního roku. Celkem se bude propouštění týkat asi 150 dělníků. Zeštíhlit musí také administrativa. Z tohoto a dalších odvětví činnosti firmy odejde kolem 50 zaměstnanců.   Podle Štefla podobný osud postihne pravděpodobně i další stavební firmy. "Obecně půjde asi čtvrtina kapacit dolů. Některé firmy budou snižovat počet zaměstnanců, jiné trh opustí," uvedl Štefl. Konkurenční boj mezi firmami na českém trhu podle něj ještě zvýrazňují kroky ministerstva dopravy. OHL ŽS zaznamenala v ČR za uplynulý rok prudké snížení zásoby práce.   Podle informací z webových stránek OHL ŽS měla firma koncem loňského roku zásobu práce v objemu cca 16 miliard korun. Výrobní program pro letošní rok má zajištěn zhruba z 50 procent. Firma také letos nezvýší zaměstnancům plošně mzdy. Dohodli se na tom odboráři s vedením společnosti.   Filip Vrána jpt  