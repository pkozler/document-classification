 Poslanci ODS předloží novelu zakazující některé nové drogy  --------------------    Ke zpravodajství: AUDIO; FOTO/aktuality   Doplnili jsme podrobnosti o návrhu a background od 3. odstavce.   --------------------    Praha 27. ledna (ČTK) - Poslanci ODS předloží ve sněmovně novelu zákona o návykových látkách, která zakáže nové druhy syntetických drog prodávaných v České republice. Reagují tak na prudký nárůst nabídky nových drog v Moravskoslezském kraji, kam se jejich prodejci přesunuli po změně legislativy v Polsku. Premiér Petr Nečas a poslanci Pavel Bém a Jaroslav Krupka (všichni ODS) to dnes řekli novinářům. Sněmovna by podle nich úpravu seznamu zakázaných drog mohla schválit v březnu.   Podle Nečase ODS návrh konzultovala ve vládě s koaličními partnery. Poslanecká iniciativa je podle něj ale nejrychlejší cestou, jak zákon změnit. ODS by chtěla, aby ho sněmovna schválila ve zrychleném řízení na březnové schůzi.   Bém novinářům řekl, že zákaz se týká celkem 15 látek. Nejnebezpečnější drogou na seznamu nových syntetických je podle Béma mefedron. "Svými účinky se podobá extázi a díky pocitům euforie, které vyvolává, je oblíbena zejména mezi mladými lidmi," uvedl Bém, jenž působil v 90. letech jako generální sekretář Meziresortní protidrogové komise. Upozornil na to, že opatření proti šíření této drogy doporučila členským státům již také EU. Na seznamu zakázaných drog by se nově měla objevit také syntetika obsahující podobné látky jako marihuana a hašiš.   Kompletní seznam drog, které má novela zakázat, zahrnuje                          Butylon, Flefedron, JWH-018, JWH-073, JWH-081, JWH-250, MDVP, Mefedron, Methylon, Nafyron, Salvinorin A a TFMPP,           uvedla ODS v tiskové zprávě.   Obchody, kde se nyní dají legálně koupit drogy, zakládají polské společnosti, které byly s tímto druhem podnikání z Polska změnou legislativy vytlačeny. Obchodníci v Ostravě či Českém Těšíně nabízejí například sáček s názvem Magic Apple. Prášek má podle expertů účinky podobné pervitinu. Náhražka marihuany se dá sehnat pod názvem Baka. Činností prodejců se už zabývá policie. Podle ostravských kriminalistů, ale obchodníci využívají toho, že některé látky nejsou zatím v ČR zakázané a jejich činnost je legální.   Podle šéfa Národní protidrogové centrály Jakuba Frydrycha problém vyplývá z různorodého pohledu národních legislativ na nové syntetické drogy. Tím, že polští zákonodárci přitvrdili, stahují se do Česka nejen tamní prodejci, ale i jejich zákazníci. Ve spolupráci s ministerstvem zdravotnictví a vládní protidrogovou radou dala proto policie v listopadu dohromady seznam 15 nových drog, o které má být rozšířen zákon o návykových látkách. Občanští demokraté tak nyní vládní iniciativu, převzali a chtějí ji předložit jako poslaneckou novelu.   Tomáš Neřold rot  