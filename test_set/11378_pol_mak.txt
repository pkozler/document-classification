 Vietnamští komunisté debatují o oživení upadající ekonomiky  --------------------    Ke zpravodajství: FOTO/aktuality   Aktualizovali jsme a doplnili podrobnosti.   --------------------    Hanoj 12. ledna (ČTK) - Komunistická strana Vietnamu, která je nadále vedoucí silou v zemi, dnes zahájila osmidenní sjezd, na němž by měla být opět po pěti letech vytyčena strategie rozvoje na příští roky. Navzdory snaze vybudovat úspěšnou ekonomiku po vzoru Číny, která si rovněž zachovala komunistický režim, čelí ale vietnamští komunisté vysoké inflaci, obchodnímu deficitu, slabé měně, všudypřítomné korupci a hluboké zadluženosti veřejného sektoru, což může podle renomované ratingové agentury Standard &amp; Poor's vést až k státnímu bankrotu.   Komunističtí vůdcové připustili, že zneužívání moci a korupce brzdí vývoj země, která se potýká se značnými ekonomickými potížemi. Vietnam je ale také častým terčem kritiky kvůli porušování lidských práv a umlčování disidentů.   "Kvalita, efektivnost a konkurenceschopnost jsou stále na nízké úrovni," prohlásil v úvodním projevu generální tajemník komunistické strany Nong Duc Manh. "Nezabránilo se byrokracii, korupci, rozhazování, úpadku společnosti, morálky ani životního stylu," řekl šéf strany.   Během sjezdu by mělo být zvoleno čtyřčlenné vedení. Ať už ale bude jakékoliv, podle agentury AP žádné podstatné změny v politice země ale očekávat nelze. Předpokládá se, že svůj úřad si podrží přinejmenším předseda vlády Nguyen Tan Dung.   Po dobu konání sjezdu v Hanoji byla zpřísněna bezpečnostní opatření, aby nic průběh akce nenarušilo. Kolem místa konání byli rozmístěni pořádkoví policisté.   Skoro 25 let po zahájení přechodného období k tržnímu hospodářství se na rozdíl od okolních zemí nedaří Vietnamu dosáhnout uznání jakožto dalšího asijského "tygra". Zemi se sice statisticky daří dosahovat významného ekonomického růstu, neprovází jej ale potřebné zvýšení produktivity státních podniků, reforma bankovního systému a dostatek investic ze zahraničí.   Státní podniky, které měly být motorem ekonomiky, se podle ekonomů na hrubém domácím produktu podílejí asi 26 procenty, ale spotřebují k tomu až 40 procent disponibilních zdrojů včetně investic. Přitom tempo růstu ve státních podnicích je asi poloviční oproti soukromému sektoru.   Symbolem selhání je podle agentury AFP zhroucení státních loděnic Vinashin, které skončily ve ztrátě 4,4 miliardy dolarů (83 miliard korun), což představovalo 4,5 procenta vietnamského hrubého domácího produktu v roce 2009.   Stát v podstatě utrácí víc, než dokáže vyprodukovat, což vede k otázce, jak se mu nakonec podaří splatit zahraniční dluhy. Deficit zahraničního obchodu činil loni 12 miliard dolarů (226 miliard korun).   hit rv hej  