 Součástí Pražského jara je výstava k výročí Pražské konzervatoře  Praha 13. května (ČTK) - Slavné absolventy a pedagogy, dějiny i současnost Pražské konzervatoře, nejstarší školy svého druhu ve střední Evropě, představuje putovní výstava v Rudolfinu. Začala dnes odpoledne v Kubelíkově síni a potrvá do 4. června, kdy skončí 66. ročník festivalu Pražské jaro. Výstava připomíná tříletý cyklus oslav 200. výročí konzervatoře. Anglická verze výstavy se v současné době nachází v Londýně, navštívila ale i New York a Brusel a v červnu budou informační panely s texty a fotografiemi putovat do Paříže.   Oslavy Pražské konzervatoře vyvrcholily zahajovacím koncertem Pražského jara, který se uskutečnil ve čtvrtek 12. května a opakovat se bude dnes večer. Cyklus symfonických básní Má vlast od Bedřicha Smetany s úspěchem provedl Symfonický orchestr Pražské konzervatoře, jenž se této prestižní role ujal jako první neprofesionální těleso v historii festivalu. Orchestr ve velkém obsazení se 130 hráči řídil dirigent Jiří Bělohlávek.   "Velmi si vážím, že jsme mohli Pražské jaro zahájit, myslím, že se to studentům po vedením mistra Bělohlávka zdařilo," prohlásil na vernisáži ředitel Pražské konzervatoře Pavel Trojan. Umístění výstavy právě do prostor Rudolfina, kde sídlí Česká filharmonie, připomíná historické sepjetí školy, předního orchestru i festivalu samotného.   Datum zahájení výuky 24. dubna 1811 se zařadilo mezi světová výročí UNESCO na rok 2011. K dvoustému výročí byly vyraženy stříbrné mince v nominální hodnotě 200 korun, Česká pošta se na začátku dubna připojila ke gratulantům vydáním nových poštovních známek připomínajících výročí konzervatoře. Od září by se měl na obrazovkách České televize objevit seriál dokumentů představujících konzervatoř, jejímž nejslavnějším ředitelem byl skladatel Antonín Dvořák.   Škola nabízí v současnosti výuku na všechny orchestrální nástroje, akordeon, skladby i dirigování. V posledních letech přibyly také další obory, jako jsou zobcová flétna, saxofon nebo stylová interpretace staré i soudobé hudby. Na Pražské konzervatoři studuje 570 studentů, které vyučuje 250 pedagogů, z toho někteří jsou externisté. K nejatraktivnějším oborům patří zpěv a herectví.   Šárka Mrázová pba  