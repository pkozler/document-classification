 Výlety do šumavské divočiny jsou už vyprodané  Vimperk (Prachaticko) 3. června (ČTK) - Výlety do šumavské divočiny s průvodci národního parku jsou za 48 hodin od spuštění registrace plně obsazené. Po fyzicky zdatné turisty bylo k dispozici 829 míst. Průběžně však budou místa, která zájemci z různých důvodů odhlásí, zařazena zpět do rezervačního systému a nabízena návštěvníkům, řekla dnes ČTK mluvčí parku Jana Zvettlerová.   Správa NP a CHKO Šumava nabízí návštěvníkům v hlavní sezoně i řadu dalších zajímavých programů pro veřejnost. Jejich nabídka je také zveřejněna na  www.npsumava.cz  nebo v brožuře Programy pro veřejnost léto 2011, která je volně k dispozici ve všech informačních centrech parku.   Letošní nabídka výletů šumavskou divočinou byla bohatší nejen počtem výletů, ale také novou trasou na Polom. Turisté si mohli vybírat z celkem osmi různých tras, vedoucích do šesti oblastí. Od června do října je stanoveno 71 termínů. Výletů se mohou zúčastnit osmi- až patnáctičlenné skupiny. Podle délky a lokality zaplatí turista maximálně 380 korun.   Na výlety bude turisty provázet celkem deset průvodců, kteří jsou proškoleni a sdruženi s dalšími šumavskými průvodci ve spolku Šumavská krajina bez hranic. Většina výprav za poznáním, na které se vyráží za každého počasí, je fyzicky značně náročná.   Loni se uskutečnilo 58 vycházek, kterých se zúčastnilo 669 osob. Všechny termíny byly rovněž stoprocentně obsazené.   mi snm  