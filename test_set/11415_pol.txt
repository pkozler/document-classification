 V Istanbulu začínají nová jednání o íránském jaderném programu  Istanbul 21. ledna (ČTK) - V Istanbulu dnes začne další kolo rozhovorů šesti velmocí s Íránem. Na programu má být íránský jaderný program, který se podle optimistů podařilo soudržností světa v otázce sankcí zpomalit. Američtí vědci ale varují před nepatřičným uspokojením, jelikož Írán podle nich značně pokročil v technologii obohacování uranu.   Rozhovory se podařilo obnovit loni v prosinci. První kolo se tehdy konalo v Ženevě, nyní se bude pokračovat dva dny v Turecku. Hostitelem je turecký ministr zahraničí Ahmet Davutoglu. Turecko se rozhovorů nezúčastní, ale pořádá bilaterální setkání na okraj.   Vyjednávací skupinu, jíž se podle počtu účastníků říká 5+1 (pět stálých členů RB OSN a Německo), vede šéfka diplomacie Evropské unie Catherine Ashtonová. Za USA bude přítomen stejně jako v prosinci v Ženevě William Burns z ministerstva zahraničí, v čele čínské delegace je náměstek ministra zahraničí Wu Chaj-lung.   Írán se snaží rozšířit téma rozhovorů na obecné bezpečnostní a energetické problémy, avšak jeho partneři se chtějí držet jaderného programu. Írán zatím nedokázal vyvrátit obavy z toho, že účelem jeho aktivit je vývoj atomové bomby.   Za hlavní problém je považováno obohacování uranu, které může Írán přivést až k materiálu použitelnému k výrobě bomby. Nabídku, která mohla tento problém pomoci vyřešit, Teherán v rozhovorech v roce 2009 nepřijal.   USA nečekají průlom ani od istanbulských jednání. Podle jejich ministerstva zahraničí bude muset brát případný nový návrh na výměnu obohaceného uranu za palivo reaktoru v úvahu pokrok, jehož se Íráncům podařilo v obohacování od roku 2009 dosáhnout.   sva  