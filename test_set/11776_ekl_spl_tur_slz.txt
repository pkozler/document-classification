 Ochranáři zmodernizovali informační systém v parku Podyjí  Znojmo 19. května (ČTK) - Správa Národního parku Podyjí na Znojemsku v něm v uplynulých dnech podstatně rozšířila informační systém pro návštěvníky. Nyní jej tvoří nově 26 naučných tabulí. Jejich počet se zvýšil o deset. Pracovníci správy obnovili také 80 směrových tabulek pro pěší a cyklisty. Práce přišly na asi 300.000 korun, řekl dnes ČTK Petr Lazárek ze správy Podyjí.   "Všechny staré informační tabule byly odstraněny a vyměněny za nové. Instalací nových tabulí chceme upozornit na zajímavá a přesto dosud málo známá místa. Vše jsme si zpracovali sami, čímž se nám podařilo ušetřit několik set tisíc korun," uvedl.   Informační turistický systém v Podyjí vznikl v polovině 90. let. Tvořilo jej 16 informačních tabulí. Pro obnovu značení a informačních panelů se správa rozhodla v souvislosti s letošním 20. výročím vyhlášení tohoto národního parku.   Nová tabule je například na Hradišťských terasách. Jde o oblast na svazích nad řekou Dyjí, která získala ve středověku podobu teras, na nichž se hospodařilo. Vznikly na nich vinohrady a pěstovaly se tam i exotické odrůdy ovoce jako smokvoň nebo mišpule, které se jinde v přírodě na Moravě nevyskytují.     Do informačního systému byly začleněny i louky na bývalé vojenské střelnici v Mašovicích. Obnovena je také informační tabule u vinohradu Šobes, podle odborníků jde nejen o nejkvalitnější, ale také nejromantičtější moravskou vinicí.   "Na dalších panelech se snažíme vysvětlit význam biotopu u řeky Dyje nebo zřícenin hradů v krajině, které jsou útočištěm významných živočišných druhů, zejména netopýrů," dodal Lazárek.   Podyjí protíná 76 kilometrů stezek pro pěší, 83 kilometrů pro cyklisty a 53 kilometrů tras pro jezdce na koních. Lokalita si zachovala svoji nedotčenost, protože byla za dob komunismu částí ostře střeženého pohraničního pásma, kam turisté nesměli.   Vladimír Klepáč hj  