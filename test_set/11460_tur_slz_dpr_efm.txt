 TUI prohloubila ve čtvrtletí ztrátu o čtyři procenta  Frankfurt 12. května (ČTK) - Německá turistická a dopravní společnost TUI AG prohloubila ve druhém fiskálním čtvrtletí ztrátu před zdaněním, úroky a amortizací o čtyři procenta na 255,5 milionu eur (6,2 miliardy Kč). Tržby se za tři měsíce do konce března zvýšily o sedm procent na 3,08 miliardy eur. Oznámila to společnost, která kontroluje největší evropskou cestovní kancelář TUI Travel, v dnešním prohlášení.   Analytici čekali ztrátu 253 milionů eur při tržbách 3,03 miliardy eur. TUI dodala, že poptávka po dovolených na Kanárských ostrovech a po výletních plavbách jí pomohla vyrovnat negativní dopad nepokojů v severní Africe na hospodaření a za celý fiskální rok stále očekává růst tržeb a zisku.   Firma rovněž oznámila, že potřebuje čas, aby rozhodla o nejlepším způsobu odchodu z firmy Hapag-Lloyd, která patří mezi největší kontejnerové lodní přepravce na světě. TUI nyní vlastní ve firmě téměř poloviční podíl a na konci května má její podíl klesnout na 38,4 procenta, protože má prodat část podílu dalšímu z akcionářů, konsorciu Albert Ballin.   Firma uvedla, že je spokojena s dosavadním způsobem prodeje a sleduje současnou situaci na trhu primárních nabídek akcií. Provozní zisk divize Hapag-Lloyd se ve čtvrtletí téměř zdvojnásobil na 26 milionů eur a tržby stouply o 17 procent na 1,5 miliardy eur, napsala agentura Reuters.   TUI Travel ve středu uvedla, že jí v první polovině fiskálního roku klesla provozní ztráta na 307 milionů liber (8,5 miliardy Kč) z loňských srovnatelných 322 milionů liber. Potvrdila rovněž předchozí výhled na celý fiskální rok, protože předpokládá, že ztráty způsobené rušením zájezdů do Egypta a Tuniska kvůli nepokojům vyrovná poptávka do dalších destinací, jako je Řecko, Španělsko a Tunisko. První fiskální pololetí bývá obvykle pro cestovní kanceláře ztrátové, zisky vykazují až v letní sezoně.   irl jw  