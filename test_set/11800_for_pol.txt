 Medveděv potvrdil na schůzce s Abbásem uznání nezávislé Palestiny  --------------------    Ke zpravodajství: FOTO/aktuality   --------------------    Jericho (západní břeh Jordánu) 18. ledna (ČTK) - Ruský prezident Dmitrij Medveděv dnes řekl, že Moskva uznala nezávislý palestinský stát v roce 1988 a na tomto postoji bývalého Sovětského svazu se nic nezměnilo. Podpořil zároveň vyhlášení nezávislé Palestiny s východním Jeruzalémem jako hlavním městem. Medveděv přicestoval na okupovaný palestinský západní břeh Jordánu v rámci své dvoudenní blízkovýchodní cesty a jednal v Jerichu s palestinským prezidentem Mahmúdem Abbásem.   Během své první návštěvy západního břehu Jordánu ve funkci hlavy státu se ale Medveděv zdržel jednoznačného uznání palestinské státnosti Ruskou federací, kterou reprezentuje, konstatovala agentura Reuters.   Na společné tiskové konferenci v Jerichu Abbás připomněl, že Rusko bylo jedním z prvních států na světě, které uznaly stát Palestina v roce 1988.   Medveděv na to řekl, že Rusko učinilo svou volbu už dávno. "Podporovali jsme a budeme podporovat nezadatelné právo palestinského lidu na nezávislý stát s východním Jeruzalémem jako hlavním městem," řekl.   Bývalý Sovětský svaz uznal palestinský stát v roce 1988 poté, co ho vyhlásil tehdejší palestinský vůdce Jásir Arafat. Jeho krok vyvolal širokou podporu v komunistickém bloku a rozvojovém světě, měl ale jen malý reálný dopad na diplomatickou a politickou realitu, připomněl Reuters.   Medveděv přicestoval na palestinská území v době, kdy se palestinské vedení znovu snaží získat co největší podporu mezinárodního společenství pro jednostranné uznání nezávislosti Palestiny. Palestinská reprezentace zdůvodňuje tuto snahu stagnací mírového procesu s Izraelem, jehož pokračování Palestinci podmiňují zastavením veškeré izraelské kolonizace na západním břehu Jordánu. Na izraelském odmítání vyhlásit nové moratorium výstavby ztroskotala koncem září po pouhých třech týdnech přímá izraelsko-palestinská jednání.   V současnosti se arabské státy pokoušejí také prosadit v Radě bezpečnosti OSN rezoluci odsuzující izraelskou kolonizaci palestinských území. Hlasování o návrhu rezoluce se ale nečeká v nejbližších dnech, protože předkladatelé se snaží přesvědčit USA, aby při něm neuplatnily své právo veta.   O možných cestách k oživení a obnově blízkovýchodního mírového procesu bude začátkem února jednat v Mnichově takzvaný blízkovýchodní kvartet, tvořený OSN, Evropskou unií, USA a Ruskem.   Medveděv přicestoval na palestinská území v čele delegace stovky zástupců hospodářských kruhů. S Palestinci má podepsat několik dohod a slavnostně otevře muzeum financované Ruskem.   Na západní břeh Jordánu přijel ruský prezident velmi neobvyklou cestou pro zahraniční návštěvníky tak vysoké úrovně - po přistání v jordánském Ammánu jeho kolona přejela na palestinské území přes most krále Husajna. Tento historický hraniční most mezi Jordánskem a západním břehem Jordánu, který se do roku 2001 jmenoval Allenbyho most, byl kvůli průjezdu ruské hlavy státu uzavřen pro obvyklý provoz.   Pozemní přesun Medveděva byl vynucen vystupňovanou stávkou zaměstnanců izraelského ministerstva zahraničí za vyšší platy a lepší pracovní podmínky, která ruskou hlavu státu přinutila zrušit původně plánovanou zastávku v Izraeli. Medveděv vyjádřil pro izraelské diplomaty pochopení a řekl, že jejich akce nebude mít negativní dopad na vztahy mezi oběma státy.   Naposledy navštívil palestinská území ve funkci prezidenta nynější ruský premiér Vladimir Putin v roce 2005.   tw mik  