 GTS CE založila samostatnou společnost CE Cole pro datová centra  Praha 25. ledna (ČTK) - Telekomunikační skupina GTS CE založila novou společnost CE Cole. Do firmy přesune všech svých 14 datových center v pěti zemích, včetně nedávno koupeného českého Sitel Data Centrum. Tento krok má zajistit neutrálnější prostředí pro zákazníky datových center, kterými jsou mnohdy konkurenční operátoři. Uvedli to zástupci GTS na tiskové konferenci.   "Díky akvizici Sitel Data Centrum jsme největším poskytovatelem služeb datových center v ČR s 35procentním podílem," uvedl ředitel CE Colo Jan Daan Luycks.   GTS se začala na datová centra zaměřovat loni na jaře. Rozšířila mimo jiné o 500 metrů čtverečních své polské centrum a otevřela nové centrum o rozloze 700 metrů čtverečních v Praze. Zároveň koupila maďarského provozovatele Interware, rumunskou firmu Datek a slovenský Dial Telecom. Celkem tak mají její data centra plochu 13.000 metrů čtverečních, což představuje kapacitu pro více než 2000 zákazníků.   V Česku firma podle generálního ředitele GTS Czech Miloše Mastníka počítá s rozšiřováním kapacit stávajících center i s možným vybudováním nového objektu.   Koupené Sitel Data Centrum je s plochou 2270 metrů čtverečních a možností rozšíření o dalších 700 metrů největším data centrem v ČR, přes které putuje více než 55 procent veškerého tuzemského internetového provozu.   jsa vju  