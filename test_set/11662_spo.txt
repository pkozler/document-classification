 Cyklokrosař Štybar suverénně vyhrál mistrovství ČR, má pátý titul  --------------------    Ke zpravodajství: FOTO/aktuality; AUDIO   Zprávu jsme celkově rozšířili.   --------------------    Hlinsko (Chrudimsko) 8. ledna (ČTK) - Mistr světa v cyklokrosu Zdeněk Štybar popáté vyhrál mistrovství republiky. V Hlinsku dnes dojel na druhém místě s téměř minutovou ztrátou za největším favoritem šampionátu Martin Zlámalík, třetí byl Jaroslav Kulhavý.   Štybar navázal na své triumfy z předchozích tří let a roku 2005. Jako splněnou povinnost ale své prvenství nebral. "Byl to závod, na který jsem se těšil a připravoval, chtěl jsem vyhrát," řekl novinářům v cíli.   V duhovém trikotu jedoucí Štybar unikl hned v úvodním kole, svůj náskok postupně navyšoval a suverénním výkonem odsoudil soupeře pouze k boji o druhou pozici. Tu na náročné, kvůli oblevě i vydatnému dešti značně promáčené trati dlouho držel vicemistr světa z cross country na horských kolech Kulhavý. V den svých 26. narozenin však nakonec neodolal Zlámalíkovu zrychlení a na stříbro nedosáhl.   Na jubilejním 60. mistrovství ČR byl ve hře nejen republikový titul, ale také nominace na světový šampionát v německém St. Wendelu a celkové prvenství v tuzemské pohárové sérii Toi Toi Cup. To si po těsném souboji nakonec odnesl David Kášek, jemuž v Hlinsku stačilo páté místo.   Světový šampion Štybar projel bezpečně první cílovou rovinkou již v úvodním z 11 kol, přestože se necítil ideálně. "Když se odstartovalo, tak jsem nebyl úplně ve své kůži a nemohl se dostat tak úplně do toho mého tempa," uvedl Štybar, za nímž se seřadili Zlámalík, Karel Hník a Kulhavý.   Sám přesně nevěděl, kde byl problém. "Nevím, čím to bylo, ale asi i tím, jak byla zima. Svaly prochladnou, navíc čtvrt hodiny před startem už nejsme pořádně oblečení a já jel ještě v krátkém. Takže jak jsem najel do terénu a začala cákat voda, tak mi taky trochu vytuhly nohy. Zima mi ale naštěstí během závodu nebyla, byl jsem po této stránce dobře připravený a oblečený," pochvaloval si Štybar.   Po druhém kole už byl za Štybarem Kulhavý a až za ním Zlámalík. Štybar neustále zvyšoval svůj náskok a po třetím okruhu už měl na Kulhavého výrazný náskok deseti vteřin. Na třetí příčce se v tu chvíli objevil loňský juniorský mistr světa z Tábora Tomáš Paprstka.   Kášek jezdil až osmý za svými soupeři v pohárové sérii Vladimírem Kyzivátem a Ondřejem Bambulou. Pozornost několika stovek diváků okolo trati se tudíž začala upírat spíše k tomuto souboji, neboť bylo zřejmé, že vedoucímu Štybarovi nemůže sebrat titul žádný z protivníků, ale pouze velká smůla v podobě pádu nebo technických potíží.   V pátém kole se před Paprstku prodral Zlámalík, za vedoucím kvartetem pak jela s odstupem trojice Dlask, Bambula, Kyzivát. Po osmém kole již činil Štybarův náskok půl minuty. "Když jsem měl už přes půl minuty k dobru, tak jsem si to celé začal kontrolovat, což šlo i s ohledem na poměrně přehlednou trať. Věděl jsem, že za mnou jsou Kulhavý se Zlámalíkem," poznamenal pětadvacetiletý rodák ze Stříbra.   Zlámalík se v tu dobu začal dotahovat na Kulhavého a do boje o cenu pro vítěze pohárové série, jímž je roční zapůjčení vozu Škoda Octavia, se parádní stíhací jízdou vrátil Kášek. Ten jel ve skupině s Paprstkou, Dlaskem a Kyzivátem.   Během devátého kola se Zlámalík dokázal dostat před Kulhavého, za ním se skupinka čtyř jezdců postupně roztrhala. Za čtvrtým Dlaskem jel Kášek a s odstupem za nimi Kyzivát a Paprstka. Ve stejném pořadí také nakonec cyklokrosaři projeli cílem.   Štybar pátým triumfem vyrovnal Dlaskovu bilanci, pět prvenství mají na kontě také Karel Bouška, Jaroslav Antoš, Vojtěch Červínek a Miloš Fišera. Nejúspěšnějším jezdcem v historii je Radomír Šimůnek starší, který domácí šampionát vyhrál sedmkrát.   vov gi nkr  