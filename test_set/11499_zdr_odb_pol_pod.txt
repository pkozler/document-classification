 Odchody lékařů se bude zabývat bezpečnostní rada Zlínského kraje  Zlín 4. ledna (ČTK) - Hromadnými výpověďmi lékařů v nemocnicích Zlínského kraje se ve čtvrtek bude zabývat bezpečnostní rada kraje. ČTK to dnes řekla Helena Mráčková z tiskového oddělení hejtmanství. V souvislosti s výzvou odborů Děkujeme, odcházíme v regionu podalo výpověď 261 doktorů ze zhruba 700, což je téměř 40 procent.   Hejtman Zlínského kraje Stanislav Mišák (ČSSD) dnes ČTK řekl, že hejtmanství připravuje několik scénářů, které budou adekvátní k vývoji situace. "Ovšem o připravených scénářích nebudeme informovat až do doby, než podle konečné situace zvolíme adekvátní řešení. Během následujících dvou měsíců předpokládáme vývoj, a proto nechceme zbytečně předbíhat, tím by se mohly šířit šumy," uvedl Mišák.   Podle něj jde v prvé řadě o problém zdravotních pojišťoven, které musejí zajistit zdravotní péči pro své pojištěnce. "A pokud mají problémy s úhradovou vyhláškou a s úhradami za státní pojištěnce, je to problém ministerstva zdravotnictví, potažmo vlády," dodal hejtman. Zlínský kraj tak podle Mišáka hodlá situaci řešit až v případě, že by selhaly tyto dvě instituce. "Samozřejmě budeme podle vývoje situace opakovaně jednat i s vedením nemocnic," doplnil.   Ze čtyř nemocnic Zlínského kraje hodlá k poslednímu únoru odejít 261 lékařů. Nejvíce doktorů podepsalo výpověď v Krajské nemocnici T. Bati ve Zlíně - z 291 jich je 128. V Kroměříži se k výzvě aktivně připojilo zhruba 40 procent lékařů, tedy 50, a v Uherském Hradišti chce odejít 46 doktorů, tedy 26 procent. "Jeden lékař svou výpověď stáhl," řekla mluvčí nemocnice ve Vsetíně Lenka Plačková. Ve výpovědi tam tak nyní je 37 doktorů.   Kampaň lékařských odborů požaduje, aby základní plat lékaře stoupl podle kvalifikace na 1,5 až trojnásobek průměrného platu. Ten v zemi ve třetím čtvrtletí podle ČSÚ dosáhl 23.655 korun. Nynější průměrný plat českého lékaře je i se službami a přesčasy zhruba 45.00 až 50.000 korun.   slu snm  