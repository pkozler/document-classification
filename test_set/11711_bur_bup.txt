 Koruna dnes zpevnila vůči euru na dvouměsíční maximum  Praha 11. ledna (ČTK) - Česká měna dnes posílila vůči oběma hlavním světovým měnám, k euru podle agentury Reuters dosáhla dvouměsíčního maxima. Koruna proti pondělku zpevnila kolem 17:00 vůči euru o 16 haléřů na 24,47 Kč/EUR a k dolaru o deset haléřů na 18,92 Kč/USD.   "Koruně se za dnešek podařilo posílit těsně pod hladinu 24,50 vůči euru a udržet se zde i v závěru obchodování. Data o domácím maloobchodu vyšla příznivě - růst překonal očekávání. Jejich vliv na dnešní zisky koruny však nepřeceňujeme," uvedl analytik Tomáš Vlk z Patria Finance.   Maloobchodní tržby v listopadu bez sezonního očistění meziročně vzrostly o pět procent po říjnovém poklesu o 0,7 procenta. Výsledek byl ovlivněn zejména růstem tržeb v motoristickém segmentu a vyšším počtem pracovních dní, oznámil dnes Český statistický úřad.     Region se podle Vlka vydal výš jako celek, a to díky příznivému vývoji ve světě, kde se Evropské centrální bance a Japonsku podařilo poněkud zmírnit obavy před důležitými aukcemi dluhopisů. Navíc zástupce polské centrální banky Andrzej Bratkowski potvrdil, že by sazby měly vzrůst už tento měsíc, a přidal optimistický výhled pro zlotý, dodal Vlk.   Regionu dnes jasně vévodil polský zlotý, který oproti předchozímu závěru zpevnil o silných 1,3 procenta, doplnil Miroslav Frayer z Komerční banky.   Dolar se vůči euru kolem 17:00 obchodoval na 1,2933 USD/EUR.   fsl vju  