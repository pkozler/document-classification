 Elektrárna ve Skotsku bude spalovat odpady z výroby whisky  Londýn 5. května (zpravodaj ČTK) - Řada známých palíren whisky ve Skotsku se spojila k postavení elektrárny, která bude spalovat odpadní produkty při pálení oblíbeného nápoje. Podle listu The Guardian by elektrárna v hodnotě 50 milionů liber (1,3 miliardy korun) v Rothes v oblasti Speyside měla dodávat energii od roku 2013.   Bude využívat sladový odpad a výpalky z destilačních nádob, které se dosud odvážely na skládku. V elektrárně s kapacitou 7,2 megawattu se bude spalovat tato biomasa v kombinaci s dřevěnými odštěpky a měla by dodávat elektřinu do až 9000 domácností.   Elektrárna v Rothes je zatím posledním projektem skotského lihovarnického průmyslu využívajícím biomasu. Zařízení v největší skotské palírně whisky Cameronbridge ve Fife již produkuje 98 procent páry a 80 procent elektřiny, kterou palírna potřebuje. Nicméně zařízení ve Speyside bude poprvé dodávat elektřinu "z whisky" do domácností.   Z asi stovky firem, které ve Skotsku produkují whisky, je ve Speyside 50. Celkem 16 z nich, včetně známých značek Glenlivet, Chivas Regal, Macallan a Famous Grouse budou dodávat odpady do elektrárny.   Výrobci whisky z Rothes se spojili k projektu s firmou Helius Energy. Elektrárna by měla začít fungovat v roce 2013.   ml  