 Stát může do konce roku vrátit církvím jejich bývalé lesy a pole  Praha 17. května (ČTK) - Ministerstvo zemědělství už dokončilo soupis pozemků a lesů, které může vrátit v rámci církevních restitucí. Dnes o tom informoval server Aktuálně.cz. Podle ministra Ivana Fuksy (ODS) by stát mohl do konce letošního roku převést na církve 95 procent jejich bývalých lesů, polností a pozemků. Z jednání zástupců státu a církví vyplyne, kolik majetku budou církve moci převzít. Za zbylý zabavený majetek by mohly dostat finanční náhradu, její výše zatím nebyla stanovena.   "Dá se říci, že 95 procent toho, co bylo ve vlastnictví církví, se jim dá převést zpět. Je to asi 130.000 až 140.000 hektarů lesa a do 50.000 hektarů polností a pozemků v obcích," řekl Aktuálně.cz Fuksa, který je členem vládní komise pro narovnání vztahu s církvemi.   Stát by podle ministra zvládl převod lesní a zemědělské půdy ještě do konce letošního roku. "Minimálně těch, které nejsou sporné, což jsou lesy a další pozemky ve správě Lesů ČR," upřesnil ministr.   Vracení církevního majetku připravovala už Topolánkova vláda. Počítala s náhradou, která se během šedesáti let vyplácení měla kvůli valorizaci vyšplhat až zhruba na 280 miliard korun. Návrh však neprošel sněmovnou.   Vláda Petra Nečase (ODS) se teď snaží připravit novou dohodu. Upřednostňuje, aby církve dostaly co nejvíce majetku, který jim byl zabaven, a peněžní náhrada tak byla co nejmenší. I tak to budou desítky miliard korun. Vláda ale argumentuje tím, že pak automaticky skončí státní dotace pro církve - stát teď například platí mzdy duchovních.   "My teď musíme v rámci diskuse porovnat roční platbu, kterou stát platí církvi, a pak jakoby roční náklady na onu náhradu, která se bude v horizontu šedesáti let vyplácet. V tom případě už ta čísla nebudou tak astronomická a děsivá," uvedl Fuksa.   Vláda se chystá mluvit jen o konkrétní částce jako náhradě za zabavený majetek, ovšem bez valorizace na dalších 50 let. Podle ministra zemědělství tuto valorizaci nelze vypočítat.   Stát by měl církvím vrátit hlavně nemovitý majetek zabavený za komunismu. Majetkové vyrovnání by se mělo co nejméně dotknout státního rozpočtu a restituce by měly být připraveny do roku 2012. Rozhodnutím, které pozemky a lesy se církvím vrátí, uvolní stát ruce i obcím, jež teď nemůžou nakládat s pozemky, na které církev uplatnila nárok.   Pražský arcibiskup Dominik Duka nedávno uvedl, že majetkové vyrovnání církví musí být prospěšné pro celou společnost. Duka nechal na začátku května sestavit odborný tým, který bude posuzovat vládní návrhy variant majetkového vyrovnání církví. Tým byl sestaven ve spolupráci s Ekumenickou radou církví a Federací židovských obcí.   vit mkv  