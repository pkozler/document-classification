 Heger: Nejohroženějším krajem je kvůli výpovědím lékařů Vysočina  --------------------    Ke zpravodajství: FOTO/aktuality   --------------------    Brno 14. ledna (ČTK) - Nejohroženějším krajem je po výzvě lékařských odborů Děkujeme, odcházíme Vysočina. Výpověď tam dal největší podíl lékařů, navíc kraj nemá žádnou fakultní nemocnici. Dalšími ohroženými s více než 30 procenty výpovědí jsou kraje Královéhradecký, Zlínský, Pardubický, Moravskoslezský a Ústecký. Novinářům to dnes v Brně řekl ministr zdravotnictví Leoš Heger (TOP 09). Lékaře přesvědčuje, aby výpovědi stáhli a ministerstvu dali čas na reformu. Krizové scénáře zveřejní později.   "Budu se snažit lékaře ovlivňovat a přesvědčovat je, že jednoduchá řešení a hned nejsou vždy účinná a nejsou možná," řekl. Zejména sehnat deset miliard korun, které lékaři na platy požadují, prý není možné.   Heger dnes odmítl výtky některých oponentů, že výpovědi nemocničních lékařů neřeší a zdravotnický systém se pod jeho vedením ubírá do krize. Kroky, jak zajistit péči, až lékařům výpovědní lhůta skončí a oni odejdou, prý chystá. Detaily však zveřejní na přelomu ledna a února. "Až bude možné odhadnout, jestli trend s výpověďmi je vzestupný, sestupný nebo stabilizovaný," řekl.   lce jpt  