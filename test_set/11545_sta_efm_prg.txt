 Central Group začal v Praze-Hloubětíně stavět byty za 400 mil. Kč  Praha 10. ledna (ČTK) - Developerská společnost Central Group začala v pražském Hloubětíně stavbu 208 nových bytů. Výstavba bude stát kolem 400 milionů korun. Zároveň na pražském Zličíně připravuje stavbu dalších 320 bytů za 600 milionů korun. Oznámila to dnes firma.   Dvanáctipatrový dům v Hloubětíně postaví stavební firma Průmstav-FCC, která pro developera už v minulosti stavěla. Dokončení výstavby plánuje developer na červenec 2012. Byty v Hloubětíně i na Zličíně mají vzniknout bez bankovních úvěrů.     Central Group se základním kapitálem 2,7 miliardy korun je jedním z lídrů tuzemského bytového trhu. Celkem už firma hlavně v Praze a okolí prodala kolem 8000 bytů, rodinných domů a parcel. Největší konkurencí firmy jsou společnosti Finep, Ekospol a Skanska.   O Central Group v posledních měsících média psala také v souvislosti s obviněním jejího bývalého výkonného ředitele Aleše Novotného. Ten je podezřelý z organizování daňových úniků ve firmě až ve výši 200 milionů korun.   dnv dvd  