 Soud s útočníkem z Tucsonu se přesune z Arizony do Kalifornie  Doplnili jsme informace o zdravotním stavu Giffordsové v 1. až 5. odstavci.   --------------------    Washington 17. ledna (ČTK) - Soud s Jaredem Loughnerem, který 8. ledna zastřelil v Tucsonu šest lidí a vážně zranil kongresmanku Gabrielle Giffordsovou, bude přeložen z Arizony do kalifornského San Diega. Případ je příliš citlivý a v Arizoně by nebylo možné najít nezaujatou porotu, napsal dnes deník The Washington Post. Lékaři mezitím oznámili, že se stav političky znovu zlepšil a brzy se ukáže, jestli zraněná dovede po zranění mluvit.   Loughner zasáhl kongresmanku do hlavy a prostřelil jí mozek. Giffordsová v den zranění podstoupila neurochirurgickou operaci, tento víkend jí lékaři při dalším zákroku odstranili z očního důlku poslední úlomky kostí.   Podle lékařů stav političky zůstává vážný, není však už kritický. Giffordsová se dokáže pohybovat natolik, že byla schopná namasírovat krk svému manželovi v době, kdy jí v nemocnici navštívil.   Demokratická poslankyně zatím nemůže mluvit kvůli tracheotomii, kterou lékaři provedli, aby odstranili umělou dýchací trubici. V nejbližších dnech se ukáže, zda Giffordsová bude schopná hovořit. Lékaři jsou ve vyjádřeních opatrní, protože střela prošla levou částí mozku, kde se nachází mimo jiné i centrum řeči.   Průstřel mozku podle agentury AP přežije jen asi deset procent lidí. Část z nich se navíc po zranění nikdy neprobere k vědomí. Jen velmi zřídka se pacienti zotaví natolik, že získají zpět všechny své dovednosti.   Loughner zasáhl Giffordsovou zblízka do hlavy na jejím mítinku v Tucsonu. Poté začal střílet do shromážděných lidí. Pět jich na místě zabil, devítiletá dívka podlehla zraněním po převozu do nemocnice. Celkem zranil 14 osob, včetně Giffordsové.   Dvaadvacetiletý Loughner byl federálním státním zastupitelstvím obžalován v pěti bodech, včetně zabití dvou zaměstnanců federální vlády a pokusu o atentát na členku Kongresu. Očekává se, že arizonské státní zastupitelství ho obžaluje z vraždy zbývajících čtyř obětí a z pokusu o vraždu dalších 13 zraněných.   Útočník stanul poprvé před soudem před týdnem a termín dalšího líčení byl stanoven na 24. ledna. Není jasné, zda se toto řízení už bude konat v San Diegu, podle listu The Washington Post bude případ přeložen "během několika týdnů".   Proces s Loughnerem už nyní řídí soudce Larry Burns ze San Diega. Všichni arizonští soudci totiž uplatnili námitku podjatosti, protože jednou z obětí byl vrchní federální soudce v Arizoně John Roll. Také obhájkyně Judy Clarková, která byla Loughnerovi přidělena, má kancelář v San Diegu.   Přeložení případů do jiného amerického státu nebývá obvyklé, ve vysoce sledovaných případech k němu ale v minulosti došlo. Například proces s teroristou Timothym McVeighem, který v roce 1995 spáchal pumový útok v Oklahoma City, byl přesunut do Denveru. Obhájci totiž tvrdili, že McVeigh byl démonizován oklahomskými médii a neměl zde šanci na spravedlivý proces.   Loughner, kterému za střelbu v Tucsonu hrozí i trest smrti, je nyní zadržován ve věznici ve Phoenixu. Podle vězeňské správy tráví 23 hodin denně v samostatné cele, zbývající hodinu má na sprchování a na cvičení. Od ostatních vězňů je oddělen kvůli své vlastní bezpečnosti, uvedly úřady.   str mik  