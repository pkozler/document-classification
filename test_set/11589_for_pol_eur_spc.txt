 Europoslanci maďarského premiéra kritizovali za mediální zákon  --------------------    Ke zpravodajství: AUDIO   --------------------    Brusel 19. ledna (zpravodaj ČTK) - Pod palbu kritiky se dnes ve Štrasburku při představování priorit maďarského předsednictví v Evropském parlamentu dostal maďarský premiér Viktor Orbán. Důvodem někdy i tvrdých slov od europoslanců byl nový a kontroverze vzbuzující mediální zákon, který podle některých oponentů povede v Maďarsku k cenzuře. Část poslanců nicméně ocenila prohlášení, že normu je možné upravit, což ministerský předseda dnes zopakoval.   Začátek Orbánova vystoupení narušovaly drobné protesty europoslanců. Několik si jich ve snaze vyjádřit odpor ke sporné normě přelepilo ústa lepící páskou, jiní zase na své lavice vyvěsili plakátky zobrazují úvodní stránky různých maďarských novin, na nichž stálo "cenzurováno".   Orbán ještě před debatou vyzval, aby zákonodárci nesměšovali kritiku vnitřní politiky Maďarska s předsednictvím. "V Maďarsku jsme rozumní... jsme připraveni věci konzultovat," řekl o sporné normě. Připustil také, že zákon lze předělat. "Nejde o to na sebe navzájem tasit šavle," dodal. Jeho výzva ale kritice nezabránila, i když někteří europoslanci ocenili vůli případně normu upravit.   Nová právní úprava zavádí vysoké pokuty (přes 18 milionů korun) za údajně nevyvážené zpravodajství. Může být uplatňována od počátku letošního roku, takže začátek její účinnosti se shodoval se zahájením půlročního maďarského předsednictví EU. Od různých evropských politiků i organizací zaznívají kvůli zákonu výhrady na adresu Budapešti i slova obavy, že se v Maďarsku otevírá cesta k cenzuře.   Kritika mediálního zákona, která se objevila ještě před začátkem předsednictví, citelně zasahuje maďarský mandát. Kontroverzní norma se stala jednou z hlavních věcí, kvůli nimž se Budapešť dostává na stránky novin i do politických debat.   "Občanští demokraté s jeho (Orbánovými) kroky na domácí scéně nesouhlasí, stejně tak ale nelze torpédovat předsednictví ještě před tím, než začalo. To jsme ostatně zažili na vlastní kůži," řekl šéf europoslanců z české ODS Miroslav Ouzký. Připomněl tak první pololetí 2009, kdy se "řízení" Evropské unie ujalo Česko, které bylo vystaveno tlaku od svých partnerů ještě před předsednictvím a pak v jeho průběhu mimo jiné v souvislosti s pádem české vlády.   Evropská komise, která v EU dohlíží na dodržování pravidel, se už dala slyšet, že některé pasáže maďarského zákona považuje za problematické. Ještě do konce týdne kvůli tomu pošle Budapešti dopis s konkrétními výhradami. Orbán už dříve připustil, že je ochoten normu upravit, pokud k to komise bude považovat za nezbytné. Současně ale Maďaři zdůrazňovali, že podle nich jejich zákon unijní pravidla splňuje.   Tomáš Pirkl ank  