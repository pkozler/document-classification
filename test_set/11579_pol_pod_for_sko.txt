 Aktuálně.cz: Poslanec Svoboda opsal pasáže své diplomové práce  Praha 23. května (ČTK) - Poslanec ČSSD Miroslav Svoboda údajně ve své diplomové práci doslovně zkopíroval dlouhé pasáže textů jiných autorů, aniž by udal zdroj těchto citací. Napsal to server Aktuálně.cz.   Dlouholetý pražský poslanec ČSSD Svoboda používá titul inženýr. Podle Aktuálně.cz ho získal právě na základě diplomové práce, která bez přiznání kopíruje cizí texty. Jde prý o odborné stati ekonomických expertů nebo o vládní materiály, které byly připraveny pro jednání kabinetu a úředníků.   Svobodova práce z roku 2006 je běžně dostupná v knihovně pražské Vysoké školy finanční a správní, kde Svoboda titul získal, uvedl server. Svoboda v reakci na zjištění Aktuálně.cz řekl, že práci psal sám. Nevyloučil ale, že může obsahovat části převzaté od jiných autorů.   Na Vysokou školu finanční a správní upozornila v roce 2009 média, když informovala o tom, že někteří pražští politici získali na této škole nezvykle rychle titul. Dodržování vnitřních předpisů školy při přijímání a přestupech studentů prověřovalo koncem roku ministerstvo školství, žádné formální pochybení ale nezjistilo. Také podle zjištění Akreditační komise škola neporušila vnitřní předpisy   ner mal  