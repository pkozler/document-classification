 Tuzemská DHL Express loni zvýšila počet zásilek na 1,75 milionu  --------------------    Ke zpravodajství: FOTO/aktuality   --------------------    Praha 4. května (ČTK) - Česká pobočka společnosti DHL Express loni zvýšila počet přepravovaných zásilek zhruba o desetinu na 1,75 milionu. Dostala se tak na úroveň roku 2008. Firma v tuzemsku přibližně tři čtvrtě milionu zásilek přijala na export a jeden milion dovezla do ČR. Na setkání s novináři to uvedl obchodní ředitel Luděk Drnec.   "Letos zatím zaznamenáváme růst zhruba o 30 procent. Organický růst napříč všemi segmenty se pohybuje okolo deseti až 15 procent," dodal Drnec.   Největší nárůst počtu posílaných zásilek firma zaznamenává do Německa a Velké Británie, import pak nejvíce roste z Číny a USA. Trendy v expresním doručování se podle Drnce shodují s vývojem českého zahraničního obchodu.   Zhruba polovinu zásilek tvoří stále dokumenty, největší růst zaznamenává posílání dílu pro výrobní procesy just in time.   DHL Express v tuzemsku vypravuje okolo 120 až 140 kurýrů denně. Dopravu zásilek do zahraničí obstarávají pozemní linky z Prahy do centrálního překladiště v Lipsku a z Brna do Bratislavy a letecká linka z Ostravy do Lipska.   V roce 2005 DHL získala tuzemskou kurýrní službu PPL, která se zabývá doručováním vnitrostátních zásilek. S DHL sdílí společnou infrastrukturu 14 terminálů. DHL v Česku včetně globálního výpočetního centra zaměstnává přes 5000 lidí.   jsa vju    