 Zisk japonské banky Mizuho ve 3.čtvrtletí vzrostl na dvojnásobek  Tokio 31. ledna (ČTK) - Čistý zisk druhé největší japonské banky Mizuho Financial Group se ve třetím čtvrtletí finančního roku (říjen-prosinec 2010) zvýšil v meziročním srovnání na dvojnásobných 80,3 miliardy jenů (17,4 miliardy Kč). O nárůst se zasloužily zejména nižší úvěrové náklady, sdělila dnes společnost.   Tempo růstu zisku se proti předešlým dvěma čtvrtletím zpomalilo, protože tentokrát k výsledkům na rozdíl od prvního pololetí nepřispěly zisky z obchodování s dluhopisy. V prvních dvou čtvrtletích finančního roku se zisky japonských bank výrazně zvyšovaly zejména díky prudkému růstu cen amerických a japonských vládních dluhopisů, které ke konci roku opět klesly.   Základní úvěrové aktivity Mizuho zůstaly na nízké úrovni, protože ekonomické oživování Japonska je stále slabé. Čtvrtletní zisk zůstal pod očekáváním analytiků.   Banka zachovala výhled zisku pro celý rok do konce března na 500 miliardách jenů. To by byl více než dvojnásobek předešlého roku, kdy Mizuho vydělala 239,4 miliardy jenů.   Japonská bankovní trojka Sumitomoto Mitsui Financial Group minulý týden oznámila pokles zisku ve třetím čtvrtletí o 21 procent. Banka utrpěla ztráty z obchodování s obligacemi a poptávka po úvěrech zůstala chabá.   hp vju  