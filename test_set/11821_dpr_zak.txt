 Na českých silnicích vloni zahynulo 749 lidí  Praha 1. ledna (ČTK) - Za poslední měsíc loňského roku na silnicích v Česku podle policejních statistik zemřelo 37 lidí, oproti prosinci roku 2009, který si vyžádal 68 obětí, se situace výrazně zlepšila. Zlepšila se i celoroční bilance, celkem vloni při nehodách v Česku zahynulo podle předběžných statistik 749 lidí, což je o 83 obětí méně než v roce 2009 a nejnižší počet mrtvých od roku 1990. Cíle ministerstva dopravy, jímž bylo snížit počty mrtvých za rok na 650, se ale dosáhnout nepodařilo.     Prosinec, kdy se na silnicích deset dní obešlo bez obětí na životech, patřil spolu s lednem, únorem a dubnem k bezpečnějším měsícům loňského roku. Nejméně lidí zemřelo při nehodách v únoru, který si vyžádal 30 životů.   Naopak nejhorším měsícem z hlediska dopravní nehodovosti byl červenec, kdy při nehodách zemřelo 103 lidí, v této tragické bilanci se odrazil zejména počátek školních prázdnin. Přestože policisté nenašli společného jmenovatele těchto dopravních nehod, uvedli, že se řidiči chovali zkratkovitě a zhoršila se i jejich disciplína. Podle policie za to mohlo i extrémní horké počasí.   Pátek 9. července byl dokonce nejtragičtějším dnem loňského roku, na silnicích přišlo o život 12 lidí. Po devíti obětech si vyžádaly nehody v pátek 2. července a ve čtvrtek 4. listopadu.   V porovnání s rokem 2009 bylo vloni více obětí v březnu, červnu, červenci, září a listopadu, naopak se snížil počet mrtvých v některých zimních měsících, k čemuž zřejmě paradoxně přispělo i špatné počasí, kdy si řidiči kvůli náledí a opakovanému sněžení dávali větší pozor než jindy nebo dokonce vůbec nevyjížděli.   Také v loňském roce řidiči nejčastěji havarovali kvůli tomu, že se plně nevěnovali řízení, nepřizpůsobili rychlost stavu vozovky a nedodrželi bezpečnou vzdálenost mezi auty. Opilí lidé za volantem se za prvních 11 měsíců podíleli na více než sedmi procentech kolizí.   Ministerstvo dopravy ještě před nedávnem tvrdilo, že se do konce roku podaří snížit tragická čísla ve statistikách, přispět k tomu měla mimo jiné dopravněbezpečnostní kampaň Nemyslíš, zaplatíš. Dopravní expert Jaroslav Hořín odhadoval, že počet obětí dopravních nehod za celý rok nepřekročí 650. Šéf dopravních policistů Leoš Tržil ale v reakci na toto tvrzení řekl, že si iluze o dosažení tohoto počtu nedělá. Přes veškerou osvětu a preventivní bezpečnostní akce se jeho odhad, že počet mrtvých bude vyšší, splnil už v listopadu.   Od roku 1990 zemřelo na silnicích nejvíce lidí v roce 1994, bylo jich 1473. Pod hranici 900 obětí se dostal poprvé až rok 2009.   vit kš  