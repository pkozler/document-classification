 Spotřeba stlačeného zemního plynu v Česku loni stoupla o čtvrtinu  Praha 25. ledna (ČTK) - Spotřeba stlačeného zemního plynu (CNG) v loňském roce v České republice vzrostla meziročně o 24,2 procenta na 10,058 milionu metrů krychlových. ČTK o tom dnes informovala Česká plynárenská unie (ČPU). Za dalších deset let se podle ČPU tuzemská spotřeba CNG zvýší až na 800 milionů metrů krychlových.   "Rozvoj užití CNG podporuje Evropská unie. Do roku 2020 EU počítá s náhradou 20 procent klasických ropných pohonných hmot alternativními palivy, z toho s polovičním podílem CNG. To představuje asi 23,5 milionu vozidel na CNG a 20.000 CNG stanic v Evropě," uvedla manažerka České plynárenské unie Markéta Schauhuberová.   V Evropě loni činila spotřeba CNG téměř 8,7 miliardy metrů krychlových, ve světě více než 40 miliard metrů krychlových.   Na konci loňského roku jezdilo v Česku 2500 vozidel na stlačený zemní plyn, což představuje meziroční nárůst o 39 procent. "V současné době jezdí u nás již 2700 CNG vozidel a z toho je 306 autobusů. Od roku 2009 přibylo 36 CNG autobusů," dodala Schauhuberová.   Prodej klasických pohonných hmot jako jsou benzin a nafta na druhou stranu klesá. Podle údajů České asociace petrolejářského průmyslu a obchodu (ČAPPO) se loni prodej benzinu propadl o deset procent na zhruba 2,4 miliardy litrů. Prodej motorové nafty klesl přibližně o šest procent na asi 4,5 miliardy litrů.   V Česku roste počet plnicích stanic CNG. V současnosti jich pro veřejnost funguje 30 a další osm až deset by mělo být letos otevřeno. V nejbližší době se otevřou tři nové CNG stanice v Jablonci nad Nisou, Kladně a Lounech. Do roku 2020 ČPU očekává, že bude v ČR sloužit motoristům 400 plnicích stanic.   V jiných evropských zemích je síť plnicích stanic CNG mnohem více rozvinuta než v Česku. V Rakousku lze natankovat asi u 220 plnicích stanic, v Itálii u 770 a v Německu mají řidiči k dispozici 900 stanic. Celkem je dnes v Evropě 3570 veřejných plnicích stanic a dalších 345 je ve výstavbě. V Evropě dnes jezdí 1,4 milionu CNG vozidel, ve světě již více než 12 milionů.   lko dvd  