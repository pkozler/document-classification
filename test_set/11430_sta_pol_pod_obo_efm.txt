 Aktivisté chtějí u nádraží v Brně kavárny, ne přestavěné Tesco  Brno 30. ledna (ČTK) - Aktivisté protestují proti záměru obchodního řetězce Tesco Stores dostavět během tří až pěti let k obchodnímu domu u hlavního nádraží v Brně obchodní galerii. Uvádějí, že prostor mezi obchodním domem Tesco a hlavním nádražím sice potřebuje úpravy, nikoliv však nový obchodní komplex. Aktivisté chtějí, aby v těchto prostorách vyrostly kavárny, odpočinková místa, případně byty. Vyplývá to z návrhu, který aktivisté ze sdružení Nesehnutí zaslali na jihomoravský krajský úřad.   Úřad v současnosti posuzuje dopady plánované stavby na životní prostředí. Město projekt schválilo s tím, že investor ještě před zahájením územního řízení předloží podrobný návrh plánovací smlouvy včetně harmonogramu. Přístavba, kterou Tesco plánuje, má zabírat i území, kde nyní stojí parkoviště, asijské bistro a dům dětí a mládeže. Tesco ve svém vyjádření zaslaném ČTK uvedlo, že velikost ani konkrétní náplň dostavby zatím nejsou úplně přesně dány a budou se postupně specifikovat podle potřeb Brňanů.   "Souhlasíme s tím, že stávající podoba daného území není vyhovující. Nemyslíme si ale, že to, co skutečně daný prostor i centrum města potřebuje, je další plocha velkého nákupního centra," uvedl Milan Štefanec z Nesehnutí. Podle něj i nedávný výzkum zpracovaný pro brněnský magistrát potvrdil, že kvůli expanzi nákupních center zmizely z Brna stovky malých obchodů, a že Brňané spíše postrádají malé obchůdky nebo specializované prodejny.   Nesehnutí mají k záměru Teska konkrétní výhrady. Plán výstavby prý například neexistuje ve více variantách, neřeší návaznost na jiné plánované stavby v prostoru a počítá prý s likvidací většího množství zeleně.   "Ve studii počítáme s tím, že současný obchodní dům zůstane v podstatě zachován. V místě terasy a prostoru před ní by měly být dostavěny nové obchůdky, služby a restaurace a nového příjemnějšího vzhledu by se dostalo i okolí," reagovala na výtky aktivistů mluvčí Teska Eva Karasová.   Záměr Teska posuzovaný krajem také počítá s demolicí Domova dětí a mládeže Junior, jehož vedení se stavbou nesouhlasí. Zřizovatelem domu dětí je právě Jihomoravský kraj. Ředitelka domu a dětí mládeže Lenka Skokanová ČTK sdělila, že jí Tesco nabízelo náhradní prostory v prostorách Teska, dříve určených pro zaměstnance. "Tyto prostory jsou naprosto nevyhovující," uvedla Skokanová.   "Pokud jde o klub Junior, jeho návštěvníci se nemusejí obávat, že by byl zrušen. V současné době není stoprocentně jisté, jestli bude budova zdemolována," sdělila ve čtvrtek Karasová.   Tesco Stores v současnosti provozuje v Brně sedm prodejen včetně obchodního domu, hypermarketů a supermarketu.   lab dp  