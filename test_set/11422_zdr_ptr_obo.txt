 Španělské bio okurky dovezené do ČR z Německa jsou nezávadné  V prvních dvou odstavcích jsme doplnili stanovisko a vyjádření SZPI a vyjádření svazu ekologických zemědělců v 6., 7. a 8. odstavci. V posledním odstavci jsme aktualizovali počet podezření v ČR.   --------------------    Brno 2. června (ČTK) - Vzorky odebrané ze zásilky údajně nebezpečných španělských bio okurek dodaných minulý týden firmě Country Life z Německa jsou negativní. Okurky nebyly kontaminovány nebezpečnou bakterií, která především v Německu způsobila několik úmrtí, jak se původně myslelo. ČTK to dnes potvrdil Michal Spáčil, mluvčí Státní zemědělské a potravinářské inspekce (SZPI), která vzorky v neděli odebrala. Německo mezitím oznámilo, že zdrojem nákazy okurky nejsou. Původ infekce není znám.   Podle inspekce je možné, že časem omezí rozsáhlé kontroly zeleniny z dovozu i z tuzemska, se kterými její inspektoři začali koncem minulého týdne.   "Výsledky testů španělských okurek, které společnost Country Life dovezla z Německa, potvrdily, že okurky neobsahují nebezpečné bakterie. To je v souladu s informacemi z Německa, že španělské okurky byly za zdroj nebezpečné nákazy považovány neprávem," uvedla ráno firma Country Life v tiskové zprávě.   Zda bude společnost požadovat nějaké odškodnění, zatím není jasné. "Zvažujeme, jak budeme postupovat. Uvědomujeme si, že v Německu ta situace problematická byla a ještě je a nějaká opatření se dělala," uvedla mluvčí firmy Lubomíra Chlumská. Na druhou stranu prý firma nechápe, proč právě o její potraviny se inspekce zajímala. "Měli jsme pocit od začátku, že to je planý poplach," dodala Chlumská.   Společnost se podle ní postupem státních orgánů sice cítí být poškozena, zároveň ale pociťovala velkou podporu a solidaritu ze strany zákazníků. "Spíš máme obavu, co to udělá s biopotravinami jako takovými," poukázala Chlumská na možné důsledky kauzy.   Také další bioproducenti se cítí být poškozeni informacemi, které se v uplynulých dnech objevily v médiích. Podle nich může jít dokonce o cílenou kampaň proti biopotravinám, jejichž prodeje stále stoupají a konkurují potravinám konvenčním.   "Přitom argument polévání vzrostlých plodin močůvkou je naprosto zavádějící a škodlivý, protože močůvka by rostlinu spálila a úrodu znehodnotila. Biopotraviny musí vonět a chutnat," uvedla ve středu manažerka PRO-BIO Svazu ekologických zemědělců Kateřina Nesrstová. Podle ní by hnojení močůvkou na plod, které bylo označováno jako možný zdroj nákazy, znamenalo, že by zelenina po močůvce zapáchala.   "Budeme požadovat uvedení fakt na pravou míru a skutečně doufám, že jde o nepochopení problému, nikoliv o záměr ekologické zemědělství systematicky likvidovat," dodala Nesrstová.   Odborníci zatím nevědí, co nákazu, která se projevuje krvácivými průjmy a selháním ledvin, způsobilo. Například podle ministra zemědělství Ivana Fuksy by zdrojem mohlo být špatně tepelně zpracované maso.   Nebezpečná nákaza bakterií E.coli si prozatím vyžádala 17 obětí, z toho 16 v Německu a jednu ve Švédsku. V drtivé většině případů jsou oběťmi ženy.   Počet podezření na krvácivý průjem v Česku dnes stoupl na sedm. Tři vzorky už zkoumá specializovaná laboratoř, na další čtyři zatím čeká, uvedl hlavní hygienik Michael Vít. Podle něj laboratoř už vyloučila onemocnění u dalšího vzorku z předchozích dnů, konkrétně u starší pacientky z Hradce Králové. Již dříve testy potvrdily onemocnění u americké turistky a naopak vyvrátily u muže z jižní Moravy.   lab khj mjr mol  