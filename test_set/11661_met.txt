 Česká horská střediska jsou připravena na nápor lyžařů  Praha 27. ledna (ČTK) - Ideální lyžařské podmínky čekají o víkendu návštěvníky českých horských středisek. Meteorologové předpovídají skoro jasno s teplotami mírně pod nulou. Ve skiareálech jsou zasněžené sjezdovky a vesměs i upravené běžecké tratě.   V Krkonoších a Orlických horách v minulých dnech připadlo až 40 centimetrů sněhu, celkem ho na sjezdovkách leží až 130 centimetrů. Upraveny jsou také trasy pro běžkaře. Ve Špindlerově Mlýně je v provozu všech pět lanovek a 11 vleků. O víkendu se zde bude ještě lyžovat za ceny vedlejší sezony, od pondělí 31. ledna se ceny zvýší, například cena jednodenního skipasu pro dospělého vzroste ze 600 na 700 korun.   Nával lyžařů očekávají v Rokytnici nad Jizerou či Harrachově. "Podmínky jsou vynikající," řekla Renata Žalská, mluvčí Spartaku Rokytnice. Velmi dobré podmínky jsou i v Orlických horách v Deštném a Říčkách.   Zhruba metr sněhu pokrývá největší středočeský areál Ski Relax Monínec. "Mimo sjezdovky leží asi 15 centimetrů, na běžky to zatím není," uvedl provozovatel Jaroslav Krejčí. Milovníci sjezdového lyžování si však podle něj přijdou na své. "Vrací se to k ideálnímu stavu," zhodnotil situaci. O víkendu bude otevřen také areál na Šibeničním vrchu u Mnichovic, který byl nedávno kvůli oblevě uzavřen.   Na zástupy návštěvníků jsou připraveni i v Jizerských horách, kde budou kromě sjezdovek připraveny i běžecké tratě. Ve středisku Ještěd leží na svazích v průměru 80 centimetrů sněhu. "Jsou jedny z nejlepších podmínek za celou zimu," řekl vedoucí střediska Jakub Čeřovský. Podobně to vypadá v dalších areálech.   V Krušných horách na Klínovci leží asi 90 centimetrů sněhu a sjezdovky pokryl prašan. V provozu budou všechny sjezdové tratě s výjimkou areálu Pod Zámečkem, kde se v sobotu konají závody. Ve středisku Boží Dar - Neklid budou všechny vleky i lanovka v provozu. Nové nadílky prachového sněhu se dočkal rovněž skiareál Bublava - Stříbrná.   Po menší přestávce se v sobotu rozjede vlek na šumavském Churáňově. V okolním terénu leží kolem 45 centimetrů sněhu, o víkendu bude upraveno na 60 kilometrů bílých stop. Na sjezdovkách v areálu Lipno leží až 90 centimetrů sněhu s vrstvou prašanu, pro běžkaře je upraven sedmnáctikilometrový okruh. Rovněž středisko Špičák slibuje skvělé podmínky. "Návštěvníci mohou využívat všech vleků, nejprudší sjezdovka v ČR Šance je opět v perfektním stavu," řekl majitel areálu Vladimír Kasík.   Především běžkaři se mohou těšit do Jeseníků. "Podmínky hlavně pro běžkaře se zlepšily. Na víkend budou upraveny veškeré strojově upravované stopy," řekl ČTK náčelník Horské služby v Jeseníkách Michal Klimeš s tím, že podmínky se po sněhové nadílce zlepšily i v lyžařských střediscích.   Také v Beskydech během týdne napadl čerstvý sníh a sportovní areály nabídnou kvalitní lyžování. "Svítí slunce, mrzne a všechny sjezdovky jsou připravené," řekl Jaromír Vlček z areálu Ski Bílá. Na sjezdovkách je podle něj dost sněhu a u vleků jsou krátké fronty. "Trošku problém je s běžeckými trasami. Zatím se nedají dobře upravit," dodal Vlček. Ideální podmínky hlásí i provozovatelé ostatních středisek v regionu.   I uměle zasněžované sjezdovky na Vysočině slibují lyžařům skvělé zážitky. Nejvíc vleků je v provozu na Žďársku a na Jihlavsku. Kvůli nedostatečné sněhové vrstvě zatím stojí sjezdovka Svatá Anna u Chotěboře, spuštění vleku na Kadlečáku u Světlé nad Sázavou se připravuje na pátek. Běžecké tratě se v kraji zatím moc neupravují.   Nejhorší lyžařské podmínky panují na jihu Moravy, i zde se však sjezdovky postupně plní lyžaři. V provozu jsou opět svahy v Blansku-Hořicích i v nedalekém Hodoníně u Kunštátu, které musely kvůli oblevě zastavit provoz.   krs mol  