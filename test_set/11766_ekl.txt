 Kazachstán prodloužil zákaz lovu vzácných antilop do roku 2020  Almaty 18. ledna (ČTK) - Kazachstán dnes prodloužil zákaz lovu vzácného druhu antilopy do konce roku 2020. Stáda  tatarské sajgy  se zmenšila o 12.000 jedinců po nákaze bakteriálním onemocněním pasteurelózou v květnu 2010 na současných 80.000. Podle mezinárodních zoologických týmů je výskyt tohoto druhu antilop v Kazachstánu ohrožen.   Lov sajg zakázalo v listopadu 2010 kazašské ministerstvo zemědělství po dramatickém úbytku tohoto vzácného druhu v květnu téhož roku. Sajgy se nakazily bakteriálním onemocněním pasteurelózou, která postihuje dýchací a zažívací trakt zvěře. Úmrtnost dosahuje 70 až 90 procent.   Sajga tatarská je poměrně podivné zvíře se srnčím tělem, velbloudí hlavou a baňatým čenichem. Dorůstá velikosti dospělé ovce. Celkem v Kazachstánu žije asi 80.000 kusů těchto zvířat. Kromě tohoto středoasijského státu se vyskytují už jen v jihoruských stepích při Kaspickém moři a v Mongolsku.   Stavy stád sajgy tatarské se po rozpadu Sovětského svazu počátkem 90. let začaly výrazně snižovat zejména vinou pytláctví a rozšiřováním zemědělství. Rohy samců jsou rovněž vyhledávanou surovinou pro přípravu afrodiziak v čínské medicíně.   kav hej  