 V německých potravinách dovážených na Slovensko se dioxin nenašel  Bratislava 12. ledna (ČTK) - V německých potravinách dovážených na Slovensko se nebezpečný dioxin nenašel. Úřady proto zrušily dočasný zákaz prodeje vajec, drůbežího a vepřového masa z Německa. Novinářům to dnes řekl ministr zemědělství Zsolt Simon.   "Všechny výsledky (testů) jsou negativní," uvedl Simon. Dodal, že kontroloři se i do budoucna více zaměří na potravinářské zboží z Německa.   Slovensko dočasně pozastavilo prodej některých potravin německého původu minulý týden a začalo prověřovat, zda se v nich nenachází rakovinotvorná látka. Výskyt dioxinu v Německu se potvrdil ve vejcích, v drůbežím a vepřovém mase. Aféra vypukla poté, co se ukázalo, že výrobce krmných tuků ze severu Německa používal k jejich produkci látky určené výhradně k technickým účelům.   prl vju  