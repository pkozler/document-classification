 Herečka Blanchettová u Australanů narazila s propagací nové daně  --------------------    Ke zpravodajství: FOTO ve Fotobance  ID foto:  P201102280046001 ,  P201011260100301    --------------------    Sydney 29. května (ČTK) - Australská herečka Cate Blanchettová rozzlobila krajany svým rozhodnutím postavit se do čela kampaně za zavedení nové ekologické daně. Podle Australanů je herečka, jejíž majetek činí dle odhadů 53 milionů australských dolarů (972 milionů korun), mimo realitu a nechápe, že pro běžné občany je další daňové zatížení neúnosné, píše australský list Sunday Telegraph.   Organizace na ochranu životního prostředí a odbory dnes večer zahajují  televizní kampaň , v níž Blanchettová s kolegou Michaelem Catonem veřejnost vyzývají, aby souhlasila s novou daní. Austrálie své energetické potřeby zajišťuje zejména spalováním uhlí a v přepočtu na obyvatele je největším znečišťovatelem ovzduší na světě. Premiérka Julia Gillardová hodlá od července příštího roku zavést pro největší znečišťovatele novou daň a přimět je tím snížit emise. Konzervativní opozice je proti a tvrdí, že to poškodí ekonomiku a zvýší náklady domácností.   "Cate Blanchettová je pouze další z hollywoodských hvězd, jež si zajišťuje dobré svědomí tím, že nás poučuje o oteplování," napsal list.   Ministr státního pokladu Wayne Swan herečku ocenil za to, že se nebojí projevit názor, a zdůraznil, že vláda s kampaní Řekněte ano, jíž je Blanchettová hlavní tváří, nemá nic společného. Caton řekl, že je na kritiku připraven, Blanchettová zatím nereagovala.   Vláda vyjednává o dani v hodnotě do 20 australských dolarů za tunu popílku, zelení prosazují i 26 dolarů. Podle ekonomických propočtů to v každém případě navýší roční výdaje domácností o 500 dolarů (asi 9000 korun). Terri Kelleher ze sdružení australských domácností prohlásil, že pro Blanchettovou to je zanedbatelná suma, ale mnoho rodin na ni nemá. "Někteří lidé nežijí v luxusu a nemají žádný prostor pro další výdaje," řekl.   Vůdce senátní opozice Barnaby Joyce Blanchettové vzkázal, že ji má jako herečku rád, ale co kdyby, chce-li opravdu pomoci, nabídla část svých peněz těm, pro něž budou nové náklady příliš vysoké. Lidem jako ona vzkazuje: "Místo lepení hesel 'mně na tom záleží' na své terénní mercedesy by měli vyjít ven a promluvit si s lidmi, kteří nakupují v obchodech s nejlevnějšími potravinami, protože nic jiného si nemohou dovolit."   sva šeb  