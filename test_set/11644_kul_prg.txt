 V Praze dnes odhalili pamětní desku spisovatele Maxe Broda  --------------------    Ke zpravodajství: FOTO/aktuality   --------------------    Praha 26. ledna (ČTK) - V pražské Haštalské ulici dnes odhalili pamětní desku spisovatele Maxe Broda. Jednoduchá smaltovaná deska na domu čílo 25 oznamuje, že se zde narodil propagátor české kultury a nejlepší přítel Franze Kafky. Slavnostního odhalení se uskutečnilo za přítomnosti několika desítek lidí včetně velvyslanců Izraele, Německa, Rakouska a českého ministra zahraničí Karla Schwarzenberga (TOP 09).   "Chtělo by to, aby po odhalení pod látkou nebyla žádná deska, to by byl teprve Kafka," žertoval před zahájením akce Schwarzenberg.   O pamětní desku, kterou pomohli výtvarně ztvárnit Marcela Steinbachová a Martin Rusina z architektonického ateliéru Skupina a grafik Mojmír Pukl, se zasloužila Společnost Franze Kafky (SFK) s finanční podporou Česko-izraelské smíšené obchodní komory.   "Pokud vím, nikde není jako Brodovo rodné místo uvedena Haštalská ulice," podotkl k významu pamětní desky zástupce SFK Josef Čermák.   Dodal, že společnost tak vyjadřuje úctu a poděkování jedné z mimořádných osobností středoevropského kulturního dění v době před druhou světovou válkou, pražskému představiteli židovsko-německé kultury, který pro světovou kulturu zachránil a prosadil díky "prozíravé neposlušnosti" proti vůli Kafky jeho dílo.   "Brod také pro světovou kulturu objevil dílo hudebního skladatele Leoše Janáčka a spisovatele Jaroslava Haška," upozornil Čermák.   Max Brod se narodil 27. května 1884 v rodině bankovního ředitele. V Praze vystudoval práva, při studiích se seznámil s Kafkou, jemuž se stal celoživotním přítelem. Brod se však na rozdíl od něho stal záhy úspěšným autorem. Je autorem kulturně filozofických esejů, historických a milostných románů a novel, religiózních básní a dramat. Za hlavní Brodovo beletristické dílo je považován román Tycho Brahes Weg zu Gott (Tychona Brahe cesta k Bohu), první díl románové trilogie Kampf um Wahrheit (Boj o pravdu).   Po vzniku Československa pracoval Brod mimo jiné v tiskovém odboru předsednictva vlád. V letech 1929 až 1939 působil jako literární a umělecký kritik pražského deníku Prager Tagblat. V březnu 1939 se mu podařilo před nacistickým nebezpečím odcestovat do Palestiny. V Izraeli prožil Brod druhou polovinu svého života. Pracoval jako dramaturg telavivského divadla Habimah. V Tel Avivu ve čtyřiaosmdesáti letech zemřel. SFK po Maxi Brodovi pojmenovala studentskou literární soutěž o nejlepší esej, jíž se za 17 let existence zúčastnily přes 2000 mladých lidí.   Roman Jireš mkv  