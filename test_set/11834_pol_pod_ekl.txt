 Chrudim pokročila v přípravě sanace areálu bývalé Transporty  Chrudim 12. května (ČTK) - Po téměř ročním vyjednávání Chrudim pokročila v přípravě sanace kontaminovaného areálu bývalého podniku Transporta. Radnici se podařilo dohodnout s firmou Onivon, na jejíž pozemcích se jedno z ohnisek znečištění nachází. Nesouhlas firmy dosud bránil tomu, aby mohla být stará ekologická zátěž odstraněna, řekl novinářům starosta Petr Řezníček. Peníze na vyčištění areálu poskytne stát a Pardubický kraj.   "Nyní budeme moci získat stavební povolení, vypsat výběrové řízení na sanaci a poté zahájit sanační práce," uvedl Řezníček. Vlastní vyčištění by podle projektu mělo trvat 12 měsíců.   Chrudim na odstranění znečištění již získala příslib 176 milionů korun státní dotace, zbylých asi 30 milionů korun uhradí Pardubický kraj. Firma Onivon chtěla původně svou část vyčistit sama. Další vlastník pozemků a objektů v bývalé Transportě, společnost Komap Dědov, souhlasila se sanací již dříve.   Z areálu do okolí unikaly zvláště chlorované uhlovodíky ohrožující zdroje pitné vody. Šíření znečištění severním směrem k obcím Dřenice a Medlešice brání již několik let soustava vrtů, z nichž se čerpá kontaminovaná voda. Provoz hydraulické clony stojí kraj ročně kolem sedmi milionů korun, je to však jen provizorní opatření. Vlastní ohniska znečištění leží v oblasti staré kovárny firmy Komap Dědov a v elektrodílnách, které patří společnosti Onivon. Kontaminovaná zemina by se měla zčásti odtěžit a odvézt, pod objekty ji bude nutné vyčistit chemickou cestou. Chrudim si potřebné pozemky od firem pronajala, pro vyčištění potřebovala za symbolickou cenu odkoupit a zbourat některé vedlejší objekty.   dos hj  