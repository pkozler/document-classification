 Senát asi schválí normu, která zlepší bezpečnost hraček na trhu  Praha 12. ledna (ČTK) - Zabránit prodeji hraček nízké kvality nebo zdraví nebezpečných hraček má novela, pro kterou vláda získá souhlas také v Senátu. Normu o technických požadavcích na výrobky, která vychází z evropské směrnice o bezpečnosti hraček, dnes doporučil schválit senátní ústavně-právní výbor. Horní komora o předloze rozhodne koncem ledna.   Novela má například umožnit dozorovým orgánům dát podnět k přezkoumání již vydaného certifikátu, který má potvrzovat bezpečnost hračky. Pokud dovozci budou mít podezření, že hračka uváděná na trh nesplňuje technické požadavky a může ohrozit zdraví lidí, budou o tom muset informovat výrobce a dozorový orgán.   Norma zároveň pomůže podle vlády udržet a posílit konkurenceschopnost českých výrobců a dovozců hraček při obchodování jak s ostatními členskými státy EU, tak s ostatními zeměmi. Bez splnění směrnice by hračkářské výrobky byly v rámci vnitřního trhu v podstatě neobchodovatelné kvůli neplnění harmonizovaných technických požadavků.   Česká obchodní inspekce předloni zakázala prodej bezmála 30.000 hraček v celkové hodnotě 2,6 milionu korun. Mezi zakázanými výrobky bylo například 400 kusů akustických hraček, které vydávaly silnější zvuk než připouštějí normy. Inspekce zakázala také prodej 162 kusů magnetických hraček a 4144 hraček určených pro děti mladší 36 měsíců.   mhm vju  