 Stávka řidičů MHD v Ostravě pokračuje, dohodě nic nenasvědčuje  Zprávu jsme od 4. odstavce rozšířili.   --------------------    Ostrava 2. června (ČTK) - Stávka zaměstnanců Dopravního podniku Ostrava (DPO), která začala ve středu, zřejmě hned tak neskončí. Zatímco odboráři odmítají ustoupit ze svých požadavků, vedení města a DPO zatím nenabízí žádný jiný návrh než ten, který odbory jako nepřijatelný odmítly. Ředitel DPO Roman Kadlučka dnes na tiskové konferenci oznámil, že od pátku budou kvůli stávce některé spoje DPO zajišťovat jiní dopravci. Městská hromadná doprava jezdí v Ostravě v omezeném rozsahu podle nedělních jízdních řádů, ale například nejdůležitější tramvajové linky častěji.   "Situace je vyhrocená, možnost kompromisu v podstatě neexistuje. S žádným návrhem proto ani nepřicházíme," řekl primátorův náměstek pro dopravu Aleš Boháč (ČSSD). Uvedl, že trvá nabídka zvýšení mezd o 1,5 procenta zpětně už od ledna a garance stejného nárůstu i na příští rok. Nevyloučil další navýšení, pokud by město našlo někde rezervy. Při přijetí této nabídky a v souvislosti se zdražením nafty by ale podle Boháče už tak muselo město najít dohromady 50 milionů korun. "Nejde sehnat několik desítek milionů během několika dnů, chceme vstřícnost, abychom měli čas prostředky najít," řekl Boháč.   Odbory požadují pětiprocentní zvýšení, nabídka DPO je pro ně nepřijatelná. "Tu 'velkorysou' nabídku, že letos dostaneme houby a příští rok zase houby, tu ať si nechají. Jedno a půl procenta tarifní mzdy, to bude dělat od 200 do 340 korun v různých profesích, to je opravdu o ničem," řekl už ve středu odborový předák Ivo Protivínský.   Ředitel DPO uvedl, že ostatní dopravci se snaží využít díry na trhu. "Veolia Transport a okolní ČSAD nabízejí, že poskytnou dopravu. Abychom zajistili obsluhu úseků, kterou už nejsme schopni zajistit, přijmeme některé tyto služby," řekl Kadlučka. Jedná se podle něj například o autobusové spoje, které jezdí do Datyní, Hrabové nebo Proskovic.   "Každý den stávky stojí DPO řádově 700.000 korun na tržbách. Plus za každý nevypravený spoj můžeme dostat pokutu 5000 korun," uvedl ředitel Kadlučka. Zaměstnanci, kteří stávkují, podle něj přicházejí každý den o 1000 korun. "Snažíme se to zmírnit aspoň tím, že za všechny stávkující zaplatíme sociální a zdravotní pojištění," řekl k tomu odborový předák Protivínský.   Počet stávkujících vedení DPO nezná. "Nedá se to říct, protože stávkující se každý den mění. Zjistili jsme, že někteří z těch, kteří stávkovali včera, dneska nestávkují, a ti, co včera nestávkovali, dneska stávkují," vysvětlil ředitel Kadlučka.   Protivínský potvrdil, že o lidech, kteří ve středu byli v průvodu a dnes pracovali, ví. "Byla to třeba jedna kolegyně tramvajačka, která nás v průvodu podpořila a říkala, že stávkovat si nemůže dovolit. My ale samozřejmě chceme, aby se přidalo co nejvíce lidí, aby stávka měla co největší dosah," řekl odborář.   Vedení podniku tvrdí, že někteří stávkující zaměstnanci ty nestávkující zastrašují. "Agresivita se stupňuje. Lidé, kteří se nezapojují do stávky, mají strach, situace v podniku začíná být neúnosná. Proto jsme vyzvali cestující, aby pomohli odhalit ty, kteří perzekuují nestávkující řidiče," řekl ředitel Kadlučka. Podle něj došlo na házení vajíček nebo plivání. Odboráři tvrdí, že se žádného vyhrožování nedopouštějí a že terčem nátlaku se naopak stávají oni.   Na páteční ráno odboráři opět chystají průvod městem. "Všichni kolegové se dostaví na pracoviště, označí si příchod, pak oznámí, že stávkují, a přesunou se do parku u ředitelství podniku. Pak se opět společně vydáme na zdravotní procházku městem a v závěru si důkladně prohlédneme Prokešovo náměstí," popsal Protivínský.   Stávku dopraváků v Ostravě podporují obě největší odborářské centrály v České republice. "Jejich požadavky jsou naprosto oprávněné, 1,5 procenta, která jim nabízí zřizovatel, je trochu výsměch v době, kdy se všechno zdražuje," řekl ČTK předseda Českomoravské konfederace odborových svazů (ČMKOS) Jaroslav Zavadil. Je podle něj potřeba, aby přitvrdili a podpořili je i další kolegové.   Podobný názor má i předseda Asociace samostatných odborů (ASO) Bohumír Dufek. "Jejich požadavek je v současné době postupného zvyšování všech životních nákladů nanejvýš oprávněný," uvedl. Proto je podle něj ASO připravena v případě potřeby jejich úsilí podpořit také svými akcemi na území republiky. "Příslušníci policie, jejichž protesty proti snižování platů podpořili také zaměstnanci jiných rezortů, by neměli stávkující blokovat a zadržovat, ale spíše je chránit," dodal Dufek.   Protivínský uvedl, že podpora odborů a kolegů z cele republiky ostravské odboráře velmi těší. "Kdyby z našeho popudu vznikla generální stávka, byli bychom na to hrdí," řekl ostravský odborový předák.   Vlastimil Vyplel pcl jpt  