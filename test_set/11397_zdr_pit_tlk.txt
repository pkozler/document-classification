 Výpadek linek podnítil Slovensko ke změně práce záchranářů  Bratislava 20. ledna (ČTK) - Slovensko chystá změny ve fungování záchranného systému, aby zdravotníci i v případě potíží se spojením mohli vyrazit k pacientům. Opakovat by se tak neměla situace ze začátku týdne, kdy na severu země dvakrát vypadly tísňové linky, na které se tak nedalo dovolat téměř tři hodiny. Patrně na to životem doplatila jedna pacientka.   V případě potíží mohou lidé vedle policie, hasičů i záchranářů kontaktovat integrovaný záchranní systém na čísle 112. Výpadek sítě v Žilině však způsobil, že tyto linky byly hluché. To by se v budoucnu nemělo opakovat, protože stávající téměř stovka operačních středisek se sloučí do osmi krajských pracovišť. V případě technických poruch se tísňová volání mají rychleji přesměrovat do jiného regionálního centra. Kromě toho se v případě různých katastrof počítá se zasíláním krátkých SMS zpráv na mobilní telefony v postižených oblastech.   Technické potíže s tísňovými linkami v Žilině, které provozuje telekomunikační operátor Slovak Telekom, navíc odhalily nedokonalosti systému a rozpoutaly debatu o způsobu řízení činnosti záchranářů. List Sme dnes napsal, že záchranná služba o potížích pacientky na severu země věděla, ale nezasáhla a žena zemřela. Státní operační středisko i záchranka tvrdily, že výjezd bez příkazu pod hrozbou vysoké pokuty zakazuje zákon. Souhlas od operačního střediska však kvůli nefungujícímu telefonickému spojení nemohla v případě pacientky z Kysuckého Nového města dostat. Záložní spojení například prostřednictvím vysílaček neexistuje. Šéf integrovaného záchranného systému Ladislav Sakáloš prohlásil, že záchranáři měli k případu vyrazit. Podobně se vyjádřil i právník, podle kterého posádka sanitky může bez příkazu vyrazit k pacientovi i ve stavu krajní nouze.   Výpadek telefonické ústředny vyšetřuje policie. Slovak Telekom tvrdil, že selhání tísňových linek způsobil zaměstnanec dodavatelské firmy při manipulaci se záložním napájením zařízení. Poruchu podobného rozsahu firma prý do té doby nezaznamenala.   boa mik  