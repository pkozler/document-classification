 Na Slovensku se srazil český autobus s příměstskou linkou  Rozšířili jsme o informaci, že v českém autobusu jeli jen dva řidiči, celkový počet zraněných a další podrobnosti.   --------------------    Bratislava 26. ledna (ČTK) - U západoslovenské Senice nedaleko hranic s Českou republikou se dnes odpoledne srazil český autobus, obsazený pouze dvěma řidiči, s místní příměstskou linkou a osobním vozem. Záchranáři ohlásili 11 zraněných, z toho tři řidiči mají zranění těžká. Hasiči museli některé z trosek vyprostit, uvedl zpravodajský web TVNOVINY.sk.   Nehodu, která se stala asi ve 12:50 SEČ na silnici mezi Senicí a Jablonicí, zřejmě způsobila řidička osobního vozu. Podle slovenského serveru předjížděla slovenský příměstský autobus, ale nestihla se zařadit před něj a vrazila do českého autobusu. Ten byl kromě dvou řidičů prázdný. Šlo o nový autobus, který řidiči převáželi z Hodonína do Nitry.   "Na místě zasahovaly čtyři ambulance rychlé pomoci. Bylo tam 11 zraněných, z toho tři těžce, zatímco ostatní mají jen lehčí poranění. Zranění byli převezeni do nemocnic v Myjavě, Trnavě a Skalici," řekla serveru TVNOVINY.sk mluvčí Operačního střediska záchranné zdravotní služby Dominika Šulková.   K nehodě měli původně vyrazit i letečtí záchranáři, ale kvůli špatným povětrnostním podmínkám to nebylo možné.   ik zpt hej  