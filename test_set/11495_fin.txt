 Euro: Kvůli vyššímu pojištění vkladů některé banky zvýší poplatky  Praha 23. ledna (ČTK) - Některé tuzemské banky budou chtít vyšší povinné odvody do Fondu pojištění vkladů přenést na klienty. Mohly by zvýšit poplatky nebo snížit úročení vkladových produktů. Uvádí to pondělní vydání týdeníku Euro.   "Trvalé zvýšení nákladů na poskytování depozitních produktů banky se může v budoucnu částečně projevit v klientských sazbách," řekla Euru Klára Pačesová z tiskového centra České spořitelny. Zdražení připouští i ministerstvo financí. "Nelze vyloučit, že aktuální nepatrné zvýšení sazeb odvodů do Fondu pojištění vkladů promítnou některé banky do zdražení produktů a služeb," uvedla náměstkyně ministra financí Klára Król.   Loni touto dobou banky povinně odváděly do fondu ročně 0,1 procenta z depozit, která si u nich klienti uložili. Letos už musí finanční domy posílat každé čtvrtletí 0,04 z průměrného objemu pojištěných vkladů za předchozí čtvrtletí. Toto zhruba šedesátiprocentní navýšení plateb platí od července loňského roku.   Letos od ledna se ke změnám přidalo ještě výrazné zkrácení lhůt pro výplatu náhrad a navýšení limitu pojistného krytí na dvojnásobek (100.000 eur). Podle ministerstva financí mají opatření zvýšit bezpečnost vkladů pro případ krachu některé z tuzemských bank.   "Sazby odvodů do Fondu pojištění vkladů se zvýšily z toho důvodu, aby se podařilo ve střednědobém horizontu zhruba deseti let naplnit cílovou úroveň prostředků fondu ve výší 1,5 procenta objemu pojištěných vkladů. Po naplnění cílové úrovně zákon počítá s razantním snížením sazeb odvodů na minimální úroveň," dodala Król. Nová legislativa upravující změny ve Fondu pojištění vkladů vychází z požadavku Evropské unie na jednotný systém pojištění vkladů ve všech členských zemích.   jsa sap  