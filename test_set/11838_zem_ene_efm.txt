 Vodárny SmVaK vyplatí na dividendách více, celkem 332 milionů Kč  Ostrava 11. května (ČTK) - Jedna z největších tuzemských vodárenských firem, Severomoravské vodovody a kanalizace Ostrava (SmVaK), vyplatí letos akcionářům na dividendách celkem 332 milionů korun, což je o 80 milionů více než loni. S tímto rozdělením zisku nesouhlasil jeden z menšinových akcionářů Miroslav Frank. Výroční zprávu a rozdělení profitu však akcionáři dnes na valné hromadě v Ostravě nakonec schválili.   Mezi akcionáře se na dividendách rozdělí 94 procent z čistého zisku firmy. Na jednu akcii to bude 96 korun, což je o 23 korun více než loni. Vodárny loni dosáhly profitu 353 milionů korun, což bylo meziročně o 6,4 milionů méně.   Podle akcionáře Franka se neměly dividendy vyplácet a většina profitu měla být převedena na účet nerozděleného zisku. Poukázal na to, že finanční úřad pokutoval vodárenskou firmu za špatné stanovování ceny vody a účtování nepřiměřeného zisku. Mělo si tak vytvořit rezervu na pokutu a případné žaloby.   Představenstva však namítlo, že ministerstvo financí s firmou správní řízení kvůli účtování nepřiměřeného zisku zastavilo a pokutu zrušilo. Akcionáři pak vyplacení dividend schválili.   Proti každoročnímu zdražování vody firmou SmVaK, která dodává vodu více než jednomu milionu lidí, protestovaly v minulosti také některé obce. Podle nich přesahovalo míru přiměřeného zisku. Finanční úřad loni při kontrole hospodaření firmy zjistil, že údajně došlo k porušení cenových předpisů tím, že si vodárny započítaly nepřiměřený zisk do cen vody v letech 2007 a 2008. Údajně dosáhl více než 40 procent. Přitom ve vodárenství byl obvyklý zisk v rozmezí od deseti do 12 procent. Podle úřadu mělo také v minulosti dojít vyplácením vysokých dividend k vyvedení čtyř miliard korun z odvětví vodárenství.   Zástupci vodáren to odmítli. "Majitelé mají nárok na dividendy ze zisku, firma ho tvoří i díky vysoké efektivitě, ke které dospěla vnitřními opatřeními. Ze zisku navíc hradí investice do infrastruktury, které nemusí platit obce a města, a odvádí daně," řekl již dříve ČTK ředitel SmVaK Miloslav Kyncl. Firma se proti rozhodnutí finančního úřadu odvolala k ministerstvu financí. Podle ministerstva nebyla kontrolní zjištění dostatečně prokázána, proto pokutu zrušilo.   Menšinový akcionář Frank chtěl také na valné hromadě vědět, jak se vedení firmy připravuje na nutné splacení vydaných dluhopisů v roce 2015. To firma bude muset vyplatit zhruba dvě miliardy korun. Podle Franka si přitom na to netvoří finanční rezervy a téměř celý zisk se vyplácí na dividendách. Ředitel vodáren k tomu pouze řekl, že se nyní připravuje několik variant řešení.   Vodárnám se loni tržby z vodného a stočného zvýšily o 62 milionů korun na 1,994 miliardy korun. Meziroční pokles zisku ovlivnila nižší spotřeba pitné vody v loňském roce. SmVaK vyrobil 66,8 milionu metrů krychlových vody, což je o dvě procenta méně než v roce 2009.   SmVaK dodává vodu více než milionu lidí zejména na Frýdecko-Místecku, Karvinsku, Novojičínsku a Opavsku. Loni také rozšířil dodávky v Polsku.   Nejvíce z vyplacených dividend získá většinový vlastník firmy - španělská společnost AQUALIA CZECH sídlící v Madridu. Ta drží téměř 99 procent akcií.   Radim Kijonka jpt  