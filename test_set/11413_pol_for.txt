 USA jsou prý připravené přijmout prezidenta Pobřeží slonoviny  Washington 4. ledna (ČTK) - Spojené státy jsou připravené přijmout prezidenta Pobřeží slonoviny Laurenta Gbagba, který odmítá po prohraných prezidentských volbách odstoupit z funkce hlavy státu. Nabídka je ale časově omezená. Uvedla to na svých stránkách CNN s odvoláním na vysoce postaveného washingtonského činitele.   "Pokud hledá prezident Gbagbo důstojné východisko, pak zůstáváme připraveni mu v tom pomoci. Ale zatím neexistují žádné náznaky, že je připraven odejít," citovala blíže nejmenovaného činitele americké vlády agentura DPA.   Gbagbo zatím prý nereaguje ani na snahy USA o kontakt, nebere telefony a odmítá se také setkat s americkým velvyslancem v západoafrické zemi. Nabídka mu však údajně byla doručena písemně. Ochotu Gbagba přijmout mu prý daly najevo i další země.   Spojené státy doufají, že přijetí Gbagba, který má příbuzné v americkém státě Georgia, by mohlo vést k mírovému řešení vyhrocené politické situace v Pobřeží slonoviny, která nastala po listopadových prezidentských volbách. V nich podle volební komise, OSN, EU, Spojených států i Africké unie (AU) zvítězil Alassane Ouattara. Dosavadní prezident Gbagbo se však také prohlásil za vítěze, odmítl odstoupit a nadále se drží u moci.   Při povolebních násilnostech zahynulo podle OSN asi 200 lidí.   mtw  