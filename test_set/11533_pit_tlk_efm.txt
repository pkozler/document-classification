 Google řeší v Androidu zasílání zpráv na špatná čísla mobilů  San Francisco 9. ledna (ČTK) - V některých mobilech s operačním systémem Android se objevila chyba v zasílání textových zpráv. Dodavatel softwaru Google uvedl, že se věc týká malého množství přístrojů a že situaci řeší. Podnik vyvinul opravu a chystá se ji v krátké době distribuovat.   Chyba se poprvé objevila téměř před rokem a počet případů se zřejmě zvýšil loni v létě. Lidé, kterým se to stalo, říkají, že jejich textové zprávy skončily náhodně v přístrojích neznámých lidí.   Počáteční šetření navíc zaměnilo problém s jinou, podobnou chybou, uvedl Google. Není ale zatím jasné, kdy uživatelé řešení problému dostanou a jakou cestou. Některé chyby v softwaru pro mobily se dají opravit na dálku, jiné je ale třeba řešit kompletní aktualizací softwaru po zapojení telefonu do počítače.   I když podnik uvádí, že se problém týká jen malého zlomku uživatelů, někteří z nich říkají, že je trapná situace může vyjít draho.   "Dnes jsem poslal textovou zprávu, v níž jsem žádal o smlouvu potenciálního zaměstnavatele, a ona odešla mému současnému šéfovi," napsal jeden z uživatelů na diskusním fóru Googlu. "Pokud to poškodí mou kariéru, budu to řešit právní cestou," dodal. Většina postižených uživatelů ale říká, že jde spíše o trapnou, a nikoli degradující komplikaci.   Google potřebuje situaci řešit rychle, protože se Android během minulého roku na trhu značně rozšířil. V roce 2009 měl na světovém trhu s chytrými mobilními telefony podíl jen kolem tří procent a nyní je to přes 25 procent, napsala BBC na internetu.   pok mha  