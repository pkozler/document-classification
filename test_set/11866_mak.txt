 Míra inflace v Německu v prosinci vystoupila na 1,7 procenta  Berlín 14. ledna (ČTK) - Spotřebitelské ceny v Německu se v prosinci zvýšily o jedno procento, a citelně tak zrychlily růst proti listopadu, kdy vzrostly o 0,1 procenta. Oznámil to dnes tamní statistický úřad, který tak potvrdil předběžné údaje. Roční míra inflace zrychlila na 1,7 procenta z listopadových 1,5 procenta. Za celý loňský rok se ceny pro spotřebitele zvýšily o 1,1 procenta.   Beze změn proti předběžné zprávě zůstaly také harmonizované údaje. Podle nich spotřebitelské ceny za prosinec vzrostly o 1,2 procenta a meziročně jejich růst činil 1,9 procenta. Celoroční růst harmonizované inflace činil 1,2 procenta.   Ceny potravin a nápojů se v posledním loňském měsíci zvýšily o jedno procento, meziročně jejich růst dosáhl 3,6 procenta. Ceny alkoholických nápojů a tabáku naopak o 0,3 procenta klesly, meziročně ale zůstaly beze změn. Ošacení a obuv zlevnily o 0,9 procenta, meziročně byly jejich ceny o 0,5 procenta vyšší.   spr vju  