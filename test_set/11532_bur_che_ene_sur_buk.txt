 Ropa po zprávě o uvolnění rezerv spadla o sedm procent  Aktualizovali jsme po dalším poklesu cen, ve 3. odstavci jsme doplnili komentář Mezinárodní agentury pro energii, ve 4. až 6. odstavci další informace a souvislosti, změnili jsme titulek.   --------------------    Londýn/New York 23. června (ČTK) - Ceny ropy na světových trzích výrazně klesly a největší vliv na jejich propad měla zpráva, že Mezinárodní agentura pro energii (IEA) během příštího měsíce mimořádně uvolní 60 milionů barelů suroviny ze strategických rezerv členských zemí. Organizace tak reaguje na přetrvávající vysoké ceny ropy na trhu a na jejich dopad na růst globální ekonomiky.   Krátce před 17:00 se barel severomořské ropy Brent prodával za zhruba 105,70 USD a proti předchozímu závěru v New York byla jeho cena nižší o více než sedm procent. Podobně americká lehká ropa West Texas Intermediate (WTI) zlevnila asi o šest procent na 89,70 USD.   "Dodávky jsou narušeny už delší dobu. Čím déle to ale trvá, tím jsou ty dopady výraznější," poznamenala IEA. Uvolněním rezerv chce eliminovat nepříznivé dopady výpadku zásobování v Libyi, která se potýká s občanskou válkou.   S výpadkem dodávek z Libye je podle IEA třeba počítat i po zbytek letošního roku. Libye dříve těžila zhruba 1,6 milionu barelů ropy denně, byla čtvrtým největším vývozcem ropy v Africe a dvanáctým na světě. Deficit dodávek z Libye se do konce května podle IEA vyšplhal už na zhruba 132 milionů barelů.   IEA se rozhodla strategické rezervy ropy uvolnit teprve potřetí ve své historii. Organizace dala začátkem června najevo značnou nevoli, když se členové Organizace zemí vyvážejících ropu (OPEC) neshodli na zvýšení těžby ropy, ačkoliv se to od nich všeobecně očekávalo.   Do cen ropy se ale nepříznivě promítla i statistika ze Spojených států. Podle ní se počet žadatelů o podporu v nezaměstnanosti v USA minulý týden opět zvýšil, a to víc, než se čekalo. Špatné zprávy navázaly na středeční sdělení americké centrální banky (Fed), která snížila odhad růstu americké ekonomiky na letošní rok.   Zhruba 30 milionů barelů ropy ze svých strategických rezerv uvolní Spojené státy. Ty jsou zdaleka největším spotřebitelem ropy, připadá na ně zhruba pětina celosvětové spotřeby. Členy IEA je 28 vyspělých zemí Organizace pro hospodářskou spolupráci a rozvoj (OECD), mezi nimiž je i Česká republika. Ta se na uvolňování zásob podílet nebude.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  105,72  114,21     New York - Nymex  WTI  srpen  89,69  95,41     spr dvd  