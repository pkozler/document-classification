 Ford svolává k opravě přes půl milionu dodávkových aut  Detroit 27. ledna (ČTK) - Americká automobilka Ford Motor svolává 525.000 dodávkových automobilů Windstar k opravě závady, která může omezit řidičovu kontrolu nad vozidlem. Opatření se týká zhruba 425.000 vozů ve Spojených státech, kolem 100.000 vozů v Kanadě a méně než 750 vozů v jiných zemích, napsala agentura Reuters.   U svolávaných automobilů se mohou v důsledku koroze oddělit některé součástky. Automobilka uvedla, že má v souvislosti se závadou zprávy o sedmi nehodách, které způsobily pět méně vážných zranění.   Zprávy o svolávání automobilů k opravám se dostaly do centra pozornosti poté, co byla největší světová automobilka Toyota Motor nucena svolat po celém světě k opravě přes osm milionů vozů kvůli problémům s nechtěným zrychlováním. Japonská Toyota byla přitom dříve pověstná kvalitou svých automobilů.   Později Toyota přikročila i k dalším svolávacím akcím. Tento týden například oznámila, že svolává po celém světě k opravě téměř 1,7 milionu vozů kvůli různým závadám, jež mohou způsobit únik paliva.   pmh dvd  