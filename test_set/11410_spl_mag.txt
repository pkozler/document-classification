 Karlovarský Food festival nabídl místní i světové speciality  --------------------    Ke zpravodajství: ilustrační FOTO ve Fotobance  ID foto:  F201009030017101 ,  F200908130040701 ,  F200908130040101    --------------------    Karlovy Vary 7. května (ČTK) - Davy lidí se dnes přišly podívat a ochutnat gastronomické speciality na třetím ročníku Food festivalu Karlovy Vary. Pět lázeňských hotelů, jeden statek a jedna restaurace návštěvníkům nabídly na prostranství před hotelem Thermal pokrmy jak ryze regionální, tak i ze světové kuchyně, řekla ČTK ředitelka festivalu Iva Hauptmannová. Festival doprovodila i řada soutěží.   Lidé mohli vybírat typicky česká jídla, Grandhotel Pupp například připravil klasickou houbovou omáčku, ale i ukázky racionální výživy. "Jsou tady kachní paštička, plněný lilek, zeleninové saláty a další pokrmy," uvedla Haptmannová.   Samotní kuchaři na festivalu soutěžili nejen v umění připravovat pokrmy, ale také v dovednostech. Před diváky zápolili v rychlosti vykostění kuřete nebo filetování lososa. Připravena byla barmanská show, do které se mohli zapojit i diváci. Ti měli možnost spolu se soutěžícími vyzkoušet také pečení a obracení palačinek.   Pro návštěvníky Karlových Varů, které dnes zahajovaly lázeňskou sezonu, je na odpoledne připraven i oblíbený závod Vrchní prchni. Účastní se ho desítky číšníků, kteří s nápojem v ruce absolvují běžeckou trať.   Podle Hauptmannové se zájem hotelů a restaurací o festival každoročně zvyšuje. "Máme od kolegů hoteliérů větší podporu. I když to není jednoduché, protože začíná lázeňská sezona a mají plno práce," dodala.   Pavel Peňás kš  