 ÚS vyhověl stížnosti muže obžalovaného z podvodu v Setuze  Brno 3. května (ČTK) - Ústavní soud (ÚS) dnes vyhověl stížnosti Radovana Macka, bývalého výrobního manažera společnosti Setuza. Macek čelí obžalobě z podvodu. Krajský soud v Ústí nad Labem jej třikrát zprostil obžaloby, ale Vrchní soud v Praze vždy rozhodnutí zrušil a naposledy také přidělil kauzu jinému senátu - údajně kvůli nerespektování názoru nadřazeného soudu. Podle ústavních soudců to ale byla chyba. Vleklým a složitým případem se tak znovu bude zabývat týž senát, zjistila ČTK z  rozhodnutí  ÚS.   "Ústavní soud neshledal důvody, které by za daného stavu dokazování mohly vést k odnětí a přikázání věci, ale naopak shledal, že napadeným výrokem porušil Vrchní soud v Praze základní právo stěžovatele na zákonného soudce," stojí v nálezu senátu se zpravodajkou Eliškou Wagnerovou.   V kauze jde o údajně nadhodnocené náklady spojené s likvidací povodňových škod ze srpna 2002. Setuza vyčíslila náklady na likvidaci celkem na 103,5 milionu korun. Na čtvrtinu této částku získala dotaci od ministerstva zemědělství. Podle policie a státního zastupitelství ale 15 milionů čerpala neoprávněně.   Konkrétně firma při odstraňování škod koupila 16 nádrží za 71,8 milionu korun. Získala je při obchodu s firmou Milo mydlárenská, jež na oplátku dostala technologii na výrobu mýdla. Podle znaleckého posudku vypracovaného na žádost policie však byla hodnota nádrží jen asi 9,9 milionu korun.   Společně s Mackem čelil podezření z podvodu také bývalý generální ředitel Setuzy František Janů, který je již pravomocně zproštěn obžaloby. Macek trestný čin u soudů opakovaně popřel. Za případem viděl politický podtext.   Podle ústavních soudců krajský soud nijak nepochybil a průběžně zohledňoval většinu výtek vrchního soudu. Zároveň Ústavní soud podotkl, že v případu je třeba provést další důkazy. Soudci také vyslovili údiv nad postojem ministerstva zemědělství, jež prý svou pasivitou umožnilo komplikace s dotacemi.   "Pokud by ministerstvo zemědělství jasně vymezilo podmínky dotace a upozornilo příjemce dotace, že je nutné uvádět při doložení čerpání dotace ceny pořízených věcí toliko v 'nejekonomičtější' verzi, byla by dnes situace jiná," stojí v nálezu.   Ústeckou chemičku Setuza v minulosti vlastnil kontroverzní podnikatel Tomáš Pitr, později patřila do skupiny Via Chem Group. V prosinci 2008 utlumila Setuza svou činnost a svou činnost předala následníkům. Společnost STZ zachovala výrobu stolních olejů, biopaliv a pracích prášků, zbytek výroby převzaly Spolpharma a Oleofin.   tmd jpt  