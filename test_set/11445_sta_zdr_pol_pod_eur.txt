 Výpovědi lékařů ohrožují stavbu pavilonu urgentní péče v Jihlavě  Jihlava 11. ledna (ČTK) - Zahájení stavby nového pavilonu urgentní a intenzivní péče v jihlavské nemocnici je ohroženo. Přestože je zajištěná dotace a kraj už vybral dodavatele, není ještě uzavřená smlouva o dílo. Důvodem je podle hejtmanova náměstka Libora Joukla (ČSSD) avizovaný odchod lékařů. Kvůli nejistotě s personálním zajištěním provozu nového pavilonu podle něj není možné zaručit, že nové zařízení bude v provozu po určitou dobu po dokončení projektu.   "Jednou z podmínek přiznání evropské dotace je takzvaná udržitelnost projektu, která v případě nemocnic činí pět let," řekl dnes Joukl ČTK. Celková cena stavby je přibližně 390 milionů korun, dotace by měla pokrýt 40 procent nákladů.   V souvislosti s akcí lékařských odborů Děkujeme, odcházíme podalo v jihlavské nemocnici výpověď 62 procent lékařů. Převažují mezi nimi zejména anesteziologové, činnost některých oddělení akutní péče by proto v plném rozsahu nemohla být zajištěna.   "Pokud zjistíme, že jsme schopni zajistit, aby projekt po dokončení fungoval, podepsání smlouvy nic nebrání a stavba může začít," dodal Joukl.   Moderní pracoviště urgentní a intenzivní péče je důležité nejen pro jihlavskou nemocnici, ale i pro celou síť nemocniční péče v kraji Vysočina. "Jihlava je kromě jiného kardiologickým centrem soustřeďujícím pacienty s akutními infarkty myokardu, kdy je rychlá komplexní diagnostika a léčba bez vynucené potřeby dalšího transportu klíčová," řekl už dříve hejtman Jiří Běhounek (ČSSD).   bjr snm  