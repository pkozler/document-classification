 Průzkum:Polovina řidičů plánuje do dvou let koupit auto  --------------------    Ke zpravodajství: GRAFIKA; ilustrační FOTO ve Fotobance  ID foto:  F200903020034401    --------------------    Praha 11. května (ČTK) - Polovina českých řidičů chce v příštích dvou letech koupit automobil, dvě třetiny zájemců o nákup preferují ojetinu. Zároveň ale v Česku přibylo domácností, které automobil nevlastní. Vyplývá to z březnového průzkumu, který pro společnost GE Money Auto provedla agentura Ipsos Tambor.   "O koupi nového nebo ojetého automobilu nejčastěji uvažují majitelé vozů starších sedmi let. Šest z deseti zájemců preferuje ojetý vůz a za auto hodlá utratit maximálně 200.000 korun," řekl dnes novinářům generální ředitel GE Money Auto Milan Beutl. Vysoký podíl řidičů, kteří chtějí obměnit vozový park, Beutl přisoudil tomu, že v předchozích letech poptávka kvůli krizi výrazně ochabla a mnoho lidí nákupy automobilů odložilo.   Nejdůležitějšími kritérii pro výběr ojetého auta jsou podle průzkumu kromě ceny zejména technický stav vozidla, jeho stáří a spotřeba. "Ta hraje v souvislosti s rostoucími cenami pohonných hmot stále důležitější roli," podotkl Beutl.   Zhruba 55 procent Čechů má v domácnosti jeden osobní automobil, 23 procent domácností disponuje dvěma vozidly a devět procent třemi a více auty. Naopak 13 procent tuzemských domácností podle letošního průzkumu nemá žádný automobil a jejich podíl je o čtyři procentní body vyšší než v roce 2008.     Průměrné stáří vozidel podle průzkumu činí 12 roků. Starších sedmi let je 75 procent vozů v českých domácnostech. Automobil mladší než tři roky uvedlo pouze šest procent respondentů. Nejoblíbenější značkou je Škoda, za kterou s výrazným odstupem následují Ford, Renault a Peugeot.   Nejčastějšími barvami aut na českých silnicích jsou podle průzkumu modrá, červená a stříbrná. Modrá barva vystřídala proti roku 2008 v popularitě na prvním místě červenou. Za poslední tři roky vzrostla obliba stříbrných a černých automobilů.   Přibližně polovina účastníků průzkumu uvedla, že by omezila jízdy automobilem, pokud by cena pohonných hmot vzrostla nad 38 korun za litr. Při současné ceně benzínu kolem 35 korun za litr se chystá omezit jízdy třetina řidičů.   Celkem se v Česku za první čtyři měsíce letošního roku podle statistik Svazu dovozců automobilů prodalo 56.646 vozů, což je o čtyři procenta více než loni. Třetinu prodávaných aut tvoří provedení kombi, čtvrtinu hatchbacky a 15 procent sedany.   beh jw  