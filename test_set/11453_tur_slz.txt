 Hradecký kraj láká turisty na vojenské památky  Brno 14. ledna (ČTK) - Na vojenské památky a pevnosti láká návštěvníky veletrhu cestovního ruchu Regiontour v Brně Královéhradecký kraj. Vojenské objekty přitahují stále více turistů, především z Polska. ČTK to řekla vedoucí oddělení cestovního ruchu kraje Vlasta Kratochvílová.   "Je to určitě jedno z témat, které je pro určitou skupinu turistů zajímavé," uvedl Kratochvílová. V loňském roce Královéhradecký kraj prezentoval v Brně šlechtické rody, nyní se rozhodl ukázat vojenské unikáty. Na expozici v Brně naváže odborná konference v Hradci Králové.   Návštěvníci na brněnském výstavišti mohou vidět například virtuální prohlídky po objektech předválečného pohraničního opevnění. Podrobněji se lidé mohou seznámit s pěchotním srubem Březinka u Náchoda a ukázkami zbraní, které obstarali milovníci vojenské historie. K vidění jsou i modely pevnosti ze Stachelbergu u Trutnova. Pevnost se měla stát největší dělostřeleckou tvrzí předválečného opevnění. V zamýšleném rozsahu ale nebyla nikdy dokončena.   Celé opevnění meziválečného Československa mělo asi 12.000 dostavěných lehkých objektů a 250 těžkých. Velká část objektů byla postavena na území Královéhradeckého kraje. Kolem 20 jich je zpřístupněných. Kromě českých turistů lákají zejména Poláky. "Je to něco, co se v kontextu střední Evropy jinde nedochovalo," uvedla Kratochvílová.   Expozici Královéhradeckého kraje dnes navštívil i pražský arcibiskup Dominik Duka. Na veletrzích cestovního ruchu v Brně byl poprvé. Mezi stánky se objevil jen krátce, podle svých slov si dovolenou nevybral. "Dovolenou ne, ale jeden dva dny bych si vybral určitě," dopověděl Duka na otázku novinářů.   Hradecký kraj je podle statistik čtvrtým nejnavštěvovanějším regionem v zemi. Například ve třetím čtvrtletí loňského roku do jeho ubytovacích zařízení zavítalo přes 296.000 turistů, z nichž čtvrtina přijela z ciziny. Nejvíce turistů každoročně míří do Krkonoš. Před hradeckým krajem je v návštěvnosti tradičně Praha, Jihomoravský a Jihočeský kraj.   vrn ry sap  