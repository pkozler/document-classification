 V Praze začal pošesté Festival krátkých filmů  Praha 19. ledna (ČTK) - V pražském kině Světozor byl dnes zahájen šestý ročník Festivalu krátkých filmů. Potrvá do 23. ledna a pořádají ho organizátoři festivalu v Karlových Varech.   Prvotním impulsem k němu byl přetlak titulů, které se do karlovarského Fóra nezávislých nedostaly. Přitom dobrý "kraťas" dokáže být kolikrát chytřejší a zábavnější než snímek celovečerní, tvrdí organizátoři. Využili proto krátkometrážních hraných titulů, které ve světě vznikají, a pošesté z nich sestavili regulérní přehlídku se soutěží.   Podle prezidenta karlovarského festivalu Jiřího Bartošky si to vynutil zájem o krátké snímky ve Varech. "Spoustu filmů tam ale nemůžeme kvůli časovým možnostem i nedostatku sálů představit. A protože festivalů krátkých hraných filmů jsou ve světě stovky, možná i tisíce, řekli jsme si, že by právě Praha neměla o obdobnou přehlídku přijít," vysvětlil.   Tato tvorba vzniká v malých soukromých produkcích jako bonus, zaměřují se na ni i renomovaní filmaři. Právě jejich krátkometrážní snímkům je věnována sekce První podání. Festival v ní uvede i jedenáctiminutový snímek Věry Chytilové Kočičina z roku 1960 a jeden z prvních filmů oscarového režiséra Roberta Zemeckise (Forest Gump, Trosečník) A Field of Honor z roku 1973.   Festival krátkých filmů Praha vyvrcholí 23. ledna předáním cen. V mezinárodní soutěži představí hrané filmy se stopáží do 25 minut vytvořené v uplynulém roce. Uvede i široký nesoutěžní program mapující dění ve světové krátkometrážní kinematografii. Letos se sekce, zaměřené na jednotlivá teritoria, soustředila na frankofonní část Belgie a Izrael.   V sekci Panorama bude uveden vítězný krátký film Berlinale 2010 Incident by a Bank režiséra Rubena Östlunda, držitel Oscara za krátký film The New Tenants režiséra Joachima Backa a snímek I Do Air Martiny Amati, který získal cenu britské akademie. Sekce představující významné světové festivaly se zaměří na festival v Melbourne a jeho iniciativu pro krátký film Accelerator, která každoročně sestavuje kolekci nejvýraznějších australských a novozélandských krátkých snímků. Tradičně budou uvedeny nové české krátké filmy. Program uzavře zábavná tematická sekce Muzikál expres přinášející netradiční muzikály, ve kterých zuří národnostní konflikty, monstra útočí na táborníky a zubaři se učí trhat stoličky.   Mezinárodní porota opět udělí hlavní cenu s bonusem 5000 eur (zhruba 122.000 korun) a dvě zvláštní uznání. Publikum bude moci opět napříč všemi sekcemi vybrat film, který získá jejich ocenění. Organizátoři by byli spokojeni, kdyby do dvou sálů kina Světozor přišly čtyři tisíce diváků. Vstupy na jednotlivé bloky projekcí stojí 70 korun.   Bližší informace získají zájemci na internetové adrese  www.pragueshorts.cz . I proto se této přehlídce důvěrně přezdívá "pražské šortky".   Jiří Borovička dr  