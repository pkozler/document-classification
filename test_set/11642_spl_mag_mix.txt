 V Praze soutěžili psí šampioni, předvedla se nová česká plemena  --------------------    Ke zpravodajství: FOTO/aktuality   --------------------    Praha 15. ledna (ČTK) - V Praze dnes v kráse soutěžili psí šampioni a zároveň se předvedla nové česká plemena psů, která zatím nejsou mezinárodně uznávána. Do hotelu na pražském Chodově přijelo bojovat o titul Šampion šampionů 204 psů z ČR a ze Slovenska, byli mezi nimi právě i český strakatý pes nebo chodský pes. Mluvčí Českomoravské kynologické unie Vladimíra Tichá ČTK řekla, že v chovatelství psů má Česká republika výborné jméno, počet psů s průkazem původu je v přepočtu na obyvatele jeden z nejvyšších v EU.   Speciální přepravní klece, upravovací stolky, kartáče, sponky nebo laky na vlasy - tak vypadá zákulisí soutěže psí krásy. Zatímco krátkosrstým psům stačilo jen utřít tlapky a dál se s nimi mohli majitelé věnovat procvičování správného postoje, dlouhosrstá plemena čekalo před vstupem do soutěžního kruhu ještě česání, tupírování nebo fénování.   "Baví ho to, rád se předvádí," uvedla majitelka pětiletého bedlington teriéra Bonda. Se svým psem objíždí soutěže krásy v ČR i v zahraničí, při každém vítězství je prý vidět, že z toho má její Bond radost. Psa je prý ale nutné od štěněcího věku vést k poslušnosti a disciplíně, nesmí být nervózní z hluku, davu lidí a od porotce si musí nechat bez protestů třeba prohlédnout zuby.   Mezinárodní kynologická organizace (Federation Cynologique Internationale-FCI) uznává 357 plemen psů rozdělených do deseti skupin, třeba na společenská plemena, ohaře nebo chrty. Při soutěži krásy se napřed vybere nejhezčí zástupce dané rasy, pak nejkrásnější pes z celé skupiny a ve finále mohou vedle sebe stanout třeba irský vlkodav a maličká čivava. Samostatnou skupinu ale dnes tvořila i takzvaná neuznaná plemena, jejichž standardy zatím FCI nepřijala. Z českých plemen se tak předvedli třeba chodský pes, český strakatý pes, ale i pražský krysařík, který se v českých zemích chová od středověku.   Porota pak posuzuje, který pes se nejvíc přibližuje svému plemennému standardu, kromě výšky a váhy se hledí i na správné držení těla nebo barvu a kvalitu srsti. "Hodnocena je ale i povaha psů, protože platí, že jen slušně vychovaný pes se dokáže správně předvést," popsala rozhodování porotkyně Tichá. Aby celkový dojem vyzněl co nejlépe, předváděly některé psy jejich majitelky oblečené do plesových šatů, lovecké psy zase často vedli jejich majitelé v mysliveckém stejnokroji.   Péče o psa a objíždění soutěží stojí chovatele mnoho peněz i času, podle Tiché je ale titul psího šampiona otázkou prestiže. Za umístění v soutěži obdrží pohár a zlatý řetízek.   Adéla Klimešová kš  