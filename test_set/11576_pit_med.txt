 Obsah některých slovenských webů je přístupný jen za poplatek  Zprávu jsme upravili a aktualizovali v 1. a 4. až 8. odstavci o nové informace.   --------------------    Bratislava/Praha 2. května (ČTK) - Část obsahu na některých slovenských zpravodajských, odborných a zábavních internetových portálech je ode dneška dostupná pouze za poplatek. Přístup k 34 službám na stránkách devíti webů si mohou zájemci předplatit na týden za 0,99 eura (24 korun), na měsíc za 2,9 eura (70 korun) anebo na rok za 29 eur (700 Kč). Od projektu zpoplatnění pod názvem Piano vydavatelé očekávají získání dalších financí na rozšíření nabídky služeb. V Česku lze od letošního dubna samostatně zakoupit internetovou verzi pouze některých novinových titulů.   Systém se rozběhl bez technických problémů, řekl dnes ČTK Tomáš Bella ze společnosti NextBig, která projekt připravila. "Jde to lépe, něž jsme čekali," dodal s tím, že mnozí Slováci nemají problém zaplatit za přístup například na portály deníků Hospodárske noviny, Pravda, Sme a Šport. Zapojil se také jeden týdeník, komerční televize, zábavní portál, počítačový magazín nebo internetové stránky věnující se médiím. Počet předplatitelů Bella nechtěl upřesnit.   Návštěvníci, kteří se zaregistrovali během zkušebního provozu systému v uplynulých dnech, získali po ostrém startu projektu týdenní přístup zadarmo. Provozovatelé Piana očekávají, že do jednoho roka vydavatelé získají desetitisíce platících uživatelů měsíčně. Bezplatný přístup naopak zachovají stránky bulvárních médií včetně webu nejčtenějšího listu Nový čas.   V budoucnu by se Piano mohlo rozšířit také do Česka. Se zástupci téměř všech českých tištěných médií jednal NextBig už loni, rozhovory měl například s vedením společnosti Ringier Axel Springer CZ nebo skupiny Mafra. Podle Belly chtějí čeští vydavatelé před případným rozhodnutím o zpoplatnění svých webů počkat na výsledky ze Slovenska. "Za měsíc či dva opět otevřeme jednání," uvedl.   Slovenský model se zalíbil některým českým vydavatelům, kteří se ovšem zatím k jeho případnému zavedení na tuzemském trhu vyjadřují jen velmi obecně. "Každý systém zpoplatnění je lepší než ten předcházející - tedy vše zdarma. Již jsme se s majiteli Piana mnohokrát setkali a ano, je to pro nás zajímavé," řekl Lidovým novinám Ivan Hamšík, ředitel digitálních médií skupiny Ringier Axel Springer CZ, která vydává například deníky Blesk či Sport. Opatrný byl v komentáři projektu Piano také člen představenstva mediální skupiny Mafra Dalibor Balšínek. "Bylo by to dobré, ale momentálně to nepřipravujeme," uvedl Balšínek. Mafra v Česku vydává Lidové noviny a Mladou frontu Dnes.   LN upozornily, že proti placení za internetové obsahy se zatím ostře staví společnost Seznam. Pokud Seznam nezmění svůj pohled, tak ostatní velcí hráči na trhu se podle LN nejspíše ke zpoplatnění svých webů neodhodlají. "Samozřejmě to (slovenský projekt Piano) sledujeme, ale zatím to není v Česku aktuální, protože nedojde k dohodě mezi subjekty na trhu," poznamenal generální ředitel vydavatelství Economia Petr Babický.   V internetové verzi si od letošního dubna mohou Češi samostatně zakoupit deníky MfD, LN a Hospodářské noviny. On-line zpravodajství  www.lidovky.cz ,  www.idnes.cz  a  www.ihned.cz  je nadále zdarma. Na internetu deníky vyjdou levněji než v tištěné podobě. V Česku je placený přístup také například na část stránek týdeníku Reflex.   Podle loňského průzkumu společnosti Mediaresearch za internetový obsah odmítá platit celkem 81 procent českých uživatelů, pokud budou informace jinde k dispozici zadarmo.   prl beh vju  