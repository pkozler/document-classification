 Vláda souhlasí s odprodejem nepotřebného majetku SŽDC  Doplnili jsme reakci stínového ministra dopravy za ČSSD Romana Onderky v čele,  4. a 5. odstavci.   --------------------    Praha 5. ledna (ČTK) - Vláda schválila návrh Správy železniční dopravní cesty (SŽDC) na odprodej nepotřebného majetku společnosti. Jde o pozemky v blízkosti trati a budovy bývalých strážních domků. Celkové předpokládané výnosy z prodeje činí 14,1 milionu korun a podle ministerstva dopravy budou použity pro financování rekonstrukce a modernizace železniční dopravní cesty. Stínový ministr dopravy za ČSSD Roman Onderka dnes ČTK v reakci sdělil, že nepotřebný majetek SŽDC by měl být prodáván transparentně.   Žádosti se nejčastěji týkaly sjednocení vlastnictví staveb a pozemků, rozšíření pozemků užívaných jako zahrádky či prodeje dlouhodobě pronajatého majetku jejich nájemcům.   Výběrové řízení je navrženo v osmi případech, kdy lze očekávat větší počet zájemců. V těchto případech bude rozhodovat nabídnutá cena.   "Předložený materiál je co do vlastního zpracování málo přehledný a obsahuje v přílohové části chyby technického charakteru, přičemž jeho zpracování hovoří o zcela rutinním způsobu přípravy," uvedl Onderka.   Zákon podle něj praví, že veškerý majetek státu s právem hospodaření SŽDC, určený k prodeji, musí schválit vláda ČR po předchozím souhlasu správní rady SŽDC. "Opravdu se však podivuji nad tím, že valná většina z dnes ministerstvem dopravy vládě navrhovaných položek (celý soubor obsahuje 43 položek) byla projednána správní radou SŽDC už 9. prosince 2008, tedy před více jak dvěma lety," konstatoval. Dodal, že tento fakt ukazuje na nepříliš kvalitní práci SŽDC v oblasti hospodaření se svěřeným majetkem, který navíc vykazuje značnou míru opotřebování a zchátralosti.   SŽDC již v minulosti pozemky u trati a strážní domky prodávala. Například v říjnu roku 2009 odprodala podobný majetek za 16 milionů korun. Největší transakcí byl zřejmě prodej plochy nádraží Bubny v pražských Holešovicích. Správa za prodej inkasovala 1,1 miliardy korun.   SŽDC vznikla v rámci liberalizace dopravního trhu oddělením od původní státní organizace České dráhy. Stará se mimo jiné o koleje, sestavuje jízdní řád a zajišťuje rovný přístup dopravců na železniční síť. Působí také jako investor do výstavby tratí. V loňském roce pracovala s rozpočtem přes 35 miliard korun.   cfr vju jap mha  