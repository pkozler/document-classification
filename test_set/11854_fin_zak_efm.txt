 AIG musí ČEB zaplatit náklady soudu 53 mil.Kč po prohraném sporu  Praha 19. ledna (ČTK) - Rozhodčí soud stanovil, že pojišťovna American International Group (AIG) musí České exportní bance (ČEB) uhradit veškeré náklady právního zastoupení ve výši 48,6 milionu Kč a náklady na arbitráž v hodnotě 169.000 eur, tedy asi 4,1 milionu Kč. AIG na konci loňského září prohrála spor, ve kterém po ČEB požadovala 24 milionů dolarů, tedy necelou půlmiliardu korun. Spor, který souvisel s dodávkou trolejbusů Škoda do San Franciska z devadesátých let, je tak po více než dvou letech ukončen. ČTK o tom dnes informovala ČEB v tiskové zprávě.   AIG podala žalobu na plnění proti ČEB v listopadu 2009 prostřednictvím svých právních zástupců z kanceláří Streptoe &amp; Johnson a Gardere k Mezinárodnímu rozhodčímu soudu Hospodářské komory Rakouska ve Vídni. ČEB zastupovala právní kancelář Squire, Sanders &amp; Dempsey.   "Jednalo se o velmi složitý spor s potenciálním dopadem na státní rozpočet ve výši asi půl miliardy Kč. Arbitrážní soud dal za pravdu naší argumentaci a žalobu AIG zamítl," uvedl předseda představenstva ČEB, který je pověřený jejím řízením, Michal Bakajsa.   Podle informací deníku E15 ze začátku října se kauza týkala dodávky českých trolejbusů ze Škody Ostrov do amerického San Franciska na přelomu tisíciletí. Tehdejší dodavatel Škoda Ostrov se později přejmenoval na Strojírny Ostrov a od loňska je v konkurzu. AIG ve sporu požadovala, aby exportní banka zaplatila zmíněnou částku, a odvolávala se na garanci, kterou ČEB poskytla před víc než deseti lety.   Pojišťovna AIG podle dřívějších vyjádření Škody Holding také sama poskytla garanci za české dodávky, a navíc pojistila americké subdodavatele, napsala E15. Později podle deníku vyplácela plnění z ručení americké firmě AAI Corporation, která se na obchodu s trolejbusy podílela a údajně nedostávala zaplaceno za materiál a služby. AIG se podle deníku posléze pokusila peníze vymoci na ČEB.   Státem vlastněná ČEB zprostředkovává státní podporu vývozu poskytováním a financováním vývozních úvěrů a dalších služeb, jež s exportem souvisejí.   vrk vju    