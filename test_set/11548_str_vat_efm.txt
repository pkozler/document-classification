 Tržby libereckého VÚTS stouply loni o 60 pct. na 74 mil.Kč  Liberec 25. května (ČTK) - Tržby libereckého VÚTS (dříve Výzkumný ústav textilních strojů) vzrostly loni díky oživení průmyslové výroby zhruba o 60 procent na 73,934 milionu korun. Hospodaření skončilo hrubým ziskem 159.000 korun. Výraznější růst tržeb čeká firma až po dokončení nového výzkumného centra, jehož výstavbu v liberecké průmyslové zóně Sever zahájila letos v dubnu. ČTK to dnes řekl ekonomický ředitel společnosti Pavel Rozkovec. Předloni uskutečnila firma zakázky za 46,237 milionu a hospodaření ukončila hrubým ziskem 724.000 korun.   VÚTS se orientuje na výzkum a vývoj strojů a zařízení pro zpracovatelský průmysl. Firma sídlí v centru města v těsném sousedství krajského úřadu, současný areál však nedává prostor k dalšímu rozvoji. Proto VÚTS už před rokem koupil pro nový areál pozemek v průmyslové zóně o rozloze asi 2,5 hektaru v blízkosti výzkumného a vývojového centra společnosti Elmarco, která je producentem strojů na výrobu nanovlákenných textilií. Nový areál za 775 milionů korun financuje VÚTS z velké části s pomocí dotací z operačních programů ministerstev školství a průmyslu.   Nové centrum strojírenského výzkumu vytvoří podmínky pro špičkový výzkum, vývoj a rozvoj nových progresivních technologií v oblasti středního a přesného strojírenství. Centrum se zaměří zejména na snižování energetické náročnosti strojů, snížení hluku a vibrací, aplikaci nových materiálů a spojení mechaniky s elektronikou. Součástí areálu bude také centrum laserových obráběcích zařízení. "Je třeba zvyšovat výkon strojů, ale na druhou stranu se zpřísňují hygienické normy, které se týkají hluku. V tom je rozpor, který chceme pomoci řešit," řekl již dříve ČTK generální ředitel Miroslav Václavík.   Liberecký VÚTS se původně zaměřoval na textilní stroje, v posledních letech ale oblast svého působení stále více rozšiřuje. Zabývá se výzkumem, vývojem a konstrukcí strojů a zařízení také pro další odvětví zpracovatelského průmyslu v oblasti balicí, reprografické, polygrafické, potravinářské a sklářské techniky. Majoritním vlastníkem společnosti je s 87,68 procenta akcií liberecká firma Vutex. Společnost se základním kapitálem 58,06 milionu korun zaměstnávala na konci roku 147 lidí.   ivc mol  