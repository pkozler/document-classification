 Visa zvýšila zisk o 24 procent, čeká ji ale přísnější regulace  --------------------    Ke zpravodajství: FOTO ve Fotobance  ID foto:  F201007280118701    --------------------    New York 6. května (ČTK) - Americká finanční společnost Visa, která je největším vydavatelem platebních karet na světě, vytvořila ve druhém čtvrtletí svého fiskálního roku čistý zisk 881 milionů dolarů (asi 14,4 miliardy Kč), což je meziroční nárůst o téměř 24 procent. Tržby se zvýšily o 15 procent na 2,25 miliardy dolarů (asi 36,7 miliardy Kč). V obou případech je to lepší výsledek, než se čekalo. Firmu ovšem čeká přísnější regulace.   Management zároveň oznámil, že firma se dohodla na programu nákupu vlastních akcií, a to do objemu jedné miliardy dolarů. Akcie bude kupovat až do 20. dubna 2012. Firmy k tomuto opatření často sahají proto, aby cenu akcií na trhu podpořily. Méně akcií v oběhu znamená růst zisku na akcii, a tedy i vyšší výnos pro akcionáře.   Za čtvrtletním růstem zisku byla především ochota lidí více utrácet. Kurz akcií firmy ale na výsledky přesto zareagoval poklesem o 1,3 procenta a podle analytiků reagoval právě na obavy o budoucí zisky. Určitou roli patrně sehrál i fakt, že Visa překonala odhady jen o málo. Investoři totiž byli zvyklí, že Visa odhady překonávala velmi výrazně.   Zisk na jednu akcii v minulém čtvrtletí vystoupil na 1,23 USD, zatímco o rok dříve činil 96 centů. Analytici v anketě agentury Thomson Reuters v průměru čekali, že firma zvýší zisk na akcii na 1,20 USD. Visu a její konkurenty ale čeká přísnější regulace, a je tak otázkou, jak se přísnější podmínky odrazí v budoucích výsledcích.   "Lidi už jsou zkažení. Není zde nic konkrétního, co by se jim nemělo líbit," poznamenal k poklesu kurzu akcií konzultant společnosti Intrepid Ventures Eric Grover. "Pořád je zde určité znepokojení kvůli té regulaci," dodal.   Visa má dominantní postavení na americkém trhu debetních karet a patrně i více pocítí chystanou regulaci. Navrhovaná změna zákona o finanční reformě totiž počítá s omezením poplatků, které obchodníci platí bankám a zpracovatelům transakcí, kdykoli debetní kartou její držitel zaplatí. Bankovní sektor má v USA za zpracování transakcí debetními kartami roční tržby asi 23 miliard dolarů (téměř 376 miliard Kč).   Americká centrální banka (Fed) navrhla v rámci zmíněné reformy pravidla, která bankovnímu sektoru sníží příjem z uvedených 23 miliard zhruba o 13 miliard dolarů ročně. Někteří zástupci odvětví doufají, že se na poslední chvíli podaří ve Washingtonu dojednat změny, které by pravidla nezpřísnily v tak velkém rozsahu. Dokonce se hovoří o tom, že účinnost nových pravidel by se mohla až o dva roky odložit.   "Pevně věřím, že se s tím vyrovnáme," podotkl generální ředitel firmy Joseph Saunders. Analytikům po zveřejnění hospodářských výsledků řekl, že snaha firmy se ve Washingtonu setkává se stále větším pochopením. Naznačil tak, že odklad účinnosti přísnějších pravidel o dva roky je velmi pravděpodobný.   spr dvd  