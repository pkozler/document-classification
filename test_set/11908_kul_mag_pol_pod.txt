 Týden ruských filmů připomene 66. výročí druhé světové války  Praha 3. května (ČTK) - Týden ruských filmů připomene 66. výročí ukončení druhé světové války. Dokumentární snímek Pád Berlína a tři celovečerní hrané filmy uvede ode dneška do 5. května Ruské středisko vědy a kultury v Praze. Pořadatelé tak chtějí uctít památku válečných obětí a upozornit na nadcházející Den vítězství, který Rusko tradičně oslavuje 9. května.   Přehlídku ve Velkém sále střediska dnes zahájil dokumentární snímek Pád Berlína, který v roce 1945 natočili režiséři Julij Rajzman a Nikolaj Špikovskij. Mapuje historické okamžiky před dobytím německé metropole Rudou armádou. Zachycuje Berlín těsně před fašistickou kapitulací. Film byl v roce 1946 oceněn na filmovém festivalu v Cannes a získal také Stalinskou prémii.      Filmaři sledují postup sovětských vojsk od odražení nacistického náporu u Stalingradu až po podepsání kapitulace Německa v Berlíně. Rajzman využil německé zpravodajské materiály i autentické záběry sovětských frontových kameramanů. Zaměřil se mimo jiné na německé civilisty, kteří rozebírají barikády a paralelně na archivních záběrech nadšeně vyprovázejí své vojáky do války. Vítězství dokreslují záběry rozbombardovaného Berlína a jásající Moskvy při vojenské přehlídce. V českých kinech byl snímek uveden v roce 1968 pod změněným názvem Na Berlín!. Později byl součástí filmové přehlídky Febiofest i MFF v Karlových Varech.   Válečnou tematiku připomenou také sovětské filmy ze 70. let minulého století Země, poste restante režiséra Veniamina Dormana či slavný snímek Alexeje Germana Dvacet dnů bez války, v němž hraje nedávno zesnulá hvězda sovětského a ruského filmu Ljudmila Gurčenková. Současnou ruskou tvorbu představí film Jeřabinový valčík v režii Alexandra Smirnova a Aljony Semjonovové o mladých ženistkách. Mimo válečných reálií je součástí děje také milostný příběh.   Všechny filmy jsou uváděny v původním znění. Vstup na představení je zdarma. Další informace jsou na internetové stránce  www.rsvk.cz .   ač kš    