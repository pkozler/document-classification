 Palestina má svůj národní orchestr, vystoupil i v Izraeli  Ramalláh/Jeruzalém 2. ledna (ČTK) - Svá prvá tři vystoupení absolvoval o víkendu Palestinský národní orchestr, první profesionální těleso zabývající se vážnou hudbou, které Palestinci vytvořili od roku 1948. Koncertoval v Ramalláhu v okupovaném Předjordánsku, v Jeruzalémě, v jehož východní části spatřují Palestinci hlavní město svého budoucího státu, a v izraelském přístavu Haifě, kde žije mnoho Arabů.   "Dnes orchestr, zítra stát," napsal v programu koncertů ředitel palestinské Národní hudební konzervatoře Edwarda Saida Suhajl Chúrí. "Svědky zrození Palestinského národního orchestru jsme ve chvíli, kdy palestinský boj za nezávislost prochází jednou ze svých nejkritičtějších a nejtěžších fází."   Vytvoření orchestru označil za položení dalšího kamene ke stavbě nezávislého palestinského státu. "My hudebníci jsme přesvědčeni, že stát, to nejsou jen budovy a cesty, ale - a to je nejdůležitější - lidé, jejich hodnoty, jejich umění a jejich kulturní identita," napsal.   Orchestr hrál skladby Györgyho Ligetiho, Wolfganga Amadea Mozarta a Ludwiga van Beethovena. Každý koncert zahajovala palestinská hymna a podle agentury AFP byl sál vždy plný.   pz hej  