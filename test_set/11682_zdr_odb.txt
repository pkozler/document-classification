 Nemocnice v Pardubickém kraji chtějí vzít zpět lékaře ve výpovědi  --------------------    Ke zpravodajství: FOTO/aktuality; AUDIO   --------------------    Pardubice 31. ledna (ČTK) - Vedení nemocnic v Pardubickém kraji jsou připravena vzít zpět lékaře, kteří dali před časem výpověď v rámci akce Děkujeme, odcházíme. Ministr zdravotnictví Leoš Heger (TOP 09) nabídl dvě miliardy korun na zvýšení platů zdravotníků a požádal doktory, aby výpovědi stáhli. Další redukce akutních lůžek, kterou navrhovala Všeobecná zdravotní pojišťovna, však v regionu už není reálná, řekli ČTK oslovení ředitelé nemocnic.   "Vzhledem k nastavení systému nemocnice a k tomu, že jsou to kvalitní lékaři, uvažujeme o tom, že bychom je všechny vzali zpět," řekl ředitel Chrudimské nemocnice Tomáš Vondráček. Omezení počtu akutních lůžek nepovažuje za možné. "Restrukturalizace u nás již proběhla, v kraji máme 52 lůžek na 10.000 obyvatel, což je o 400 méně, než je celorepublikový průměr. To je jako kdyby nám oproti většině krajů chyběly dvě nemocnice," uvedl Vondráček.   Zpět by přijala své lékaře také Svitavská nemocnice. Ředitel Pavel Havíř ale odmítá další omezení akutních lůžek.   Z celkových zhruba 600 lékařů z pěti nemocnic kraje jich dalo výpověď asi 220. Nejvíce by chod zdravotnických zařízení narušil značný úbytek anesteziologů, chirurgů či gynekologů.   Ředitelé zatím nevědí, zda část peněz získaných úpravou úhradové vyhlášky využijí také pro zvýšení mezd zdravotních sester. Jejich platy se v kraji v minulosti už několikrát zvýšily, navíc není dosud jasné, kolik prostředků změna přinese. Stagnací platů trpí více nižší zdravotnický personál.   dos snm  