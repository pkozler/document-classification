 Českému obchodníkovi s emisemi zmizelo z účtu 470.000 povolenek  Praha 19. ledna (ČTK) - Z účtu české společnosti Blackstone Global Ventures, která obchoduje s emisními povolenkami, zmizelo 470.000 emisních povolenek. Informovala o tom dnes agentura Reuters. Podle zástupce firmy byly povolenky převedeny do Estonska. Český registr emisních povolenek OTE není dostupný a operátor ve spolupráci s Blackstone Global Ventures záležitost vyšetřuje.   "Považujeme je za ukradené," vyjádřil se ke zmizení povolenek zástupce Blackstone Global Ventures Daniel Butler. "Víme, že nejdříve byly povolenky převedeny do Estonska. Poté žádné další informace nemáme," dodal.   Podle Reuters zmizení povolenek vyšlo najevo den poté, co byl uzavřen rakouský registr obchodování s emisními povolenkami kvůli útoku hackerů 10. ledna.   "Obdrželi jsme dnes ráno stížnost od jednoho držitele účtu, že na jeho účtu proběhla transakce, kterou neinicioval," řekl zástupce OTE Miroslav Řehoř. "Kontrolujeme teď všechna data v registru, abychom zjistili, co se stalo," doplnil.   Registry povolenek v evropských zemích čelily v minulých měsících několika nelegálním transakcím. Rumunský registr například v listopadu zjistil zmizení 1,6 milionu emisních povolenek výrobce cementu Holcim.   lko dvd  