 Americký státní dluh vzrostl na rekordních 14 bilionů dolarů  New York 4. ledna (zpravodaj ČTK) - Americký státní dluh na konci loňského roku vzrostl na rekordních 14 bilionů dolarů (260 bilionu Kč). Za posledních sedm měsíců přitom vzrostl o rovný bilion dolarů. Dluh se tak rychle blíží stropu zhruba 14,3 bilionu dolarů, který americké vládě na vypůjčování schválil Kongres. Informovala o tom televizní stanice CBS News.   Podle amerického ministerstva financí přesná výše státního dluhu v pátek, tedy poslední den loňského roku, činila 14,025,215,218.708,52 dolaru. Schválený strop pro půjčky americké vlády přitom činí 14,294 bilionu dolarů.   Kabinet prezidenta Baracka Obamy proto bude muset brzy požádat americké zákonodárce o jeho zvýšení. Republikáni, kteří se alespoň ve své rétorice stavějí proti životu na dluh, toho ale chtějí využít. Vláda by podle nich měla šetřit stejně jako řadoví Američané zasažení následky hluboké ekonomické recese.   "Nebudu hlasovat pro zvýšení stropu pro půjčování, pokud se útraty vlády nevrátí na úrovně z roku 2008," řekl o víkendu senátor Lindsay Graham. Pokud by ale republikáni skutečně zabránili vládě dále si půjčovat, mohlo by to znamenat uzavření federální vlády, až dokud by se problém nevyřešil.   Šéf ekonomických poradců amerického prezidenta Austan Goolsbee již podobné snahy republikánů označil za šílenství. Nezvýšení limitu pro půjčky by podle něj pro Spojené státy představovalo katastrofu, a mohlo by prý dokonce způsobit i jejich bankrot. Obamova vláda bude v každém případě pod velkým tlakem, aby se schodky státního rozpočtu začala vážně zabývat. Část demokratů nicméně bude zastávat názor, že slabou ekonomiku je třeba podpořit dalšími vládními stimuly.   fcz vju  