 Řeky v Karlovarském kraji se postupně vrací k normálu  Zprávu jsme doplnili v 1. a 3. odstavci o aktuální informace z Povodí Ohře.   --------------------    Karlovy Vary 16. ledna (ČTK) - V Karlovarském kraji povodně zvolna ustupují. I když odpoledne vzrostl na třetí stupeň odtok z nádrže Horka na Sokolovsku, na hladiny toků by to nemělo mít významnější vliv. Na druhý stupeň klesla hladina už i v Karlových Varech Drahovicích. Stejný stupeň platí ještě na Skalce v Chebu a na Střele v Čichořicích. Další čtyři místa jsou v kraji na prvním povodňovém stupni.   "Přehradě Horka se už zaplnila a voda tak přetéká přes bezpečnostní přeliv. To je normální bezpečnostní opatření. Ale vzhledem k tomu, že se Libocký potok vlévá do Ohře, která klesá, nemělo by mít pět kubíků navíc z Horky nějaký významný vliv na opětovné zvýšení hladiny toků," řekl ČTK mluvčí Povodí Ohře Jan Svejkovský.   Podle mluvčího karlovarského magistrátu Jana Kopála povodňová komise města odvolala třetí stupeň povodňové aktivity. "Podle momentální prognózy Českého hydrometeorologického ústavu by měl druhý stupeň povodňové aktivity na toku Ohře pominout někdy během středy 19. ledna," doplnil Kopál.   Voda z rozvodněných řek se vylila na několika místech, nejčastěji ale do luk nebo zahrádkářských kolonií, jako například v Sokolově. V Sokolově také zatopila nižší patra domů v centru města. Hasiči tam od páteční noci stavěli zábrany z písku a vodu přečerpávali zpět do řeky. Podařilo se na poslední chvíli zabránit i zatopení rodinných domů v Královském Poříčí, kde hrozila evakuace.   Protože ale v nižších polohách už sníh roztál a podle předpovědi další srážky v kraji nehrozí, hladiny řek by měly postupně klesat do normálu.   pnp mal  