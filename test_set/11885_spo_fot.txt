 Benzema zařídil Realu Madrid těsnou výhru nad Mallorkou  Doplnili jsme 1. až 3. odstavec a aktualizovali 4. odstavec.   --------------------    Madrid 23. ledna (ČTK) - Fotbalisté Realu Madrid v 20. kole španělské ligy vyhráli doma nad Mallorkou 1:0 a snížili náskok vedoucí Barcelony opět na čtyři body. O jediný gól zápasu se po hodině hry postaral francouzský útočník Karim Benzema.   Real se v posledním týdnu zadrhl v ofenzivě. V minulém kole dal jediný gól o záchranu bojující Almeríi, stejně si vedl ve čtvrtek v pohárovém utkání s Atlétikem Madrid a i dnes mu na výhru musela stačit jediná trefa. Tu měl na svědomí jediný zdravý "čistokrevný" útočník v kádru Realu Benzema. Na hranici pokutového území se uvolnil a levačkou propálil brankáře Aouateho. Připsal si teprve druhý ligový gól v sezoně.   Už podruhé za sebou se v lize neprosadil Cristiano Ronaldo, který s 22 góly vede tabulku střelců. Druhý Lionel Messi z Barcelony na něj ztrácí tři branky.   Fotbalisté Zaragozy znovu potvrdili, že s rokem 2011 dali zapomenout na nevýrazné podzimní výkony. Dnes porazili La Coruňu 1:0 a od začátku roku vyhráli již třetí domácí zápas v řadě. Tým českého obránce Jiřího Jarošíka se poprvé od druhého kola dostal z pásma sestupu.   Jarošík opět nechyběl v základní sestavě Zaragozy a dirigoval obranu za druhým čistým kontem po sobě. Stejně jako v minulém utkání s Levante tak Zaragoze stačil k vítězství jediný gól, jehož autorem byl tentokrát Boutahar.   Naopak druhý z českých obránců v La Lize Tomáš Ujfaluši odcházel ze hřiště zklamaný, jelikož jeho Atlético Madrid prohrálo 0:1 na hřišti dalšího sestupem ohroženého celku Gijónu. Atlético na šestém místě tabulky ztrácí již sedm bodů na pátý Espaňol Barcelona, který dnes přehrál Getafe 3:1.   svd gi  