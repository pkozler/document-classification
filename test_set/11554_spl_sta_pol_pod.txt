 Blatná chce vybudovat venkovní bazén v zanedbaném areálu  Blatná (Strakonicko) 31. ledna (ČTK) - Blatná chce v bývalém areálu stavebního podniku vybudovat venkovní bazén a sportovní hřiště. Na projekt za zhruba 81,5 milionu korun žádá o evropskou dotaci. ČTK to řekl starosta více než šestitisícového města Bohuslav Navrátil (Volba pro město).   Počítají s tím, že by celý zanedbaný areál revitalizovali a vybudovali v něm rekreační areál. Kromě pětadvacetimetrového bazénu a sportovních hřišť by tam chtěli mít i herní prvky pro děti, zázemí pro návštěvníky a občerstvení. Lidé po bazénu už několik let volají, koupat se mohou jen v rybnících, kde často není voda příliš kvalitní, nebo musejí dojíždět do velkých měst vzdálených 20 a více kilometrů, poznamenal starosta.   Město o dotaci na rekreační areál žádalo podle starosty už několikrát. Naposled projekt splňoval všechny náležitosti, ale skončil mezi těmi, na které už nezbyly peníze. Nyní čekají na vyhodnocení další výzvy Regionálního operačního programu Jihozápad. Pokud by opět neuspěli, pokusí se o dotaci zažádat znovu.   Podle starosty bude ale na zastupitelstvu, jestli projekt podpoří. Protože spoluúčast měst v nově vyhlašovaných výzvách je výrazně vyšší. Místo zhruba šesti milionů by Blatná musela ze svého dát asi 22 milionů korun. "To je na město naší velikosti příliš," podotkl starosta. Šest milionů si Blatná drží ve fondu rezerv z kladných hospodářských výsledků z předchozích let. Spoluúčast přes 20 milionů korun by pro město byla velkou finanční zátěží.   kpe snm  