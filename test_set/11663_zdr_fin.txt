 V nemocnicích v ČR výrazně ubude lůžek akutní péče, řekl ministr  --------------------    Ke zpravodajství: FOTO/aktuality   Doplnili jsme vyjádření Hegera ve 4. a 5. odst., Friedricha v 9. odst. a doplňující informace v 6. a 7. odst.   --------------------    Praha 27. ledna (ČTK) - V nemocnicích v ČR ubude výrazně lůžek akutní péče. Některá zdravotnická zařízení by mohla úplně zaniknout. Restrukturalizace nemocniční sítě začne ještě letos. V příštím roce by se pak měl změnit systém financování nemocnic. Na dnešním jednání se na tom shodli ministr zdravotnictví Leoš Heger (TOP 09) s představiteli zdravotních pojišťoven. Změnu sítě nemocnic začne chystat nová skupina expertů. Návrhy předloží do konce června.   "Je tady záměr redukovat větší množství lůžek akutní péče," řekl po jednání Heger. Zeštíhlení nemocniční sítě je jedním z jeho chystaných reformních kroků. Důvodem plánovaného zrušení akutních lůžek je podle ministra snaha o vyšší efektivitu a také nalezení financí. "Stát peníze nedá, my máme za úkol najít zdroje uvnitř systému," řekl ministr.   Víc peněz na platy žádají protestující lékaři, kteří dali v nemocnicích výpovědi. K odborářské akci Děkujeme, odcházíme se přidalo 3800 z asi 20.000 nemocničních lékařů. Z práce by mohli odejít ke konci února.   Heger odhaduje, že zrušením 10.000 akutních lůžek a přeměnou části z nich na lůžka následné péče se dá uspořit asi pět miliard. Odboráři požadují na zvýšení platů lékařů zhruba tři miliardy. Heger uvedl, že připravuje pro páteční jednání se zástupci lékařů několik návrhů.   "Rozhodně tedy nebudeme moci uspokojit plně v letošním roce požadavky na trojnásobek průměrné mzdy u kvalifikovaného lékaře a 1,5 násobek u začínajícího lékaře. To je možná výhledový cíl, ke kterému se pospěje spíše v letech než měsících," řekl Heger.   Podle něj by "administrativní kroky" jako třeba organizační opatření mohli zřizovatelé a zdravotní pojišťovny v nemocnicích podniknout už letos. K optimální velikosti zdravotnických zařízení či k "vymizení" některých z nich z nemocniční sítě má přispět v příštím roce úhradová vyhláška, podle které platí pojišťovny nemocnicím za léčení. O změně té letošní ministr neuvažuje, i když ho o to nespokojení lékaři žádají.   Vyhláška na příští rok by ale už měla změnit systém plateb od pojišťoven. Podle ministra by "peníze měly jít za pacientem". Nyní platí pojišťovny nemocnicím dohodnutý paušál, takže čím víc má nemocnice pacientů, tím je to pro ni nevýhodnější. Když bude paušálem hrazena jen část péče a další bude za vybrané výkony pro každého pacienta s danou diagnózou, bude pro nemocnice výhodné lákat další pacienty. Čím víc jich přijde, tím víc peněz nemocnice dostane. Když bude léčit efektivně, může z těchto peněz celkem snadno uspořit na vyšší platy.   "Ta nemocnice, která přiláká víc pacientů, přiláká i úhradové peníze," podotkl Heger. V síti by tak měla zůstat podle zástupců pojišťoven jen kvalitní a aktivní zařízení.   Ladislav Friedrich za Svaz zdravotních pojišťoven potvrdil, že zaměstnanecké pojišťovny nechtějí plánované rušení lůžek využít ke konkurenčnímu boji, jak tomu bylo při minulých pokusech o omezení sítě. Budou prý postupovat ve shodě s Všeobecnou zdravotní pojišťovnou, která k rušení akutních lůžek nemocnice vyzvala. Friedrich očekává, že spolupracovat budou i kraje jako zřizovatelé řady nemocnic.   Heger uvedl, že účastníci schůzky se dnes domlouvali na tom, jak by se restrukturalizace nemocnic dala technicky provést. Potřebné analýzy a podklady má vypracovat nový tým odborníků, který má začít fungovat v příštích týdnech. Tvořit by ho měli zástupci ministerstva zdravotnictví, zdravotních pojišťoven i krajů. Návrhy by měla pracovní skupina předložit nejpozději do konce prvního pololetí.   Kateřina Krausová Naďa Myslivcová mal    