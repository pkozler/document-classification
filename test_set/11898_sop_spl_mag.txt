 První maraton pořádaný v pásmu Gazy vyhrál olympijský borec  --------------------    Ke zpravodajství: FOTO/aktuality   --------------------    Gaza 5. května (ČTK) - V palestinském pásmu Gazy se vůbec poprvé běžel maraton. Kromě místních atletů, kteří akce využili k přípravě na olympijský běh v příštím roce, se podle agentury AP zúčastnili také zaměstnanci zahraničních organizací, které v pásmu působí, a děti.   Na celou dvaačtyřicetikilometrovou trať se přihlásilo jenom devět borců. Zvítězil jednatřicetiletý Palestinec Nádir Masrí, který se chce zúčastnit olympiády v roce 2012. Jeho specializací je běh na 5000 metrů a v této disciplíně se také zúčastnil olympijských her v roce 2008. Maraton v Gaze byl jeho prvním pokusem o tuto trať a dokázal to za dvě hodiny a 42 minut.   Základní trasa vedla od nejsevernějšího místa pásma po jeho hranici na jihu. Kratší okruhy byly připraveny pro dětské účastníky.   Běželo se po silnici vedoucí kolem středomořského pobřeží. Mnohé z dětí na sobě měly džínsy, některé běžely naboso. Provoz nebyl zastaven, takže mnozí řidiči s překvapením hleděli na potící se borce ze svých aut a vozkové z kár tažených osly. "Lidem se zdá divné běhat za horka. Považují každého, kdo dobrovolně běhá, za blázna. Palestinci běhají jenom při náletu nebo když se něčeho bojí," řekl jeden z diváků.   Organizátorem byla Agentura OSN pro pomoc palestinským uprchlíkům na Blízkém východě (UNRWA). Maraton byl dobročinnou akcí, jejíž výtěžek poslouží k financování letních táborů, jež OSN pořádá pro palestinské děti. Dárci poskytli zhruba milion dolarů (16 milionů korun).     sva  