 Nizozemská loď vylovila u řeckých břehů 241 afghánských migrantů  Atény 16. ledna (ČTK) - Nizozemská loď zachránila skupinu 241 afghánských uprchlíků na dřevěné lodi asi 50 kilometrů od řeckého ostrova Kerkyra. Řecké pobřežní hlídky zároveň pátrají po 22 nezvěstných migrantech, oznámily dnes podle agentury Reuters řecké úřady.   Uprchlíci na palubě lodi žádali o pomoc v časných ranních hodinách. Zatím není jasné, jak zmizely dvě desítky nezvěstných, po nichž pátrá pět plavidel pobřežní hlídky a také údajně vrtulníky.   Řecko je pro tisíce ilegálních přistěhovalců z Afriky a z Afghánistánu vstupní branou do dalších zemí Evropské unie. V roce 2009 jich podle oficiálních statistik do Řecka směřovalo na 146.000, loni 128.000.   Komise EU považuje současný stav za alarmující. Více než 80 procent ilegálních přistěhovalců do EU cestuje totiž právě přes Řecko.   rv  