 FT: Španělsku hrozí kvůli solární energii odliv investorů  Madrid 10. ledna (ČTK) - Španělsku hrozí, že jej začnou masově opouštět zahraniční investoři. Podle ekonomického listu Financial Times (FT) za to může kontroverzní postoj tamní vlády, která krátce před Vánocemi rozhodla o retroaktivním snížení výkupních cen solární energie. Madrid podporu omezil ve snaze šetřit a snížit rozpočtový deficit, investoři si ale myslí, že jde o protiprávní krok.   Vláda rozhodla, že výkupní ceny sníží o 30 procent, díky čemuž ušetří v následujících třech letech asi tři miliardy eur (téměř 74 miliard Kč). I když podporu solární energie z nových zdrojů omezila už řada zemí včetně České republiky, Španělsko je první, jehož rozhodnutí se dotkne postavených a již funkčních solárních zdrojů.   Investiční fondy a další soukromí investoři, kteří se pohybují ve španělském fotovoltaickém sektoru, teď zvažují odvetu. Spor by se podle FT mohl odrazit i na španělských finančních trzích.   Společnost Opinion Research Business loni v září provedla mezi velkými investičními společnostmi na toto téma průzkum. Z něj vyplynulo, že případné retroaktivní snížení subvencí solární energie zvýší subjektivní riziko zpřísnění regulace španělské energetiky, odvětví i bank. Nehledě na to, že se investoři začnou obávat snížení ratingu země.   Zmíněný průzkum se prováděl mezi 52 investičními společnostmi, které mají ve správě aktiva za osm a více bilionů eur (přes 196 bilionů Kč). Téměř tři čtvrtiny dotázaných firem se domnívají, že retroaktivní změna pravidel poškodila důvěru investorů, skoro polovina jich pak uvedla, že investice ve Španělsku omezí.   spr mha  