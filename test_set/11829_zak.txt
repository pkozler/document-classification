 Policie vypátrala údajného podvodníka z Ukrajiny, hledá poškozené  --------------------    Ke zpravodajství: FOTO/aktuality   --------------------    Praha 4. ledna (ČTK) - Pražští policisté vypátrali muže z Ukrajiny, který je podezřelý z rozsáhlých podvodů spáchaných na celém území Česka. ČTK o tom dnes informoval policejní mluvčí Tomáš Hulan. Čtyřiatřicetiletý muž údajně například vybíral zálohy za služby spojené s modelingem, které však neposkytoval. Způsobená škoda se zatím odhaduje na milion korun, policie vyzývá další poškozené, aby se přihlásili. Muž byl obviněn z podvodu a poškozování cizích práv, hrozí mu také vyhoštění z ČR.   Podle Hulana Ukrajinec vystupoval jako zástupce modelingové agentury a nabízel zájemcům nafocení fotobooků či zajištění kurzů pro modelky. "K zajištění těchto služeb nikdy neopomněl vybrat nemalou finanční zálohu předem, nabízené služby ale nikdy nezajistil," uvedl mluvčí. Dodal, že obviněný navíc používal ukradené doklady, jimiž se prokazoval při hledání zaměstnání nebo při objednávání služeb, které však neplatil.   Škoda činí téměř milion korun. "Nicméně toto číslo nemusí být konečné, neboť podvedených může být ještě celá řada," upozornil Hulan. Lidé, kteří se stali obětí této trestné činnosti, se mohou pražským kriminalistům přihlásit na linku 158.   vit mkv  