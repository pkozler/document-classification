 Dopravní terminál v Turnově dostaví zřejmě Strabag za 50 mil.Kč  Turnov (Semilsko) 10. ledna (ČTK) - Dopravní terminál v Turnově na Semilsku zřejmě dostaví stavební firma Strabag, která nabídla nejnižší cenu 50 milionů korun. Do opakované soutěže se přihlásilo 17 firem, což je rekordní účast. Jediným kritériem byla výše nabídkové ceny, řekla dnes ČTK Hana Žďárková ze sekretariátu starostky. Účastníci soutěže ještě mají zákonnou lhůtu na odvolání, teprve pak nabude rozhodnutí právní moci, upozornila.   Veřejná soutěž na výstavbu dopravního terminálu se v Turnově uskutečnila už podruhé, protože výsledky prvního tendru zrušil kvůli chybám Úřad pro ochranu hospodářské soutěže (ÚOHS). Město navíc muselo zaplatit pokutu 350.000 korun. Radnice se ale zároveň obrátila s kasační stížností k Nejvyššímu správnímu soudu. Soutěž připravovala externí firma, pokud soud chybu v tendru potvrdí, bude město vymáhat úhradu pokuty od firmy, řekla již dříve ČTK starostka Hana Maierová.   Výstavbu dopravního uzlu, který zajistí propojení železniční a autobusové dopravy, připravovali v patnáctitisícovém Turnově od roku 2004. Projekt je rozdělen do dvou etap. První zahrnuje výstavbu autobusového nádraží v sousedství železničního nádraží, výstavbu sítí a komunikací včetně vjezdů do Nádražní ulice. Realizace projektu včetně výkupu pozemků přijde na bezmála 100 milionů korun. Druhá etapa, která zahrnuje rekonstrukci nádraží Českých drah, má stát dalších 40 milionů.   Autobusové nádraží měla postavit firma Euromont Group, která v první soutěži zvítězila s nabídkovou cenou 75 milionů korun. Turnov ale podle ÚOHS porušil základní zásady rovného zacházení a zákazu diskriminace. "Smlouvu s firmou Euromont Group jsme proto museli vypovědět a dohodli jsme se na vypořádání prací, které již odvedla," řekla Maierová. Dodavatel byl podle ní i mezi 17 uchazeči, kteří se do opakované soutěže přihlásili, znovu ale zakázku nezískal - Strabag byl levnější. Díky tomu město ještě ušetří.   Stavební práce, které rozhodnutí antimonopolního úřadu v srpnu zastavilo, by se měly znovu rozběhnout na přelomu ledna a února. "Stavba musí být hotova do října letošního roku," dodala Maierová. Akce je spolufinancována z evropských fondů a v případě nedodržení termínu by město o dotaci přišlo.   ivc snm  