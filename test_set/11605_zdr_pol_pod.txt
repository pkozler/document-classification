 Orlickoústecká nemocnice opět hledá ředitele  Pardubice 6. ledna (ČTK) - Orlickoústecká nemocnice bude i nadále bez ředitele. Primář neurologického oddělení Fakultní nemocnice Na Bulovce v Praze Svojmil Petránek měl nastoupit v únoru, ale ze zdravotních důvodu se postu vzdal. Pardubický kraj proto vypsal nové výběrové řízení, které potrvá do konce ledna. Nový ředitel se funkce ujme nejdřív v březnu. Novinářům to dnes řekla krajská radní Markéta Tauberová (ČSSD).   Z nemocnice v Ústí nad Orlicí odešel z vedení Martin Procházka, protože podle svých slov nedokázal vyvést zařízení ze ztráty. Bez ředitele je zatím také nemocnice v Pardubicích. Rada odvolala Josefa Šimurdu, protože ztratil její důvěru a nemocnice vykázala špatné hospodářské výsledky.   "Situace není určitě příznivá, dvě nemocnice jsou bez stálého ředitele v době akce Děkujeme odcházíme a v době, kdy se láme rok a dělá se účetní uzávěrka. Není to radostná situace," řekla Tauberová.   Zároveň ale dodala, že nemocnice dočasně vedou členové představenstev, tudíž je kontinuita řízení zachována dostatečně. V Ústí nad Orlicí je zatím pověřen řízením primář hematologie a transfuzního oddělení Jiří Řezníček, v Pardubicích má pověření náměstek léčebné péče Martin Šácha.   Kampaň lékařských odborů v Pardubickém kraji podpořilo výpověďmi 219 lékařů. Často mají klíčové odbornosti, které jsou pro chod nemocnic nezbytné. Vedení kraje se opět sejde s vedením nemocnic v pondělí a bude se i nadále připravovat možnou na krizovou situaci. Podle hejtmana Radko Martínka (ČSSD) nemocnice musí zajistit akutní péči, teprve potom lůžkovou a ambulantní péči.   jlc sap  