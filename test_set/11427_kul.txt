 Interaktivní výstava Play v Mánesu se prodlužuje do 20. února  --------------------    Ke zpravodajství: FOTO ve Fotobance   --------------------    Praha 17. ledna (ČTK) - Interaktivní výstava Play v Mánesu potrvá až do 20. února. Organizátoři se ji rozhodli pro velký zájem diváků prodloužit z původně plánovaného ukončení k závěru ledna. Na přelomu roku se přehoupl počet návštěvníků přes 50.000, a Play se tak stala jednou z nejúspěšnějších pražských výstav posledních měsíců. Může se tak porovnávat s projektem Galerie Rudolfinum Decadence Now! Za hranicí krajnosti a výstavou Monet - Warhol ve Veletržním paláci.   O prodloužení výstavy Play informovala Naďa Machková ze zastupující mediální agentury.     Play je interaktivní výstavní projekt Petra Nikla a okruhu jeho přátel a kolegů postavený na tom, že divák může vystavené předměty přestavovat, měnit a hrát si s nimi. Denně si přišlo od listopadu do Mánesu zahrát v průměru 800 velkých i malých diváků. "Úspěch Play nás velmi těší, ale vlastně ani moc nepřekvapuje, máme obdobné a mnohaleté zkušenosti z realizace projektu Orbis pictus aneb….," uvedl jeden z autorů projektu Jiří Wald.   Radost z úspěchu výstavy mají také v Mánesu, který se letos začne rekonstruovat. "Nepochybuji, že řada z těch, kteří do Mánesu zavítali při této herní příležitosti poprvé, si k nám najde cestu i v budoucnu na zcela nově koncipovaný výstavní program," řekl Martin Pavala z Mánesu.     Výstavní prostor v Mánesu je rozdělen na vrchní a spodní část. V přízemí roste díky návštěvníkům unikátní Krystalíza, kolektivní krajina představ. Na podlaze přízemí jsou rozprostřeny různé předměty, dřívka, staré trubky, krychličky z polystyrenu a lisovaného papíru či improvizované hudební nástroje, které lze rozeznít. Na stěně je dřevěná nástěnka, kterou je možné dotvořit provázky, lepidlem a hřebíčky, prostor zdobí také budka vytvořená z plastových lahví naplněných šiškami či kostkami.   Do spodního prostoru se návštěvník přesune přes tunel z lepenkových krabic, dole ho čekají další zajímavé objekty, ale i kavárna a stolky s papíry a pastelkami.   Společně s výstavou pokračuje také doprovodný program přednášek, koncertů a filmových večerů. Aktuální informace o programu lze najít na  www.orbis-pictus.com .   hck mkv  