 Rodiče podle tisku nabádali dívky k úslužnosti vůči Berlusconimu  --------------------    Ke zpravodajství: FOTO/aktuality   Doplnili jsme petici proti Berlusconimu a další reakci v prvním odstavci a v posledních třech odstavcích.   --------------------    Řím 20. ledna (ČTK) - Italský tisk dnes zveřejnil svědectví rodičů, kteří podle záznamů z telefonních odposlechů nabádali své dcery, aby se účastnily kontroverzních večírků u premiéra Silvia Berlusconiho. Současně se proti šéfovi vlády vzedmula internetová protestní akce - v petici pod názvem "Basta" (Už dost) vyjádřilo kolem 2000 žen z politických, uměleckých, novinářských a dalších kruhů své znechucení nad jeho chováním.   Čtyřiasedmdesátiletý Berlusconi čelí v posledních dnech dalšímu skandálu nazývanému Rubygate, jež se týká údajně bujarých večírků v jeho vile v Arcore u Milána. Milánská prokuratura jej vyšetřuje pro podezření z intimního styku s nezletilou dívkou Ruby a ze zneužití svého postavení.   Corriere della Sera cituje bratra jedné z dívek, které se večírků účastnily, jak své sestře telefonoval: "On může vyřešit mnoho našich problémů. Maminčiných, tvých i mých."   Sešlosti v Berlusconiho vile tisk popisuje jako orgie, ale Berlusconi i mnohé ze zúčastněných dívek prohlásili, že šlo o docela normální večírky.   "Předešel tě celý zástup dívek, Giada, Isabella Cristina, probuď se, dceruško," řekl podle deníku do telefonu otec Barbary Faggioliové , která se podle Corriere della Sera večírků účastnila.   Matka Iris Berardiové se podle deníku zase dcery po telefonu tázala: "Kolik ti dal? Pět?" Tedy pět tisíc eur (asi 120.000 Kč). Ta na to odpověděla: "Sedm."   Levicový list La Repubblica píše o "dramatické realitě", kdy otcové, matky, bratři a sestry radí dívkám, aby byly k Berlusconimu vstřícnější, upoutaly jeho pozornost a svedly ho.   La Stampa píše o "smutné armádě" rodičů, kteří se chtějí stát Berlusconiho příbuznými. Dokumenty z vyšetřování Rubygate ukazují italskou rodinu na půli cesty mezi ambicemi a beznadějí, napsal Corriere della Sera.   Italský tisk již několik dní zveřejňuje různé úryvky ze záznamů odposlechů mobilních telefonů dívek účastnících se Berlusconiho večírků, které nařídila milánská prokuratura. Ta šéfa vlády vyšetřuje pro podezření z intimního styku s nezletilou dívkou Ruby a ze zneužití svého postavení.   V rámci tohoto vyšetřování prokuratura požádala italský parlament, aby povolil prohlídky v kancelářích spadajících pod kompetenci předsedy vlády. Parlamentní výbor o tom má rozhodnout v následujících týdnech.   Podle levicového deníku L'Unita se více než 2000 vlivných žen, ale i obyčejných matek, rozhodlo podepsat pod petici, v níž je Berlusconi upozorňován na to, že ne všechny ženy v Itálii jsou prostitutky nebo striptérky. "Jsou ženy, které nepovažují za vítězství jít do domu mocného muže a vydělat si u něho to, co normální člověk za sedm měsíců práce," uvádí se v dokumentu.   Kampaň je podobná té z loňského roku, kterou inicioval levicový list La Repubblica. Pod petici s názvem "Nejsem ti k dispozici" se podepsalo za pouhý měsíc asi 100.000 žen v reakci na Berlusconiho znevažující výroky vůči ženám středního věku.   List Avvenire, který vyjadřuje názory italského římskokatolického duchovenstva, označil nynější skandál za "zraňující" a vyjádřil názor, že poškodil mezinárodní reputaci Itálie.   rv pel hej  