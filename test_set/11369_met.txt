 Ohře v Lounech a Labe v Ústí se vylily z břehů  Ve 4. odstavci jsme doplnili informaci o zásazích hasičů.   --------------------    Ústí nad Labem 14. ledna (ČTK) - Déšť a tající sníh zvedl hladiny Ohře a Labe v Ústeckém kraji. V Lounech na Ohři platí třetí povodňový stupeň, hladina Ohře zde dosahuje výšky 492 centimetrů, průměrný stav je zde 226 centimetrů. Na Labi v Ústí nad Labem hladina řeky dosáhla 565 centimetrů a platí zde druhý povodňový stupeň. Běžně zde Labe dosahuje 248 centimetrů. V Ústí je kvůli vodě uzavřená silnice I/30 podél Labe. Zatopená je i cesta a do Prostředního Žlebu na Děčínsku. Druhý stupeň je i na Mandavě ve Varnsdorfu na Děčínsku.   Podle mluvčího Povodí Ohře Jana Svejkovského voda v Lounech zaplavila oblast zahrádkářské kolonie a výstaviště, zatím ale nezpůsobila žádné větší škody. Povodňovou vlnu stále drží přehrada Nechranice. Svejkovský dodal, že přítok do Nechranic je veliký, podle něho se proto bude nejspíše třeba odtok zvětšit, a Ohře tak může ještě stoupat.   Ředitel Závodu Dolní Labe Jindřich Zídek uvedl, že hladina řeky má stále stoupat. Nyní proto vodohospodáři upřesňují modely, aby bylo jasné, zda bude třeba postavit kovovou protipovodňovou stěnu v Ústí nad Labem. Vodohospodáři již vypustili ústecká zdymadla, aby je připravili na velkou vodu.   Hasiči v Ústeckém kraji museli kvůli tání sněhu a dešti k řadě zásahů. Mluvčí hasičů Lukáš Marvan uvedl, že především dobrovolné jednotky čerpají vodu ze zatopených sklepů například ve Šluknově na Děčínsku a Slavošově na Ústecku. V Zahradní ulici v Klášterci nad Ohří na Chomutovsku museli vyprostit zatopené auto. V Kovářské na Chomutovsku postavila dobrovolná jednotka hráz z pytlů.   vlu mol  