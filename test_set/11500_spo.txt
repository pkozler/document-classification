 V nominaci na MS je sedmnáct českých sjezdařů  Praha 26. ledna (ČTK) - Sedmnáct Čechů pojede na mistrovství světa ve sjezdovém lyžování, které se koná od 8. do 20. února v německém Garmisch-Partenkirchenu. V týmu nechybějí obhájkyně stříbrné medaile ve slalomu Šárka Záhrobská a aktuálně nejlepší tuzemský sjezdař Ondřej Bank. Na minulém šampionátu ve Val d'Isere bylo jedenáct českých reprezentantů, před čtyřmi roky v Aare jich závodilo deset a v roce 2005 v italském Bormiu a Santa Caterině třináct.   V sestavě je sedm mužů a deset žen. Šestý šampionát čeká zkušeného Petra Záhrobského a jeho sestru Šárku, Bank bude na MS popáté, neboť kvůli zlomenině nohy nezávodil ve Val d'Isere. Nejzkušenější je však Eva Kurfürstová, která pojede už na devátý světový šampionát.   Potřetí zažije atmosféru vrcholu sezony Michaela Smutná a podruhé v kariéře Klára Křížová. Zkušenosti ze tří šampionátů mají Kryštof Krýzl a Filip Trejbal, Martin Vráblík byl na MS už čtyřikrát.   Osm reprezentantů bude na šampionátu poprvé. Zkušenosti budou sbírat nadějné sedmnáctileté juniorky Andrea Zemanová, Kateřina Pauláthová a o rok starší Martina Dubovská. Všechny čeká ještě před Ga-Pa start na mistrovství světa juniorů ve švýcarské Crans-Montaně.   Ještě loni byla juniorkou Tereza Kmochová, poprvé si na MS zazávodí také Pavla Klicnarová a Daniela Marková. Nováčky jsou rovněž talentovaný Adam Zika a původem Kanaďan Mark Syrovatka.   Záhrobská by měla patřit mezi největší medailové naděje, vždyť cenný kov získala na posledních třech šampionátech a doma má kompletní sbírku včetně zlata z Aare. V této sezoně se jí ale nedaří úplně podle představ, na druhou stranu se na vrcholy sezony umí připravit.   Ve Val d'Isere byl osmý ve slalomu Krýzl, který se ale před sezonou zranil a zatím se také hledá. Navázat by na něj mohl ale Bank, který má v superkombinaci dokonce reálnou šanci na medaili.   Nominace ČR:   Muži:   Slalom - Bank, Krýzl, Trejbal, Vráblík (náhradník Zika),   obří slalom - Bank, Krýzl, Vráblík, Zika,   superobří slalom - Bank, Krýzl, Syrovatka, Záhrobský,   sjezd - Bank, Krýzl, Syrovatka, Záhrobský,   superkombinace - Bank, Krýzl, Vráblík.   Ženy:   slalom - Dubovská, Kurfürstová, Smutná, Záhrobská (náhradnice Pauláthová),   obří slalom - Kmochová, Marková, Pauláthová, Záhrobská,   superobří slalom - Křížová, Pauláthová, Záhrobská, Zemanová,   sjezd - Klicnarová, Křížová,   superkombinace - Křížová, Záhrobská.   alf nkr  