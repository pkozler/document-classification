 Hradeckým vodárnám loni klesl zisk o 17 pct na 42 mil. korun  Hradec Králové 15. května (ČTK) - Společnosti Vodovody a kanalizace (VAK) Hradec Králové loni klesl zisk o 17 procent na 41,7 milionu korun. Výnosy podniku klesly o 11 procent na 240 milionů korun. Výsledky vodárny zveřejnily v pozvánce na valnou hromadu, která bude na začátku června.   Zisky vykazují i další vodárny v regionu. Například náchodské vodárny měly loni zisk 28 milionů korun. VAK Trutnov loni zvedl zisk o 62 procent na dosud nejvyšších 15,3 milionu korun.   VAK Hradec Králové je majitelem vodárenských a kanalizačních sítí na Hradecku a zabývá se hlavně investicemi do tohoto majetku. Hodnota jeho sítí činí přes 12 miliard korun. Vlastníkem firmy VAK jsou obce v čele s Hradcem Králové. Vlastní vodárenský provoz má od října 2005 pronajatý na 30 let společnost Královéhradecká provozní ze skupiny francouzské Veolie. Ta ze sítí VAK v hradeckém regionu zásobuje pitnou vodou na 150.000 lidí.   Cena vodného a stočného je na Hradecku v porovnání s ostatními okresními vodárnami v hradeckém kraji nejvyšší. Letos vzrostla o 5,4 procenta na 71,40 Kč za metr krychlový vody. K tomu odběratelé platí pevný roční plat v řádu stokorun, takže u některých domácností na Hradecku se cena metru krychlového vody blíží 80 korunám. Na Trutnovsku metr krychlový vody letos stojí 54,69 Kč, na Náchodsku 60 Kč a na Jičínsku 69,74 Kč.   ry mha  