 Návštěvnost pražské zoo loni mírně klesla na zhruba 1,2 mil. lidí  --------------------    Ke zpravodajství: GRAFIKA; FOTO ve Fotobance  ID foto: FO01096393, P200906060133101, FO03006870   --------------------    Praha 1. ledna (ČTK) - Pražskou zoologickou zahradu loni navštívilo 1,185.320 lidí. ČTK o tom informovala mluvčí Jana Ptačinská Jirátová. Součet posledních 12 měsíců nepřekonal rekordní návštěvnost z předminulého roku, kdy branou areálu prošlo téměř 1,3 milionu návštěvníků, tedy o sto tisíc víc.   Výsledky návštěvnosti zahrady za období, ve kterém řízení zoo převzal po Petru Fejkovi Miroslav Bobek, jsou podobné letům 2005 a 2008 a lepší než v roce 2006. Odpovídají také Bobkově názoru, že roční návštěvnost by už neměla stoupat, protože na to areál zvlášť v sezoně nemá kapacitu.   Bobek do funkce ředitele Zoo Praha přišel z Českého rozhlasu přesně před rokem. Když se představoval na radnici, pod kterou zahrada spadá, uvedl, že optimální počet návštěvníků by mohl být o 100.000 až 200.000 lidí nižší než rekord. "Návštěvnost by se mohla mírně zvyšovat mimo sezonu. Zasněžená zahrada je krásná, ale není pro lidi lákavá," uvedl tehdy Bobek s plánem v zimním období oslovit školy. V některých dnech v hlavní sezoně ale podle Bobka kapacita zahrady už zájmu návštěvníků nestačí, nejvíc přišlo v jednom dni 20.000 lidí.   Návštěvnost zahrady se zvedla především za dvanáctiletého působení Fejka. Někteří pracovníci zahrady ale s jeho přístupem k rozvoji zahrady nesouhlasili, podle nich bývalý ředitel dával přednost návštěvníkům před zabezpečením zázemí pro chovatele. Stavebním a potažmo i návštěvnickým boomem prošla zahrada po katastrofální povodni, která v roce 2002 zničila část zoo ležící u řeky. K opakovaným cestám do zoo tehdy lákaly přibývající pavilony a také nové přírůstky, tím nejslavnějším se stala v současnosti šestiletá gorila Moja.   Stavební ruch v zahradě neutichl ani nyní. Bobek loni otevřel nové voliéry pro vodní ptactvo, zahrada dokončuje rekonstrukci dřevěných Gočárových domků a začala se stavbou slonince.       Celoroční návštěvnost pražské zoo od roku 2000       Rok  Počet návštěvníků     2000  635.019     2001  652.704     2002  527.061     2003  613.920     2004  971.883     2005  1,214.927     2006  1,112.830     2007  1,266.944     2008  1,196.954     2009  1,296.579     2010  1,185.320       rem vit kš  