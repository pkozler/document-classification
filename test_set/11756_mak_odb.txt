 Míra nezaměstnanosti v dubnu klesla na 8,6 procenta  --------------------    Ke zpravodajství: GRAFIKA   Rozšířili jsme o komentář analytiků ve 3., 4. a 7. odstavci   --------------------    Praha 9. května (ČTK) - Míra nezaměstnanosti v České republice se v dubnu proti březnu snížila o 0,6 procentního bodu na 8,6 procenta. Oznámilo to dnes ministerstvo práce a sociálních věcí. O práci se ucházelo 513.842 lidí, což je meziměsíčně o 33.920 méně. Analytici odhadovali pokles na 8,7 procenta.   Počet volných pracovních míst vzrostl o 6,3 procenta na 36.053; bylo to o 2122 více než v předchozím měsíci a meziročně o 3140 míst více. Během dubna bylo na úřadech práce nově nahlášeno nebo uvolněno 17.082 pracovních míst a 14.960 volných pracovních míst bylo nově obsazeno nebo zrušeno. Na jedno volné pracovní místo připadalo v průměru 14,3 uchazeče.   "Sezónní práce evidentně nejsou jediným faktorem zmírňujícím napětí na trhu práce. Přispívá i tvorba zcela nových pracovních míst, čemuž nasvědčuje také mírný růst volných pracovních míst ve statistikách úřadu práce. Další milník bude v nezaměstnanosti dosažen v květnu, kdy počet lidí bez práce klesne pod půl miliónu," uvedl analytik UniCredit Bank Pavel Sobíšek. Podle něj je pravděpodobné, že v podzimních měsících se dostane míra nezaměstnanosti pod osm procent.   Prolomení osmiprocentní hranice bude ovšem podle odborníka na řízení lidských zdrojů ze společnosti PricewaterhouseCoopers Libora Stodoly záležet na tom, jakou poptávku po zaměstnancích přinesou sezónní práce zejména ve stavebnictví. "Na druhou stranu bude také rozhodující, jak se po konci školního roku podaří novým absolventům uplatnit na trhu práce," uvedl.   Meziročně klesl počet uchazečů o zaměstnání evidovaných na úřadech práce o 26.286. Nezaměstnaných, kteří mohli bezprostředně nastoupit do práce, úřady ke konci letošního dubna evidovaly 492.327. Proti březnu to bylo o 33.173 osob méně a meziročně byl jejich počet nižší o 31.264. Nově nahlášeno bylo v dubnu na pracovních úřadech 46.679 osob. Meziměsíčně to bylo méně o 2784 osob a meziročně to byl pokles o 6627 uchazečů.   Z evidence úřadů práce v dubnu odešlo celkem 80.599 uchazečů. Bylo to o 12.002 osob více než v předchozím měsíci a o 5403 osob méně než v dubnu 2010. Do nového zaměstnání z nich ve sledovaném měsíci nastoupilo 61.129 osob, což je meziměsíčně o 13.237 více a o 4249 méně meziročně. Celkem 19.470 uchazečů bylo vyřazeno bez umístění.   Nůžky mezi volnými pracovními místy a registrovanými nezaměstnanými se podle analytika společnosti Akcenta Miroslava Nováka dlouhodobě rozevírají a ani v delším časovém horizontu nelze podle něj očekávat pokles míry nezaměstnanosti na úroveň roku 2008.   Meziměsíční pokles nezaměstnanosti v dubnu zaznamenalo všech 77 úřadů práce. Nejvyšší pokles byl v okresech Pelhřimov, a to o 15,7 procenta, Jindřichův Hradec o 15,1 procenta, Jeseník o 14,1 procenta, Písek a Chrudim shodně o 13,7 procenta a Jihlava o 12,7 procenta.   Míru nezaměstnanosti vyšší než republikový průměr vykázalo 44 okresů. Nejvyšší byla v okresech Jeseník (16,3 procenta), Most (16,2 procenta), Bruntál (15,8 procenta), Děčín (14,7 procenta) a Hodonín (14,3 procenta). Nejnižší míra nezaměstnanosti byla v okresech Praha-východ (3,8 procenta), Praha-západ a Praha (shodně čtyři procenta) a Mladá Boleslav (4,8 procenta).   Míra registrované nezaměstnanosti mužů klesla na 7,8 procenta a žen na 9,7 procenta. Ke konci dubna evidovaly úřady práce 249.700 žen. Jejich podíl na celkovém počtu uchazečů byl 48,6 procenta. Osob se zdravotním postižením bylo v evidenci úřadů práce 68.122, což představovalo 13,3 procenta z celkového počtu nezaměstnaných.   Ke konci dubna úřady práce registrovaly 31.958 absolventů škol všech stupňů vzdělání a mladistvých. Jejich počet klesl ve srovnání s předchozím měsícem o 1793 osob. Na celkové nezaměstnanosti se podílejí 6,2 procenta.   Podporu v nezaměstnanosti poskytovaly v dubnu úřady práce 134.434 uchazečům o zaměstnání, což je 26,2 procenta všech osob vedených v evidenci    vrk sos dvd jw  