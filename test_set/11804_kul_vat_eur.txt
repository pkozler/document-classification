 V Nasavrkách bude vesnice z doby laténské  Nasavrky (Chrudimsko) 2. května (ČTK) - V Nasavrkách na Chrudimsku v červnu začne vznikat vesnice z doby laténské. Arechopark umožní návštěvníkům poznávat život keltských předků. Proti původním plánům se výstavba posouvá o dva měsíce, ale plánovaný harmonogram prací to nijak nenaruší. ČTK to řekla manažerka projektu Anna Frantalová ze sdružení Boii.   "V tuto chvíli probíhá výběrové řízení na dodavatele stavebních prací a také další přípravné práce spojené s administrací dotace," uvedla Frantalová.   Skanzen za 20 milionů korun, který podpořila Evropská unie, by měl být hotový v červenci příštího roku. Bude se skládat asi ze 30 budov na šesti dvorcích. Objekty bude chránit rozsáhlé opevnění se vstupní branou a nebude chybět kultovní areál - místo se svatyní pro náboženské obřady.   "Lákadlem skanzenu bude historická věrohodnost staveb, neboť všechny hlavní budovy mají svoji předlohu v archeologických nálezech. Stavby postaví zkušení řemeslníci klasickými řemeslnými metodami, jako je ruční otesávání trámu, ruční výroba rákosových střech a další," řekla Frantalová.   Archeoskazen počítá s návštěvností 60.000 lidí ročně. Po celý rok se v něm návštěvníci budou seznamovat s chovem domácích zvířat a keltskými svátky. Sdružení bude pořádat odborné konference, vzdělávací programy pro školy či tábory pro děti. Výhledově se skanzen zaměří i na biozemědělskou produkci nebo chov včel.   Za životem Keltů mohou lidé jezdit do Nasavrk od roku 2002. Mohou si projít Keltskou stezku Železnými horami a prohlédnout si keltskou expozici v první patře zámku. Sdružení Boii také mimo jiné pořádá letní festival Lughnasad, keltský svátek úrody, radosti a plodnosti.   jlc snm  