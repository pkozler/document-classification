 Aktuálně:Brusel nechce Česku proplácet předražené dopravní stavby  Praha 10. května (ČTK) - Ministerstvo dopravy stáhlo z Bruselu žádosti o proplacení vodních a silničních staveb v celkové výši 110 miliard korun. Napsal to dnes server Aktuálně.cz s tím, že důvodem je varování Evropské unie, že neproplatí všechny žádosti na dopravní projekty, které jsou buď předražené nebo neregulérně zadané. EU zejména vadí sporná zakázka na stavbu zdvihacího železničního mostu v Kolíně.   Stažení žádostí je podle tiskového mluvčího ministerstva dopravy Jakuba Ptačinského preventivním opatřením. "Je třeba prověřit, zda se nedostatky zjištěné na několika málo projektech, netýkají i dalších projektů," řekl Ptačinský, přičemž předpokládá, že ministerská kontrola, které budou žádosti podrobeny, žádné chyby nenajde. V opačném případě stavby proplatí státní rozpočet. "Náklady ale budou minimální, z evropských prostředků nebude financována pouze ta část výdajů, která byla dotčena konkrétním pochybením," dodává mluvčí.   Ptačinský však nezná termín, kdy Česko opět začne žádat o proplácení dopravních staveb. Vedle Operačního programu Doprava je přitom stejně zpochybněno dalších pět evropských programů v hodnotě 330 miliard Kč, píše server.   Kvůli zakázce na výstavbu zdvihacího mostu přes Labe koncem dubna odvolal ministr dopravy Radek Šmerda šéfa Ředitelství vodních cest (ŘVC) Miroslava Šefaru. Zvednutí železničního mostu přes Labe v Kolíně bylo největší zakázkou v historii ŘVC. Kritéria pro výběr firmy byla podle médií nastavena tak, že o lukrativní zakázku mohlo usilovat jen jediné sdružení firem Viamont DSP, Eurovia a EDS Holding.   Viamont zakázku vysoutěžil za 1,15 miliardy korun, následné vícepráce jí ale prodražily o dalších 350 milionů. Podle Aktuálně.cz úředníkům z Bruselu samotné zdražení stavby o vícepráce nevadilo, ale fakt, že je Češi nechtěli hradit sami a že žádali o jejich proplacení v Bruselu.   Zakázka byla zadána v době, kdy byl ministrem dopravy Aleš Řebíček (ODS). Vedle vysokých nákladů čelila stavba kritice, zda je nutné zvedat v Kolíně most pro průjezdy vyšších lodí, když není Labe ani celoročně splavné.   cfr mha  