 ČSÚ: Na jihu Čech stoupla meziročně těžba dřeva  České Budějovice 7. června (ČTK) - Na jihu Čech stoupla loni meziročně těžba dřeva. Lesníci ho zpracovali 2,36 milionu metrů krychlových, předloni to bylo o 100.000 metrů krychlových méně. Bylo pokáceno méně stromů napadených kůrovcem. Vyplývá to z údajů Českého statistického úřadu.   V Jihočeském kraji bylo loni vytěženo téměř 1,9 milionu metrů krychlových smrkového dřeva, zhruba stejně jako loni. Dále přes 323.800 metrů krychlových borovice, meziročně o zhruba třetinu více. Listnatých stromů bylo poraženo téměř 82.000 metrů krychlových, o zhruba šest procent více než předloni.   Neplánovaně, při takzvané nahodilé těžbě, bylo zpracováno celkem 924.805 metrů krychlových dřeva. Meziročně to je méně o téměř 244.000 metrů krychlových. Kvůli napadení hmyzem, ve většině případů kůrovcem, muselo být loni v kraji zpracováno 680.235 metrů krychlových dřeva, to bylo o téměř 12 procent méně než v roce 2009. Nejvíce dřeva napadeného kůrovcem vytěžili v Národním parku Šumava, 347.000 metrů krychlových, meziročně o 16 procent více.   V celé ČR se loni vytěžilo 16,7 milionu metrů krychlových dřeva, meziročně o 1,2 milionu více. Za nárůstem těžby byl příznivý vývoj cen surového dříví v tuzemsku i v zahraničí. Po dvouleté krizi v celém dřevozpracujícím průmyslu v ČR i ve světě začala opět růst výroba a spotřeba polotovarů a výrobků ze dřeva.   Jihočeský kraj je největším producentem dřeva, za ním následuje Plzeňský kraj. Tam se loni vytěžilo 1,88 milionu metrů krychlových dřeva.     Těžba dřeva v Jihočeském kraji v roce 2010 v metrech krychlových:      2009  2010     těžba dřeva celkem  2,268.292  2,364.048     jehličnaté  2,191.327  2,282.095     listnaté  76.965  81.953     nahodilá těžba  1,168.617  924.805     Zdroj: ČSÚ   kpe snm  