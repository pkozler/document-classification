 Indie chce učit žáky čínsky, najme tisíce tchajwanských učitelů  Tchaj-pej 10. května (ČTK) - Indie chce na Tchaj-wanu najmout až 10.000 rodilých učitelů čínštiny pro podstatné rozšíření výuku tohoto jazyka na indických školách. Oznámilo to dnes tchajwanské ministerstvo školství s tím, že šéfa rezortu Wu Čching-ťiho o tom během jeho návštěvy v Indii minulý týden informoval indický ministr lidských zdrojů Kapil Sibal.   V Indii se projevuje prudký nárůst zájmu studentů o výuku čínštiny, uspokojit tuto poptávku by chtělo nejméně 10.000 škol. Obliba čínštiny roste v závislosti na vzestupu mocenského vlivu Číny, napsala agentura AFP.   Tchaj-pej chce v tomto směru Indům vyhovět a vytvoří pracovní skupinu, která by proškolila zájemce o výuku jazyka v Indii. Musejí znát základní indické reálie a angličtinu na dorozumívací úrovni. Tchajwanská strana chce také uspořádat schůzky s indickými zájemci v Dillí, aby byla akce dobře zorganizovaná.   Čínština je na Tchaj-wanu trvale oficiálním jazykem. Ostrov je od roku 1949 oddělen od kontinentální Číny, kterou ovládl komunistický režim. Tchajwanská čínština je klasičtější: není tolik zamořená komunistickým výrazovým žargonem, který na kontinentu už je v poslední době také na ústupu a drží se hlavně v oficiálních tiskovinách.   ik sva  