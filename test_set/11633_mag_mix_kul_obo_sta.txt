 Sídlo herečky Gaborové na prodej za 28 milionů dolarů  --------------------    Ke zpravodajství: FOTO ve Fotobance  ID foto: P200901260292201   --------------------    Los Angeles 20. ledna (ČTK) - Hollywoodská herečka Zsa Zsa Gaborová a její manžel prodávají svoje sídlo v Los Angeles, za nějž by chtěli 28 milionů dolarů. Dávají tak na trh dům, kde kdysi žil Elvis Presley. Napsala to agentura Reuters s odvoláním na hereččina mluvčího Johna Blanchetta.     Dům na kopci v exkluzivní čtvrti Los Angeles Bel Air si nechal postavit zesnulý letec a průmyslník Howard Hughes.   Presley žil v tomto domě, který má 26 pokojů a bazén, před několika desetiletími, kdy natáčel filmy v Los Angeles, řekl Blanchette. Stojí na kopci a je z něho pěkný výhled na město.   Třiadevadesátiletá Gaborová, hvězda filmů Moulin Rouge a Lili z 50. let, podstoupila minulý pátek vážnou operaci, při níž jí lékaři amputovali pravou nohu zasaženou gangrénou. Loni v červenci jí vyměnili kyčelní kloub.   Nyní se zotavuje v losangeleské nemocnici, jejíž lékaři se o stavu pacientky vyjadřují "opatrně optimisticky". V nemocnici stráví herečka týden nebo dva. Doufá, že bude moci své 94. narozeniny 6. února oslavit už doma.   "Používáme jen dva pokoje, všechny ostatní jsou zamčené. Nemá smysl, aby dva lidé žili na tak velkém prostoru," řekl devátý manžel herečky, kterým je téměř o 35 let mladší německý princ Frederic von Anhalt. Loni spolu oslavili 24. výročí svatby.   Gaborová koupila Elvisovo sídlo v 70. letech, někdy po jeho smrti, za 600.000 dolarů (téměř 11 milionů korun). Před deseti lety jí podle Anhalta někdo za dům nabízel 18 milionů dolarů. Nyní se manželé chystají přestěhovat do luxusního bytu.   Někdejší hollywoodská hvězda maďarského původu se potýká se zdravotními problémy již delší dobu. Od roku 2002 je po autonehodě na invalidním vozíku, v roce 2005 prodělala mrtvici a stáhla se do ústraní. Loni v srpnu, kdy byla hospitalizována kvůli komplikacím po operaci kyčle, si pozvala do nemocnice kněze a přijala od něj poslední pomazání. Pak se ale zotavila a vrátila se domů.   ko dr  