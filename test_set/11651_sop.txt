 Experti upozorňují na pokles počtu slovenských Maďarů  Bratislava 7. ledna (ČTK) - Slovenští odborníci upozorňují, že vzhledem k demografickým trendům a asimilaci ubude slovenských Maďarů. Z více než pěti milionů obyvatel na Slovensku nyní tvoří Maďaři 9,7 procenta, je jich tedy přes 520.000. Slovensko čeká v květnu sčítání lidu a experti upozorňují, že pokles obyvatel hlásících se k maďarské menšině bude pravděpodobně pokračovat. Podle některých dokonce hrozí, že počet Maďarů klesne pod půl milionu, napsal dnes slovenský deník Sme.   Při posledním sčítání lidu v roce 2001 se maďarská menšina musela vyrovnat s historickým poklesem pod deset procent. Maďarští politici se nyní obávají prolomení další psychologické hranice.   Slovenská pravicová Strana maďarské koalice (SMK), která hájí zájmy Maďarů na Slovensku a od loňského července stojí mimo parlament, a strana Most-Híd, kterou založili někdejší členové SMK nespokojení s politikou vedení a která je součástí vládní koalice, proto chtějí přesvědčovat lidi, aby se při sčítání lidu hlásili k menšině. Chystají na jaro kampaň, která má Maďary přesvědčit, aby se při sčítání nebáli přihlásit ke své národnosti. "Předcházející období se spory o psaní maďarských názvů obcí a jazykový zákon je vystrašilo," tvrdí šéf Mostu-Híd Béla Bugár.   Údaje z posledního sčítání v roce 2001 slovenské Maďary šokovaly. Jejich počet poprvé od roku 1950 klesl, a to až o 47.000. Podíl maďarské menšiny poprvé poklesl pod desetiprocentní hranici. Před deseti lety se k maďarské národnosti přihlásilo 520.000 lidí.   "Kampaň uspořádáme se skupinou folklórního tance a bude zaměřená na obeznámení lidí s tím, proč je důležité přihlásil se ke své národnosti," prohlásil předseda Mostu-Híd Béla Bugár. SMK zase plánuje zapojit do kampaně nevládní organizace, které mají pomoci šířit "pozitivní vnímání menšinového postavení".   Pokles obyvatel hlásících se k některé z menšin může mít na tyto komunity také praktické dopady. Od jejich počtu se totiž odvíjejí i některá práva.   Menšinový jazyk mohou například používat na úřadech jen ve městech a obcích, kde jich žije alespoň dvacet procent. Na počtu závisí také výše příspěvku státu na menšinovou kulturu.   Obavy politiků potvrzují i experti. Sociolog László Gyurgyík, kterého list Sme citoval, upozorňuje, že v posledních patnácti letech se narodí méně Maďarů, než jich zemře. Slováků naopak v posledních letech přibývá. Maďarská populace oproti Slovákům i rychleji stárne.   Důležitým faktorem úbytku Maďarů je i asimilace, tedy postupné splývání s většinou. Socioložka Zuzana Meszárosová-Lamplová podle Sme uvádí, že ji urychluje i změna národnostní struktury v oblastech s menšinami.   Gyurgyík odhaduje, že pokles slovenských Maďarů může být opět podobně dramatický jako před deseti lety. "Předpokládám, že se jich přihlásí 460.000 až 490.000," říká. Část Maďarů si podle něho zároveň myslí, že budou-li Slováky, budou mít lepší vyhlídky na uplatnění.   pel šeb  