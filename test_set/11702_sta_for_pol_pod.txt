 Sněmovna schválila peníze na podporu oprav bytových domů  Rozšířili jsme o 2. a 3. odstavec.   --------------------    Praha 6. května (ČTK) - Poslanci dnes schválili návrh umožňující opětovné otevření programu Nový panel Státního fondu rozvoje bydlení (SFRB). Fond bude moci letos uzavřít s majiteli bytových domů smlouvy o poskytnutí úrokových dotací v hodnotě miliardy korun. ČTK to oznámilo ministerstvo pro místní rozvoj. Kvůli nedostatku peněz bylo přijímání žádostí od loňska pozastaveno.   Ministr pro místní rozvoj Kamil Jankovský (VV) dnes poslancům řekl, že schválený rozpočet fondu sice respektoval nastavené výdajové rámce, ale tomu nebylo možné poskytnout žádné peníze na podporu a revitalizaci bytových domů. "Vzhledem k tomu, že to je věc, kterou považujeme za velice závažnou z hlediska bytové politiky a nechceme podporovat další degradaci panelových domů, našli jsme dodatečně možnost zvýšit tyto výdajové rámce," informoval ministr poslance.   Řekl také, že jde o úrokovou dotaci rozloženou v čase, takže ročně zatíží rozpočet fondu částkou 84 milionů korun. Skutečně vyčerpaný objem peněz pak fond obdrží formou dotace ze státního rozpočtu. Změnu rozpočtu pak podpořili poslanci napříč stranami, proti nebyl žádný z nich.   Předběžný příjem žádostí o úrokové dotace zahájil fond bydlení už v dubnu. Do konce měsíce úředníci přijali 268 projektů. "Každý projekt, který splní parametry nařízení, je automaticky podpořen. Vliv úředníků, zprostředkovatelů, či politiků na poskytnutí konkrétní dotace je nulový," uvedl ministr v tiskové zprávě.   Typickými příjemci podpory jsou bytová družstva a společenství vlastníků. Předloni stát dotoval úroky z úvěrů na revitalizaci panelových domů částkou 2,6 miliardy korun. V roce 2010 to byla miliarda korun, kterou stačili žadatelé vyčerpat do loňského srpna. Pak se příjem žádostí kvůli nedostatku prostředků zastavil. Celkem od roku 2001 státní dotace pro program překročily 12,85 miliardy korun, pomohly opravit kolem 360.000 bytů.   dnv nlm dvd vju  