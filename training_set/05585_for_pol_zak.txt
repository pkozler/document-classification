 Berlusconiho večírků se prý účastnila další nezletilá  Řím 27. ledna (ČTK) - Večírků u šéfa italské vlády Silvia Berlusconiho v jeho rezidencích u Milána a na Sardinii se údajně účastnila další nezletilá dívka. Vyplývá to z dokumentů, která prokuratura zaslala italskému parlamentu v rámci vyšetřování premiéra ohledně intimních vztahů s nezletilou dívkou Ruby a údajného zneužití služebního postavení. Informovala o tom dnes agentura ANSA.   Iris Berardiová, kterou vyšetřovatelé označili za "notorickou prostitutku", se narodila v prosinci 1991 a v době, kdy nejméně dvakrát v listopadu a prosinci 2009 navštívila dvě Berlusconiho rezidence, byla nezletilá. Údaje vycházejí z lokalizace jejího mobilního telefonu.   Italský premiér je od konce prosince vyšetřován v takzvané aféře Rubygate. Údajně platil za intimní vztahy s Maročankou Ruby, která byla v té době nezletilá. To je v Itálii trestný čin.   Kromě placených intimních styků s nezletilou je premiér rovněž podezřelý, že zneužil svého služebního postavení a dosáhl propuštění Ruby zadržené za údajnou krádež.   Milánská prokuratura ve středu předala výboru italského parlamentu nové dokumenty, aby podpořila svou žádost o povolení k prohlídkám kanceláří, jež spadají pod Berlusconiho pravomoc.   Tři prokurátoři vyšetřující aféru Rubygate sepsali přes 220 stránek se svědectvími a novými telefonními odposlechy. V polovině ledna, kdy prokurátoři parlamentní komisi o povolení k prohlídkám požádali, předali parlamentu téměř 400 stránek dokumentace. Komise se má vyslovit v nejbližších dnech.   Soudci tvrdí, že mají důkazy o tom, že Berlusconi dával mladým dívkám za sexuální služby peníze a poskytoval jim zdarma byty.   "Nemám k tomu co říci, je to skandální," prohlásil k tomu Silvio Berlusconi. Šéf vlády i Ruby již dříve shodně popřeli, že by spolu měli intimní vztahy. Berlusconiho podpořil i jeho hlavní spojenec Umberto Bossi z Ligy severu: "Je to jen bouřka, která zase přejde, jsou to jen lejstra," vyjádřil se k novým dokumentům prokuratury.   pel hej  