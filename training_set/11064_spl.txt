 Koupaliště v Hradci a Jaroměři zahájí sezonu 20. května  Hradec Králové 10. května (ČTK) - Na koupališti Flošna v Hradci Králové se budou moci lidé rekreovat od pátku 20. května. Vloni otevřené koupaliště, které navštívilo téměř 95.000 lidí, letos nabídne například noční koupání. ČTK o tom dnes informovala mluvčí hradecké radnice Magdaléna Vlčková. Ve stejný termín otevře také například koupaliště v Jaroměři na Náchodsku.   "Novinkou nadcházející sezony budou některé služby zdarma, například použití lehátek a slunečníků na terasách," uvedla mluvčí. Radní chtějí na svém příštím jednání také řešit možnost krátkodobého vstupu na koupaliště za zvýhodněné vstupné, která dosud v nabídce koupaliště chyběla.   Lidé za vstup na hradecké koupaliště zaplatí více než vloni. Například vstupné při platbě v hotovosti či městskou kartou zdraží o deset až 33 procent. Při platbě takzvanými čipovými hodinkami budou ceny stejné jako loni, kdy bylo koupaliště v provozu první sezonu. Základní vstupné pro dospělého placené v hotovosti vzroste z 90 na 100 korun, tedy o 11 procent.   V pátek 20. května začne sezona také v plaveckém areálu v Jaroměři na Náchodsku, na sobotu 21. května se chystá doprovodný program k příležitosti zahájení letošní sezony. Za celodenní vstupné do areálu zaplatí dospělý 60 korun, dítě do 15 let 30 korun.   Některá koupaliště v Královéhradeckém kraji zatím se zahájením sezony vyčkávají, například koupaliště v Lodíně na Královéhradecku zahájí sezonu 4. června. Ceny zůstanou pro letošní sezonu stejné jako v minulém roce. Dospělí zaplatí za den 60 korun.   sja snm  