 Zimní počasí opět způsobuje potíže Číňanům cestujícím na svátky  Peking 20. ledna (ČTK) - Sníh a ledovka na silnicích způsobují značné dopravní potíže v Číně, která se připravuje na oslavy lunárního Nového roku. Ten je tradičně spojen s největším každoročním přesunem lidí na světě, píše dnes agentura AP.   Podle agentury Nová Čína stovky lidí tento týden kvůli sněhu a ledovému dešti uvízly na letištích ve východočínské provincii Chang-čou a na jihozápadě země v Čchung-čching.   Husté sněžení a led postihly části východní, centrální a jihozápadní Číny, zpomalily dopravu, způsobily zpoždění letů a také přerušení dodávek elektřiny. Na jihu v Jün-nanu sníh a led zastavily provoz elektráren v osmi městech.   Úřady předpokládají, že během novoročních lunárních svátků se bude přesunovat kolem 230 milionů lidí. Pro mnohé Číňany je to jediná příležitost za rok k návštěvě rodiny.   Oficiální cestovní sezona začala tento týden a skončí 27. února. Lunární Nový rok připadá letos na třetí den v únoru.   Meteorologové varují, že v některých oblastech severní a západní Číny je nutné počítat se sněžením a mrznoucím deštěm až do neděle.   Kvůli nepříznivému zimnímu počasí, především sněhovým bouřím, měly v předchozích letech vážné problémy s cestováním na svátky miliony Číňanů.   hit hej  