 Nejméně sedm mrtvých po útoku bezpilotních letounů v Pákistánu  Aktualizovali jsme o druhý útok v odstavcích 1, 4 a 5. Počet loňských obětí v 6. odstavci.   --------------------    Islámábád 23. ledna (ČTK) - Nejméně sedm údajných ozbrojenců dnes bylo zabito při dvou náletech amerických bezpilotních letounů v severozápadním Pákistánu u hranic s Afghánistánem. Informovala o tom agentura AFP s odvoláním na pákistánské úřady.   První útok se odehrál na kmenovém území Severního Vazíristánu. Podle zástupce zpravodajských služeb správního střediska této oblasti Miranšáhu čtyři ozbrojenci zemřeli poté, co americký nepilotovaný stroj zasáhl automobil, který právě zaparkoval u jednoho z domů.   Letoun prý také vypálil několik řízených střel na město Datta Khel vzdálené asi 40 kilometrů západně od Miranšáhu.   Zhruba o čtyři hodiny později AFP ráno informovala o druhém útoku v téže oblasti na severozápadě Pákistánu. Zahynuli při něm nejméně tři povstalci. Podle bezpečnostních služeb byl útok namířen proti povstalcům, kteří se přemísťovali na motocyklu. Podle agentury AP při druhém útoku zahynuly dvě osoby.   Hraniční území Severního Vazíristánu je baštou bojovníků teroristické sítě Al-Káida i pákistánské i afghánské odnože hnutí Taliban. Teroristé odtud útočí také na cíle v sousedním Afghánistánu. Oblast je tak častým cílem úderů, jako byl ten dnešní. Jenom loni při náletech bezpilotních letounů zemřelo podle pákistánských zdrojů na 700 lidí.   Americké vedení se k náletům veřejně nehlásí, v soukromí ale připouští, že při nich bylo zabito množství ozbrojenců včetně významných vůdců Al-Káidy. Podle kritiků však při nich přicházejí o život i nevinní civilisté.   Pákistánská vláda odsuzuje americké útoky bezpilotními letouny jako porušení svrchovanosti Pákistánu, předpokládá se však, že neoficiálně je podporuje, zejména pokud se zaměřují na ozbrojence, kteří bojují proti vládě v Islámábádu.   zdp kne šeb  