 Nominace na Oscary letos zabrousily do skupiny nováčků  --------------------    Ke zpravodajství: FOTO ve Fotobance  ID foto: F201101250469201, F201101230193901, P201101250676001, P201101250685401, F201101170135701   --------------------    Los Angeles 26. ledna (ČTK) - Nové tváře budou letos defilovat po červeném koberci, až se 27. února začnou scházet v losangeleském Kodak Theatre na předávání filmových Oscarů. Mezi dvacítkou těch, kdo jsou nominováni na nejprestižnější ocenění hereckého světa, je hned osm nováčků. A aby toho nebylo málo, nováčky na červeném koberci budou i tři z pěti režisérů, napsala agentura Reuters.   Z hereček se první nominace na Oscara těší dětská hvězda Hailee Steinfeldová, která zabodovala hned prvním filmem, zatímco Australanka Jacki Weaverová na premiérovou nominaci čekala 40 let. Do elitního klubu nominovaných na Oscara nově patří i Jesse Eisenberg, který ztvárnil roli zakladatele Facebooku Marka Zuckerberga ve filmu The Social Network.   "Vyrůstal jsem na sledování cen (Americké filmové akademie) a nikdy mě nenapadlo, že by se pro mě tohle jednou mohlo stát skutečností," řekl očividně nadšený Darren Aronofsky, který získal nominaci za režii baletního thrilleru Černá labuť.   "Jsem šíleně šťastný! Skáču radostí. Letošek je hodně soupeřivým rokem, zvláště pak pro režiséry," prohlásil David O. Russell, další z poprvé nominovaných režisérů, který se prosadil s biografickým dramatem z boxerského prostředí Fighter. Osmatřicetiletý Brit Tom Hooper, který je známější coby režisér televizních pořadů, získal svou první nominaci za film The King's Speech (Králova řeč).   Důkazem, že některé hvězdy se skutečně mohou zrodit přes noc, je čtrnáctiletá Hailee Steinfeldová, která svůj první doušek oscarové slávy upije za roli Mattie Rossové ve westernu bratří Coenů Opravdová kuráž. Do té doby měla kalifornská teenagerka na kontě jen hrstku reklam a televizních rolí, než si ji režisérská dvojice slavných bratří vybrala z tisícovek mladých hereček v celostátním castingu.   Při vyhlašování nominací na nejlepší herečku ve vedlejší roli prý spala. "Vzbudilo mě, když moji rodiče ve vedlejší místnosti začali křičet. Bylo to hodně surrealistické. Když jsem se vzbudila, říkala jsem si, že se mi to muselo jen zdát. Je to šílené," řekla agentuře Reuters.   Do společnosti hereckých hvězd Nicole Kidmanové, Natalie Portmanové a Anette Beningové vynesla nominace na Oscara také dvacetiletou Jennifer Lawrenceovou, která byla ještě před rokem neznámá - dokud nedostala roli v nízkorozpočtovém dramatu Winter's Bone.   První nominaci v 13 let trvající herecké kariéře získal i James Franco známý coby Harry Osborn z filmového Spider-Mana. Tentokrát se ale dvaatřicetiletý Franco při natáčení sotva pohnul; v dramatu 127 hodin ztvárnil horolezce uvězněného pod kamenem.   Nováčky na červeném koberci jsou i herci Christian Bale a Mark Ruffalo; prvnímu z nich vynesla nominaci role na drogách závislého boxera ve filmu Fighter a druhému úloha otce-dárce spermatu ve snímku Děcka jsou v pohodě.   dk kš  