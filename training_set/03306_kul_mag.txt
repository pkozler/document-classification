 Na světovou premiéru filmu Nickyho rodina přijede Nicholas Winton  --------------------    Ke zpravodajství: FOTO ve Fotobance  ID foto: P201005191020901, P200909040625101, P200909040478801, FO00420029   --------------------    Praha 11. ledna (ČTK) - Světové premiéry dokumentárního filmu s hranými dotáčkami Nickyho rodina, která se uskuteční před polednem 20. ledna v Kongresovém centru Praha, se zúčastní i 101letý Sir Nicholas Winton. Snímek režiséra Mateje Mináče přináší dosud nezveřejněná fakta a svědectví o záchranné akci nemající v novodobé historii obdoby. Odhaluje další peripetie osudů 669 českých a slovenských dětí, které jeho zásluhou přežily druhou světovou válku.   "Premiéra bude svědectvím toho, jak příklad jednoho člověka, jeho pozitivní poselství, dodnes inspiruje především mladé lidi na celém světě ke konání dobra," řekl Mináč ČTK. Další premiérové představení bude večer.   Winton se prý do Prahy velmi těší, z Británie přicestuje speciálním letadlem i se svými dětmi Nickem, Barbarou a vnukem Laurencem. "V Praze ho čeká setkání s přibližně dvěma desítkami těch, kteří jen díky němu přežili válku. Deset z nich účinkuje přímo ve filmu Nickyho rodina," dodal režisér.   Například z USA přiletí Ben Abeles, jeden z předních amerických vědců, autor systému pohonu pro sondy Voyager a Cassini, které tak mohly fotografovat a natáčet nejvzdálenější planety naší sluneční soustavy. Se svými vnoučaty přijde Zuzana Marešová, která ve vlaku do Londýna v roce 1939 jela i se svými dvěma sestrami.   V hraných rekonstrukcích snímku Nicykho rodina ožijí nově objevené příběhy zachráněných dětí. Mladého Wintona ztvárnil Michal Slaný, matku jednoho z dětí hraje Klára Issová. Velmi emociální je v jejím podání scéna u vlaku připraveného k odjezdu směr Londýn. Do posledního okamžiku váhá, zda opustit svou dcerku a poslat ji do neznámého bezpečí.   "Snažila jsem se celý den soustředit, nerozptylovat se a zkoušela si představit, co to musí být pro matku za pocit. Scéna byla technicky náročná a navíc mi docházelo, že ztvárňuji reálnou postavu, situaci, kterou někdo opravdu zažil. A pak, asi při třetí klapce, se mi spustily slzy, já zapomněla, co se děje kolem mě, a nechala se unášet emocí," vzpomněla Issová na natáčení.   "Ve filmu Nickyho rodina se pohybujeme od roku 1938 až do současnosti a příběh vlastně stále nekončí. Sami se stáváme diváky, jsme zvědaví, co všechno nový snímek spustí. Věříme, že se objeví další 'Wintonovy' děti a s nimi další příběhy," dodal Mináč. Přeje si, aby jeho dokument byl jakýmsi startovacím blokem, s jehož pomocí se to dobré, co v nás je, může dostat na povrch.   Winton zachránil těsně před vypuknutím druhé světové války 669 českých a slovenských převážně židovských dětí. S jeho pomocí odjely z Prahy do Velké Británie, kde našly nový domov. Jejich rodiče většinou zahynuli v koncentračních táborech. O svém činu Winton více než půl století nikomu neřekl. Do jeho "rodiny" patří dnes tisíce lidí, kteří mu vděčí za svůj život, ale všichni ti, kteří chtějí podle jeho příkladu udělat něco pozitivního pro druhé.   Nad slavnostní premiérou filmu Nickyho rodina převzal záštitu první místopředseda vlády a ministr zahraničních věcí Karel Schwarzenberg. V kinech se snímek objeví od 3. února. Pak bude mít distribuční premiéru v USA, Velké Británii a na Slovensku, tvůrci počítají s projekcemi na zahraničních festivalech.   Jiří Borovička kš  