 Ve Švédsku si vir prasečí chřipky vyžádal první oběť této zimy  Stockholm 2. ledna (ČTK) - Sedmiletý chlapec se stal první obětí takzvané prasečí chřipky během této zimy ve Švédsku. Chlapec nakažený virem H1N1 zemřel na Silvestra ve městě Helsingborg, uvedla v sobotu agentura AFP s odvoláním na mluvčího švédského institutu pro kontrolu nakažlivých onemocnění Pera Hagstama.   Chlapec byl jedním ze tří pacientů infikovaných virem H1N1, kteří byli přijati na různých jednotkách intenzivní péče v nejjižnějším švédském regionu Skaane.   K 26. prosinci 2010 bylo ve Švédsku zaznamenáno celkem 65 případů nakažení virem H1N1. Třicítka obyvatel skandinávské země infekci podlehla předešlou zimu.   Kvůli šíření viru byla předloni vyhlášena pandemie, kterou prohlásila Světová zdravotnická organizace (WHO) za skončenou loni v srpnu. Návrat prasečí chřipky v prosinci zaznamenala například i Velká Británie.   Oběťmi prasečí chřipky bývají často lidé, kteří trpěli i dalšími zdravotními problémy.   zdp      