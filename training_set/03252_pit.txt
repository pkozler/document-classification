 V Polsku půjde posílat dopisy z hypermarketů nebo benzinek  Varšava 19. ledna (zpravodajka ČTK) - Lidé v polských městech budou moci posílat dopisy a balíčky nebo kupovat známky v hypermarketech, na čerpacích stanicích a pobočkách státního provozovatele loterií. Polská pošta slibuje, že klienti tyto služby letos budou moci využít na asi 200 místech, současně plánuje zavírání tradičních úřadoven.   "Ve velkých městech je málo poboček pošty," řekl listu Gazeta Wyborcza Mariusz Popek, člen dozorčí rady Polské pošty. Například ve Varšavě na jeden poštovní úřad připadá 9000 lidí, podle zákona by to přitom mělo být o dva tisíce méně. Lidé tak musejí čekat v dlouhých frontách. Na mnoha místech v Polsku má pošta partnery, jsou jimi drobní podnikatelé, například majitelé malých obchodů s potravinami.   "Musíme být tam, kam chodí náš zákazník, kde se dá dobře zaparkovat auto," říkají zástupci Polské pošty. Výhodou pro klienty také má být to, že hypermarkety jsou na rozdíl od klasických poštovních poboček otevřené dlouho do večera. Pošta v současnosti jedná se zástupci celopolských obchodních sítí a čerpacích stanic o podmínkách, za jakých by mohli poštovní služby poskytovat. Podle představitelů pošty tato dodatečná služba obchodníkům přinese růst obratu, protože zákazník, který si půjde například vyzvednout balíček, si rovnou i nakoupí.   Zároveň s tím, jak poštovní služby začnou poskytovat supermarkety nebo benzinky, plánuje Polská pošta zavírat své tradiční pobočky. Během letoška jich chce zlikvidovat několik stovek.   Česká pošta také chystá přeměnu svých filiálek. Partnerem, který by mohl nově zajišťovat poštovní služby, se mohou stát úřady nebo obchody. Pošta v minulosti narazila s návrhem úplně zrušit ztrátové pobočky v malých městech. Sdružení místních samospráv ČR koncem loňského roku varovalo, že obyvatele obcí, kde Česká pošta hodlá rušit své úřady, čeká pokles životní úrovně.   hab vju  