 Podnikatelé ve fotovoltaice čekají propad tržeb a míří na východ  Praha 28. ledna (ČTK) - Tuzemští podnikatelé v solární energetice čekají letos v důsledku legislativních změn výrazný propad tržeb a za novými projekty míří na východ Evropy. Mnozí dodavatelé solárních panelů jsou kvůli obtížným podmínkám v oboru nuceni zaměřit se na jiné činnosti. Vyplývá to z ankety ČTK mezi podnikateli ve fotovoltaice, kteří se sešli na veletrhu Solar Praha na pražském Výstavišti.   Vláda loni přijala sérii opatření, která měla v Česku omezit rozvoj fotovoltaiky, neboť kvůli ní hrozilo prudké zdražení elektřiny. Zavedlo se tak například zdanění solárních elektráren sazbou 26 procent či zvýšení poplatků za zábor zemědělské půdy pro sluneční zdroje. Pro solární elektrárny s výkonem nad 100 kilowattů připojených od ledna 2011 se výkupní cena elektřiny snížila o více než polovinu, tedy z loňských 12.150 korun za megawatthodinu na 5500 korun za MWh.   Podnikatelé v solárním odvětví tvrdí, že tyto změny výrazně omezily zájem o fotovoltaiku v Česku. "Legislativní změny se samozřejmě projevily na našich tržbách a v odvětví teď panuje velká nejistota," řekl Petr Lešek ze společnosti První Chodská, která instaluje solární panely na střechách. "Letos čekáme pokles tržeb o více než polovinu a musíme hledat nové postupy, jak udržet prodeje," dodal.   Jednatel společnosti Česká solární, která také montuje solární panely na střechy, Viktor Soós tvrdí, že jeho firma v současnosti nemá žádné zakázky a přežívá z rezerv. "Do firmy jsme museli přibrat další činnosti, abychom mohli fungovat," uvedl. Společnost tak vyrábí například solární systémy na ohřev vody nebo solární svítidla pro komunální účely.   Soósovu firmu nejvíce poškozuje stop stav vydávání smluv solárním elektrárnám o připojení do přenosové soustavy, který trvá od loňského února. I kdyby byl ale letos tento stop stav zrušen, pak další rozvoj fotovoltaiky limituje Národní akční plán, který letos počítá s nárůstem výkonu solárních elektráren o zhruba pět megawatt.   Pro společnost Apolo Solar je výhodou, že kromě Česka staví solární elektrárny také v Německu, Itálii či na Slovensku. "V Česku letos čekám pokles tržeb o 90 procent, kdybych nedělal další země, tak můžu firmu zavřít," řekl jednatel Apolo Solar Tomáš Brabec. Kvůli legislativním změnám namířeným proti fotovoltaice musel propustit desítky zaměstnanců. "Je to škoda, nevěřil bych, že se u nás podnikatelské prostředí může takhle zkazit," dodal.   Firma Solar Systems, která staví fotovoltaické elektrárny na klíč, se kvůli ztíženým podmínkám v Česku začíná se svými projekty obracet na země východní Evropy. "Teď se orientujeme hlavně na Slovensko, ale jdeme také do Bulharska, Polska i Ruska," uvedl manažer zakázek Solar Systems Jiří Lexa. Minulý rok Solar Systems v ČR postavil solární elektrárny o výkonu 30 megawatt.   Zklamání nad změnami tuzemských podmínek ve fotovoltaice projevil také manažer německé společnosti Donauer Solar Systems Stephan Kuhl. "V Česku je fotovoltaika hodně závislá na politických rozhodnutích. V Německu se sice podpora fotovoltaiky také omezuje, ale je to postupné a víme o tom s dostatečným předstihem. Pak se na změny můžeme připravit a trh lépe chránit," dodal.   Lukáš Opatrný vju  