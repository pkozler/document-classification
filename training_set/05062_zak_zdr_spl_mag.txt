 Silvestrovská noc se v Olomouckém kraji obešla bez vážných úrazů  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Olomouc 1. ledna (ČTK) - V Olomouckém kraji se silvestrovské oslavy podle záchranářů, hasičů i policie obešly bez vážnějších následků. Zdravotníci vyjížděli především k drobným úrazům lidí, kteří se zranili pod vlivem alkoholu. Nezaznamenali ani žádné závažné poranění způsobené pyrotechnikou. Poměrně klidnou noc za sebou mají hasiči. Zasahovali jen u několika hořících kontejnerů.   Zdravotníci pomáhali lidem, kteří utrpěli drobná poranění nebo i otřesy mozku při pádech, v několika případech ošetřovali i zraněné při rvačkách. "Na Šumpersku bylo jedno drobné poranění pyrotechnikou, ale nic vážného," řekl ČTK náměstek ředitele krajské záchranné služby Jan Weinberg.   Zdravotníci podle něj jen v průběhu noci vyjížděli asi stokrát a Silvestr se od předchozích nijak dramaticky nelišil. "Nestaly se žádné závažné úrazy pyrotechnikou. Řekl bych, že to bylo spíše klidnější, anebo srovnatelné," doplnil Weinberg.   Kontejnery v noci hořely například ve Šternberku, Hranicích nebo olomoucké části Holice. "Jinak byl v celku úplně klid," zhodnotil následky silvestrovské noci mluvčí krajských hasičů Zdeněk Hošák. Na Horním náměstí v centru Olomouce, kde hasiči preventivně hlídali ohňostroj, v noci ošetřili před příjezdem záchranářů ženu s rozbitou hlavou.   Dramatické incidenty v souvislosti se silvestrovskými radovánkami nemuseli řešit ani policisté. "K drobným výtržnostem v rámci Olomouckého kraje došlo, ale nic zásadního to nebylo," řekla krajská policejní mluvčí Jitka Dolejšová.   jem jpt  