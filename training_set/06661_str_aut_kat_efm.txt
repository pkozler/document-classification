 Tisk: Výroba Toyoty by se mohla vrátit k normálu již v srpnu  Doplnili jsme vyjádření Toyoty a aktualizovali údaj o vývoji ceny jejích akcií ve 2. odstavci.   --------------------    Tokio 10. května (ČTK) - Výroba největší japonské i světové automobilky Toyota Motor se pravděpodobně vrátí na běžnou úroveň o dva až tři měsíce dříve, než se čekalo, protože dodávky součástek narušené březnovým zemětřesením v Japonsku se stabilizují. Uvedl to dnes japonský list Nikkei. Všechny výrobní linky Toyoty by tak mohly obnovit normální produkci již v srpnu.   Toyota dnes zopakovala dřívější odhad, podle kterého by se její výroba měla vrátit k normálu v listopadu nebo v prosinci. Dodala však, že se bude snažit produkci obnovit co nejrychleji. Akcie společnosti dnes díky zprávě listu Nikkei posílily téměř o dvě procenta, napsala agentura Reuters.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Domácí závody Toyoty nyní pracují na poloviční výkon.   Problémy s dodávkami japonských součástek se projevily také v zahraničí. Toyota již omezila výrobu ve Spojených státech i dalších zemích. Podle některých analytiků by letos Toyotu kvůli výpadkům ve výrobě mohli o vedoucí pozici v odvětví připravit konkurenti General Motors a Volkswagen.   pmh mha  