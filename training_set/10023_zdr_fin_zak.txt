 Soud: Slovenské zdravotní pojišťovny mohou zisk využít volně  Bratislava 26. ledna (zpravodaj ČTK) - Zdravotní pojišťovny na Slovensku už nebudou muset vynaložit případný zisk pouze na financování zdravotní péče. Rozhodl o tom dnes v Košicích slovenský ústavní soud. Omezení možností při nakládání s hospodářským výsledkem prosadila minulá slovenská vláda. Akcionáři soukromých zdravotních pojišťoven se kvůli tomu obrátili na mezinárodní arbitráž.   Ústavní soud rozhodl, že ustanovení zákona o rozdělování zisku omezují majetková práva pojišťoven a představují neoprávněný zásah do principu právní jistoty a právního státu. Podle soudu jsou tak v rozporu s ústavou a mezinárodními předpisy.   Ustanovení, podle kterého zdravotní pojišťovny mohou případný zisk použít jen na financování léčby pacientů, prosadila v roce 2007 vláda levicového premiéra Roberta Fica. Tento krok odůvodnila argumentem, že soukromé pojišťovny nemají vydělávat na povinných platbách občanů a firem. Akcionáři dvou soukromých zdravotních pojišťoven na to zareagovali arbitráží, v níž od státu požadují vysoké finanční odškodnění.   Na Slovensku podnikají tři zdravotní pojišťovny, které vybírají povinné odvody, z nichž pak financují mimo jiné náklady na zdravotní péči včetně léků. Nejsilnější postavení má státem ovládaná Všeobecná zdravotná poisťovňa, zbytek trhu si rozdělily soukromé pojišťovny Dôvera a Union.   boa mik  