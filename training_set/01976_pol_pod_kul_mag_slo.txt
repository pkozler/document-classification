 Nicholas Winton se účastnil premiéry dokumentu Nickyho rodina  --------------------    Ke zpravodajství: FOTO/aktuality; AUDIO   Změnili jsme dlouhý titulek, zprávu přeformulovali a v 1. až 3. odstavci doplnili o informace z večerní premiéry.   --------------------    Praha 20. ledna (ČTK) - Premiéru měl dnes v Praze dokument režiséra Mateje Mináče Nickyho rodina. Večera se zúčastnil i britský zachránce stovek československých, převážně židovských dětí Nicholas Winton, o jehož činu film pojednává. Těsně před druhou světovou válkou se mu podařilo odvézt děti do Británie, jinak by skončily v nacistických vyhlazovacích táborech. Když se 101letý Winton v sále Kongresového centra objevil, celé hlediště spontánně povstalo a vzdalo mu úctu dlouhým potleskem.   Záštitu nad premiérou převzal místopředseda vlády a ministr zahraničních věcí Karel Schwarzenberg, který snímek uvedl spolu s ministrem obrany Alexandrem Vondrou. Premiéry se zúčastnil také exprezident Václav Havel.   Winton divákům z pódia řekl, že i pro něho byl film silným zážitkem. "Vím, že to není chvíle pro dlouhé projevy, ale chtěl bych upozornit na dvě důležitá slova, která si můžete vyložit posvém. Jsou to etika a kompromis," uvedl.   První místopředseda Senátu Přemysl Sobotka navrhl Wintona na Nobelovu cenu za mír. Po první odpolední projekci snímku Nickyho rodina předal nominační dopis norskému velvyslanci v ČR Jensi Eikaasovi. Návrh podpořila petice, kterou v Česku podepsalo přes 100.000 dětí.   Velký sál se už před polednem zaplnil mladými lidmi z celé republiky zapojenými do nadnárodního vzdělávacího programu Loterie života. Inspirovali se právě Wintonovým příkladem a byli prvními diváky Mináčova dokumentu s hranými rekonstrukcemi.   "Všechno se dá uskutečnit, když to není vysloveně nemožné, když na to člověk zaměří svou mysl a když je rozhodnutý, že to udělá," tvrdí Winton. Protože režiséra tato "nákaza dobrem" fascinuje, použil jeho příběh už potřetí. Poprvé před 13 lety v hraném filmu Všichni moji blízcí a vzápětí v roce 2001 v dokumentu Síla lidskosti - Nicholas Winton, za který získal cenu Emmy. Nový snímek, v jehož hraných pasážích se objevili herci Michal Slaný a Klára Issová, bude do českých kin uveden 3. února. Bude se promítat i v USA, Británii, na Slovensku a na filmových festivalech.   "Při natáčení jsme snad šestkrát obletěli celou zeměkouli a navštívili dvě desítky zemí. Ve střižně jsme strávili neuvěřitelné čtyři tisíce hodin. Teď máme šanci to zúročit," řekl spoluautor scénáře, střihač a spoluproducent Patrik Pašš.   Winton byl za svůj čin ve vlasti povýšen do šlechtického stavu a Václav Havel mu v roce 1998 udělil Řád Tomáše Garrigua Masaryka. Na pražskou premiéru přijel se svými dětmi Nickem a Barbarou, jejich partnery a vnukem Laurencem.   Odpoledne se Winton setkal v Kongresovém centru s žáky základní školy v Kunžaku, od nichž vyšel podnět, aby mu byla udělena Nobelova cena. Na dotaz, proč jeho příběh mladé lidi inspiruje, odpověděl, že je určitým návodem či pobídkou, co by měli dělat v budoucnu. "Ohlížet se do minulosti nemá příliš smysl," vysvětlil.   Projekce se zúčastnili i někteří ze zachráněných, kteří se po válce rozprchli po celém světě. Deset z nich v Mináčově dokumentu hovoří.   Režisér v něm přináší nezveřejněná fakta a svědectví o Wintonově záchranné akci a odhaluje peripetie osudů 669 českých a slovenských dětí, které díky němu přežily druhou světovou válku. Ukazuje, jak příklad jednoho člověka a jeho pozitivní poselství inspiruje i po tak dlouhé době především mladé lidi na celém světě ke konání dobra. "Pohybujeme se od roku 1938 až do roku 2010, příběh stále nekončí. My sami se stáváme diváky, jsme zvědaví, co všechno náš nový film spustí," řekl režisér.   Na tiskové konferenci producent Pašš uvedl, že hledání "Wintonových dětí" je jako detektivka. Celkem 261 se jich podařilo najít, další čtyři stovky stále chybí. Mináč vysvětlil, proč z filmu zmizely až na dalajlamu a hrdinu holokaustu Elieho Wiesela výpovědi významných světových osobností. "Středem našeho vyprávění nejsou, nás zajímaly obyčejné činy těch zachráněných," řekl.   Jiří Borovička sih rot  