 ČEKIA: V ČR loni přibylo 6,4 pct firem, bylo jich skoro 340.500  --------------------    Ke zpravodajství: GRAFIKA   Doplnili jsme komentář expertů v 8. a 9. odstavci   --------------------    Praha 25.ledna (ČTK) - Na konci roku 2010 bylo v ČR registrováno 340.489 kapitálových společností, což je o 6,4 procenta více než v roce 2009. Loni v Česku vzniklo 23.634 nových firem. To je srovnatelný výsledek s rokem 2008 a zhruba o 3,4 procenta více než v roce 2009. Vyplývá to z údajů České kapitálové informační agentury (ČEKIA).   "Z našich dlouhodobých analýz vyplývá, že ekonomická krize v ČR zájem o podnikání ovlivnila jen minimálně, když počet nově vznikajících firem meziročně vykazoval jen mírné výkyvy," komentovala výsledky průzkumu analytička agentury Petra Štěpánová. Na dvě třetiny nově registrovaných společností podniká v oblasti nemovitostí, služeb, obchodu a zpracovatelského průmyslu.   Z detailní analýzy vlastnické struktury nově založených firem vyplývá, že do 56 procent společností registrovaných v roce 2010 vložili kapitál noví investoři, kteří v minulosti v ČR nepodnikali. U asi 40 procent subjektů figuruje vlastník, který zde již v předchozím období vyvíjel podnikatelské aktivity. "Přes nepříznivé dopady ekonomické krize je zřejmé, že v Česku stále existuje významný prostor pro nové podnikatelské aktivity. Příznivou zprávou je, že se zde investoři nebojí podnikat," dodala Štěpánová.   Za posledních pět let počet firem v ČR narostl o čtvrtinu. "Ačkoliv odhadujeme, že zhruba 20 procent společností zapsaných v obchodním rejstříku jsou mrtvé schránky, které nevykazují žádnou podnikatelskou činnost, trend narůstajícího počtu společností pro tuzemskou ekonomiku lze hodnotit jako pozitivní," doplnila analytička.   Ke konci roku 2010 ČEKIA ve svých databázích evidovala 24.042 akciových společností a 316.447 společností s ručením omezeným; akciové společnosti tak tvořily 7,1 procenta podniků. "Mezi českými firmami dominují společnosti s ručením omezeným, které jsou mezi podnikateli nejoblíbenější právní formou z důvodu jednoduchosti založení, nízké kapitálové náročnosti a ručení," upozornila Štěpánová.   Nejvíce podnikatelských subjektů, 43 procent z celkového počtu, bylo loni založeno v Praze (10.267). Silnou pozici mají také kraje Jihomoravský (2167), Moravskoslezský (1583) a Středočeský (1445). Nejméně firem v roce 2010 vzniklo v Libereckém (385) a Karlovarském kraji (395), respektive na Vysočině (428).   Téměř třetina společností založených loni podniká v oblasti nemovitostí a různých formách služeb, jako je poradenství, účetnictví a právo. Čtvrtina se jich zaměřuje na obchod a s ním související zprostředkování a desetina působí ve zpracovatelském průmyslu. Ve srovnání s předchozími lety je patrný pokles zájmu o podnikání ve stavebnictví, zatímco podstatně posílil zpracovatelský průmysl, uzavřela Štěpánová.   Zhruba sedminu ze společností s ručením omezeným založených v roce 2010 založily už existující firmy za účelem rozložení rizik plynoucích z případného krachu, odhadla obchodní ředitelka Společnosti Online Mária Ščamburová. Po rozdělení podle ní nehrozí, že podnikatel v případě bankrotu obchodní firmy přijde i o své nemovitosti. Podnikatelé se obávají také šikanózních insolvenčních návrhů, doplnil daňový specialista společnosti Akont Viktor Hába.   Na vzniku části akciových společností se prý podepsal rovněž solární boom. "Akciové společnosti se staly oblíbené zejména díky možnosti ovládat firmu skrze anonymní akcie na majitele. Roli sehrálo i to, že akciové společnosti jsou oblíbené u zahraničních investorů. Ti podle posledních odhadů drží zhruba 20 procent projektů,“ poznamenal Hába.   ČEKIA je přední tuzemský poskytovatel databází firem a ekonomických informací. Orientuje se především na získávání hospodářských informací o českých podnicích.     Celkový počet firem v ČR v letech 2006 až 2010:      2010  2009  2008  2007  2006     a.s.  24.042  23.221  22.888  21.932  19.636     s.r.o.  316.447  296.787  280.736  261.946  252.407     celkem  340.489  320.008  303.624  283.878  272.043     Zdroj: ČEKIA, databáze Magnus   Filip Dušek mha  