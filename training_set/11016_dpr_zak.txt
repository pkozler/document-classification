 Při nehodě autobusu na letišti ve Frankfurtu zemřela žena  Frankfurt nad Mohanem 20. ledna (ČTK) - Na mezinárodním letišti ve Frankfurtu nad Mohanem vjel dnes autobus do skupiny lidí čekajících na zastávce. Jedna mladá žena krátce po nehodě zemřela a pět dalších lidí bylo zraněno, někteří z nich těžce, informovala agentura DPA.   Nehoda se udála krátce před 08:30 na zastávce na takzvaném letištním okruhu, tedy na cestě, která vede kolem frankfurtského letiště. Do čekajících vjel autobus, který je určen pro přepravu zaměstnanců letiště.   Podle policie neexistují zatím žádné indicie, že by se jednalo o úmyslný útok řidiče. Spíše je prý možné, že řidič upadl do bezvědomí. Nyní je v nemocnici, protože utrpěl šok.   mtw ank  