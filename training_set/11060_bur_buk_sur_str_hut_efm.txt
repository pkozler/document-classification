 ArcelorMittal se spojil s rivalem k převzetí kanadské Baffinland  Toronto 14. ledna (ČTK) - Největší evropská a světová ocelářská skupina ArcelorMittal se k převzetí firmy Baffinland Iron Mines, která kontroluje ohromná naleziště železné rudy v kanadské Arktidě, spojila s dosavadním kanadským konkurentem Nunavut Iron. Obě firmy dnes předložily společnou nabídku v hodnotě 590 milionů kanadských dolarů (CAD, 10,9 miliardy Kč) a ukončily několikaměsíční vzájemné soupeření.   Nabídkou 1,50 CAD za akcii Baffinlandu překonává společný návrh dosavadní nabídky obou firem. Podle dohody by měl Arcelor získat v Baffinlandu 70 procent a zbytek Nunavut, finančně podporovaný americkou investiční skupinou Energy &amp; Minerals Group, sdělil ArcelorMittal.   Souboj obou firem o Baffinland začal v září. Jde v něm o rozsáhlé ložisko Mary River v severovýchodní Kanadě, považované za jedno z největších dosud nevyužívaných nalezišť železné rudy na světě s odhadovaným objemem 365 milionů tun. Kvalitní rudy je v něm podle agentur tolik, že může zásobovat řadu let celou Evropu. Díky blízkosti k oceánu má výhodu snadného přístupu na evropský trh.   Arcelor by získáním kontroly nad projektem snížil svou závislost na australském koncernu BHP Billiton a brazilské společnosti Vale, dominantními světovými vývozci rudy. Tři přední dodavatelé této suroviny se loni rozhodli určovat ceny namísto dosavadních ročních kontraktů na každé čtvrtletí, což odběratele vystavuje riziku náhlých cenových skoků. ArcelorMittal si nyní buduje rezervy, aby se chránil před prudkým růstem cen, které se nyní pohybují v blízkosti rekordních maxim.   Náklady na rozvoj projektu vysoce překročí cenu akvizice Baffinland a odhadují se na čtyři miliardy CAD. Vedle přípravy samotné těžby se předpokládá vybudování železnice, přístavu a speciálního tankeru pro přepravu arktickými vodami.   hp jw   