 Skiareály mají skvělé podmínky k lyžování, dnes se však vylidnily  Praha 2. ledna (ČTK) - Zimní střediska v době zimních prázdnin nabízela výborné podmínky k lyžování i příjemné počasí, s blížícím se koncem volna se však řada z nich vylidnila. Mnohé skiareály budou proto v lednu lákat lyžaře na nižší ceny ubytování i jízdného na vlecích. Dobré podmínky pro sport měli také běžkaři a bruslaři. V Krkonoších i v Jeseníkách platí druhý stupeň lavinového nebezpečí, hrozí ale jen mimo značené trasy.   Na sjezdovkách v Krkonoších leží 50 až 130 centimetrů sněhu, vánoční nápor lyžařů však už opadl. Ve Špindlerově Mlýně dnes lyžovalo asi 3000 lidí, v silvestrovském týdnu byl zájem dvojnásobný. Krkonoše nyní patří zejména ruským turistům, kteří sem přijeli oslavit pravoslavné Vánoce.   Klesly ceny ubytování. Zatímco o Vánocích začínaly asi na 700 korunách za noc, nyní se dá noc se snídaní sehnat od 450 korun. Nižší je i jízdné na lanovkách. "Od 3. do 30. ledna jezdíme za ceny vedlejší sezony," řekl ČTK ředitel špindlerovského Skiareálu Jiří Beran.   Rušný přelom roku zažila zimní střediska v Jizerských horách, také na jejich svazích však turistů rychle ubývá. Provozovatelé čekají větší nápor ve druhé polovině ledna, kdy v Polsku začínají prázdniny. Na svahy libereckého Ještědu nastoupili po roce znovu i městští strážníci, kteří na lyžích dohlížejí na bezpečnost lyžařů. Strážníky dnes lidé mohli potkat také v Telnici nedaleko Ústí nad Labem.   Západočeská Šumava byla o tomto víkendu plná lyžařů, kteří si užívali mimo jiné i večerního lyžování. Výborné podmínky a velká návštěvnost byly také na krušnohorském Božím Daru. Podle tamějšího infocentra dnes přijeli noví hosté a hotely jsou opět téměř plné.   Naopak velmi špatný víkend z hlediska návštěvnosti zaznamenala většina lyžařských areálů v Jeseníkách, kde si někteří vlekaři stěžovali i na malé návštěvy v době svátků. Podmínky jsou přitom všude ideální, na svazích leží desítky centimetrů sněhu. Podstatně méně lidí zamířilo o víkendu také do Beskyd, přesto provozovatelé skiareálů označili vánoční část sezony za velmi vydařenou. Během víkendu beskydští horští záchranáři ošetřili 20 zraněných lidí, deset zranění bylo vážnějšího charakteru.   Lidí dnes ubylo také ve většině lyžařských areálů ve Zlínském kraji, i tak vlekaři zatím hodnotí sezonu jako velmi vydařenou. "Tržbu nám udělal Silvestr a dny mezi svátky," uvedla Bohdana Orlová ze Stupavy na Uherskohradišťsku. Naopak neustále plno hlásí svah ve Zlíně.   Orlické hory nabízejí na sjezdovkách v Deštném a Říčkách 70 až 130 centimetrů sněhu, od pondělí do 3. února se zde bude jezdit za ceny vedlejší sezony. Velká návštěvnost potěšila provozovatele skiareálů na Vysočině, denně se tam střídaly stovky lyžařů. Velmi spokojeni jsou také ve Skiareálu Lipno, kam tento týden přijíždělo denně kolem 4000 lyžařů. Návštěvnost byla minimálně o třetinu vyšší než ve stejné době před rokem, řekl Martin Řezáč ze společnosti Lipno Servis. "Už víme, že i první lednový týden bude daleko silnější než loni," doplnil.   Tisíce lyžařů o víkendu zamířily do středočeských areálů, podle provozovatelů tam bylo rušno i na Nový rok, kdy lidé obvykle dlouho vyspávají. Plno bylo v Chotouni, Monínci, na příbramském Padáku i na Šibeničním vrchu u Mnichovic.   Na své si přišli také vyznavači běžeckého lyžování. Zaplnili běžkařské stopy u Nového Města na Moravě, upraveny byly i trasy z Ovčárny na Červenohorské sedlo v Jeseníkách, tratě na Šumavě, v Českém lese či na Pustevnách v Beskydech.   Kromě lyžování se lidé o prázdninách a o víkendu věnovali také dalším zimním sportům. Na Černé hoře u Janských Lázní je v provozu sáňkařská cesta, na pětikilometrovém okruhu v Lipně nad Vltavou začala ve čtvrtek bruslařská sezona. Velký zájem byl na přelomu roku také o lezení na 45 metrů vysoké ledové stěně ve Víru na Žďársku. V Harrachově opět začala stavba sněhového hradu, který byl v minulé sezoně oblíbenou atrakcí pro malé i dospělé návštěvníky.   vit jpt  