 Ústecké divadlo uvádí málo hranou operu Lakmé  --------------------    Ke zpravodajství: FOTO/aktuality   --------------------    Ústí nad Labem 26. ledna (ČTK) - Severočeské divadlo opery a baletu nastudovalo pěvecky náročnou operu Lakmé, která se na operním jevišti uvádí jen velmi vzácně. V Ústí nad Labem se toto dílo pozdně romantického skladatele Léo Delibese objevilo zatím jen jednou, a to před více než 60 lety. Novinářům to dnes řekl ředitel divadla a zároveň režisér nastudování Lakmé Tomáš Šimerda.   Opera má být "specialitou" na repertoáru divadla. Vloni například uvedlo Prodanou nevěstu v původním zpracování, letos právě málo hranou Lakmé. "Sám jsem tuto operu nikdy neviděl. Nepamatuji si, že by se na českém jevišti, ba i slovenském, někdy hrála," řekl ředitel divadla. Před týdnem měla opera premiéru v Německu.   Téměř zapomenutou operu z roku 1883 vzkřísila operní pěvkyně Joan Sutherlandová. Právě ona nazpívala i její nejznámější nahrávku. V nedávné době připomněla hudbu z Lakmé společnost British Airways, která ji použila ke svému reklamnímu spotu.   Příběh vypráví o zapovězené lásce britského koloniálního důstojníka Géralda k bráhmanské kněžce Lakmé v daleké Indii v 19. století. Celá opera podle režiséra stojí a padá s výkonem sopranistky Anny Klamo v hlavní roli. "Je to taková pohádka. Ale problematika lásky je věčná," komentovala pěvkyně zápletku.   Podle Šimerdy divadlo předpokládá, že o představení bude zájem právě proto, že se opera hraje velmi málo. Premiéra je připravená na pátek 28. ledna na 19:00. Reprízy plánuje divadlo zatím na 1., 6. a 10. února a 5. března.   Orchestr diriguje Norbert Baxa, scénu v orientálním stylu vytvořil Vladimír Soukenka, kostýmy Mlada Šerých. Choreografii vytvořil Vladimír Gončarov.   Anně Klamo v hlavní roli sekunduje v roli britského důstojníka Géralda tenor Jaroslav Kovacz. Všechny role se obešly bez alternací. "Je to riziko. Ale museli bychom alternovat nějakými hosty, ty bychom ale museli platit," vysvětlil ředitel divadla.   Vanda Králová hš  