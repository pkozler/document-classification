 Čínská Hawtai investuje 150 milionů eur do záchrany Saabu  --------------------    Ke zpravodajství: FOTO/aktuality   Upravili jsme 1. odstavec a doplnili další podrobnosti ve 2., 5. a 6. odstavci.   --------------------    Amsterodam 3. května (ČTK) - Čínská automobilka Hawtai Motor Group investuje 150 milionů eur (3,6 miliardy Kč) do záchrany ztrátového švédského výrobce automobilů Saab, který byl kvůli nedostatku hotovosti nucen přerušit produkci. Oznámila to dnes nizozemská firma Spyker, která je majitelem Saabu. Čína tak po výrobci osobních vozů Volvo Cars zachraňuje další švédskou automobilku.   Investice umožní Saabu zaplatit dluhy a obnovit produkci. Hawtai obdrží za 120 milionů eur zhruba 30procentní podíl ve Spykeru a dalších 30 milionů eur poskytne ve formě úvěru. Dohoda o investici zahrnuje rovněž vytvoření společného podniku a počítá se zahájením výroby automobilů Saab v Číně v roce 2013.   Spyker již v pondělí uvedl, že pro Saab zajistil krátkodobé finanční prostředky v hodnotě 59,1 milionu eur (1,4 miliardy Kč). Dodal, že Saab hodlá do týdne obnovit výrobu, kterou začátkem minulého měsíce přerušil kvůli nedostatku peněz na platby dodavatelům.   Dohodu o investici firmy Hawtai ještě musí schválit čínské a švédské úřady i Evropská investiční banka. Dohoda je již druhým případem, kdy čínský podnik pomáhá zachraňovat švédskou automobilku. Loni se čínská společnost Geely dohodla na koupi švédského výrobce osobních vozů Volvo Cars od amerického koncernu Ford Motor, připomněla agentura Reuters.   Dohoda o čínské investici zajistí Saabu dlouhodobější finanční prostředky. "Saab je nyní dobře financován. Zajistil si své finanční potřeby pro krátké i středně dlouhé období," řekl generální ředitel Spykeru Victor Muller. Dodal, že dohoda umožní Saabu vstoupit na čínský automobilový trh a vytvořit partnerství se silným čínským výrobcem.   Společnost Hawtai vyrábí osobní a sportovně-užitkové automobily. Firma, která byla založena v roce 2005, upozornila, že díky dohodě se Saabem získá technologie a mezinárodní prodejní síť, jejichž tvorba by jí zabrala desítky let.   Spyker se začátkem loňského roku po vleklých jednáních dohodl s americkou automobilkou General Motors, že koupí její ztrátovou divizi Saab za 400 milionů dolarů (zhruba 6,5 miliardy Kč) v hotovosti a akciích. Dohoda o prodeji zachránila švédskou značku před postupným ukončením činnosti, o kterém rozhodla GM.   Mnoho odborníků se ke spojení podniků Spyker a Saab staví skepticky. Saab vyrábí automobily od roku 1949 a součástí GM se stal v roce 1989, od té doby je však téměř nepřetržitě ztrátový. Spykeru se ještě nikdy nepodařilo vykázat zisk a se ztrátou počítá i v letošním roce.   pmh jw vju  