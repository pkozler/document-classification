 Labe ani Ohře nestoupají tak, jak se čekalo  --------------------    Ke zpravodajství: FOTO/aktuality   Zprávu jsme celkově aktualizovali k 19:45.   --------------------    Ústí nad Labem 15. ledna (ČTK) - Voda v rozvodněných řekách na severu Čech dnes dále stoupala. Na Ohři v Lounech padl rekord ve výšce hladiny a velmi vysoko se dostala i Bílina v Trmicích, kde během pátku prudce stoupla a jejím korytem stále teče víc vody než při povodních vloni v srpnu. Obě řeky se na některých místech rozlily do méně osídlených prostor. Poměrně vysoko je ale i Labe v Ústí, které se večer vyšplhalo k sedmi metrům. Hydrologové ale přinesli i dobré zprávy: Labe nevystoupí tak vysoko, jak se čekalo, a Ohře už zřejmě kulminuje bez větších škod.   Správa dolního Labe srovnává aktuální dění s povodní, která prošla krajinou okolo dolního Labe v dubnu 2006. Tehdy vystoupal vodočet na 887 centimetrů a voda zaplavovala domy. V celém kraji zalila celkem 1008 objektů a nejvíce postihla Litoměřicko. Během noci se ale začalo zdát, že by k tomu letos dojít nemuselo - Labe sice dál stoupá a v 19:00 dosáhlo 698 centimetrů, ale hydrologický model už počítá s pozvolnějším vzestupem, který by měl kulminovat v neděli na 760 centimetrech.   "Velké maléry bývají na 900 centimetrech, takhle zatím očekáváme jen menší rozlivy. Srovnáváme to s podobnou povodní v roce 2006, kdy se řeka rozlévala hlavně na Litoměřicku," řekl ČTK v pátek ředitel povodí Jindřích Zídek.   K osmimetrové hloubce by se řeka mohla přiblížit jen v noci na pondělí. V Ústí přitom rostou protipovodňové stěny, která mají ochránit nejvíce ohrožené nábřeží na Střekově. "Povodňová stěna je postavena na devítimetrovou úroveň," uvedl náměstek primátora Jan Řeřicha. Hráz z pytlů s pískem vyrostla i v Olšinkách. Od Ústí na Děčín jsou zavřené některé úseky silnic na obou březích řeky, zatopená je i cesta do Prostředního Žlebu na Děčínsku.   V Ústí se začala odpoledne připravovat i varianta, že bude přerušen provoz MHD do místní části Vaňov; v takovém případě převezmou dopravu vlaky. V Děčíně zase České dráhy suplují sanitku - pro lékařský zásah v odříznutém Dolním Žlebu je tam připravený motorák.   Horší je situace na dvou velkých přítocích Labe. Řeka Bílina se na svém ústí v Trmicích držela na 249 centimetrech a korytem se valí více než desetiletá voda. Průtok činil celý den zhruba 40 metrů krychlových, což překonalo i hodnoty z loňského srpna. Větší nápor vody zaznamenali zatím jen jednou. Řeka se zatím na několika místech rozlila do silnic a zahrad, v Trmicích zatápěla sklepy.   Historický rekord už padl i na Ohři v Lounech. Hladina tam vystoupala na 562 centimetrů, což je nejvíc od roku 1968, kdy byla dostavěna přehrada Nechranice, průtok ale ještě za rekordem zhruba o deset procent zaostává kvůli změnám koryta. Voda zatím zaplavila oblast zahrádkářské kolonie a koupaliště, vzestup ale zaostal za pesimistickými předpověďmi. Vlnu před Louny zbrzdil rozliv na louky.   Stav na Ohři hodně závisí právě na Nechranicích. Ty zatím drží odtok na zhruba 300 metrech krychlových i za cenu naprostého naplnění přehrady. Ke kótě přelivu dnes večer chybělo ještě 1,5 metru, což by při současném tempu plnění vydrželo ještě na 36 hodin. Jakmile hladina dojde až k tomuto bodu, vyrovná se přítok s odtokem. "Snažíme se to řídit tak, aby k tomu došlo ve chvíli, kdy už bude přítok klesat," řekl ČTK dnes ve 19:30 mluvčí Povodí Ohře Jan Svejkovský.   Podle něj už pod Nechranicemi víc vody nejspíš nepoteče. "Přítoky do Nechranic už zřejmě kulminovaly a nádrž se zaplní až ve chvíli, kdy bude přitékat méně, než kolik teď odtéká," dodal.   Ze zahrádkářské kolonie v Lounech evakuovali hasiči dnes nad ránem osm lidí a šest psů. O kus výše proti proudu zachraňovali hasiči se člunem ze zatopeného kukuřičného pole dvaaosmdesátiletou ženu. "Stála po pás ve vodě," uvedl mluvčí krajských hasičů Lukáš Marvan. Podobný případ řešili hasiči i ve Varnsdorfu, kde tahali z rozvodněné říčky Mandavy podobně ohroženého chlapce.   jtb mal  