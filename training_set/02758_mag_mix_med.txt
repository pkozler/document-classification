 Modelka Linda Vojtová slaví 10 let v modelingu s časopisem Elle  --------------------    Ke zpravodajství: FOTO/aktuality   --------------------    Praha 13. ledna (ČTK) - Deset let působení modelky Lindy Vojtové na světových molech sleduje ve svém únorovém čísle časopis Elle. Vzniklo v Praze, New Yorku a Paříži za účasti pěti renomovaných fotografů. Mimo snímků přináší také rozhovor o kariéře pětadvacetileté pražské rodačky, která se prosadila po vítězství v modelingové soutěži Elite Model Look v roce 2000 v Ženevě.   Kromě módních snímků se v novém vydání časopisu objeví také fotografie ze soukromého alba Lindy Vojtové. Portrét modelky při této příležitosti namalovala multimediální umělkyně Veronika Bromová.   Fotografové pracovali s Vojtovou ve třech městech koncem loňského roku. V Praze vznikly snímky Branislava Šimončíka a Tona Stana, v New Yorku fotografoval David Surowiecki a v Paříži se na tomto projektu podílelo mezinárodní duo René&amp;Radka.     Časopis vyjde se čtyřmi různými obálkami. Na pultech v Česku se objeví ve dvou variantách na titulní straně, na Slovensku další a černobílá fotografie Tona Stana s podpisem modelky ozdobí verzi pro předplatitelky Elle.   Modrooká, 178 centimetrů vysoká blondýna se úspěšně prosadila na titulních stranách módních časopisů i na prestižních světových molech.   Objevila se mimo jiné na přehlídkách módních domů Christian Dior, Emanuel Ungaro, Valentino, Hermés, Dolce&amp;Gabbana, Vera Wang, Chanel nebo Versace. V České republice byla hvězdou přehlídky britské návrhářky Vivienne Westwoodové na Pražském hradě v roce 2006. V roli porotkyně se objevuje také při českých finálových kolech Elite Model Look. Nominována byla také na cenu Modelka roku.   ač kš  