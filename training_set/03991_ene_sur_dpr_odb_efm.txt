 AWT Rekultivace chce propustit 86 lidí, necelou pětinu pracovníků  Ostrava 4. ledna (ČTK) - Společnost AWT Rekultivace (bývalé OKD, Rekultivace) chce propustit do konce ledna 86 zaměstnanců. Především na Karvinsku odejdou řidiči a stavební dělníci. Společnost s více než 500 zaměstnanci tak sníží jejich počet o zhruba 16 procent. ČTK to řekli člen závodního výboru společnosti Dušan Otaševič a ředitel karvinského úřadu práce Radek Foldyna.   Společnost, která se zabývá zemními, těžebními a rekultivačními pracemi, chce zeštíhlit především dělnické profese. Podle mluvčího skupiny AWT Group Petra Jonáka je důvodem propouštění pouze restrukturalizace. Ve společnosti podle něj vznikly nadbytečné pozice poté, co se loni sloučila s provozem zemních a těžebních prací sesterské společnosti AWT (dříve OKD, Doprava).   Podle Foldyny chce AWT Rekultivace propustit nejvíce zaměstnanců na Havířovsku (30) a Karvinsku (18); zbývající budou odcházet na Bohumínsku a také na Ostravsku. "Společnost nám písemně oznámila, že hlavním důvodem zvažovaného propouštění je nižší úspěšnost ve stavebních a ekologických zakázkách," řekl ČTK ředitel úřadu.   Podle něj zatím není zřejmé, zda bude zaměstnancům dávat hromadné výpovědi, nebo je nechá odejít dohodou s odstupným, které může dosahovat šesti až šestnáctinásobku měsíčního platu. "Je to stále v jednání mezi vedením firmy a odbory," dodal Foldyna. Podle Jonáka se ve většině případů jedná o dohodu s odstupným vyšším, než stanovuje zákon.   Podle Otaševiče se odbory dozvěděly o plánovaném propouštění na konci prosince, kdy jim zaměstnavatel poslal kopii dopisu adresovaného úřadu práce. "Důvod propouštění je podle mě hospodářský. Všichni, kteří mají vazby na hospodářské výsledky, už půl roku nedostali prémie. Lidem, kteří zatím o zaměstnání nepřišli, klesly v roce 2010 platy o desetitisíce korun," řekl ČTK Otaševič.   Odbory podle něj s propouštěním nesouhlasí. Závodní výbor proto v pondělí písemně vyzval předsedu a člena představenstva AWT Rekultivace Andreje Santariuse k odstoupení z obou funkcí. "K dopisu jedné z našich odborových organizací se bohužel nevyjádřím. Interní záležitosti nekomentujeme," uvedl Jonák.   Dodal, že po propuštění zaměstnanců bude v AWT Rekultivace pracovat přibližně 430 zaměstnanců, což je více než dvojnásobek než na počátku loňského roku.   AWT Rekultivace se loni stala v rámci skupiny AWT sesterskou společností AWT (dříve OKD, Doprava). Ještě předtím se však stala její dceřinou společností - tímto krokem přišlo loni o práci 140 zaměstnanců, což vyvolalo bouřlivé reakce odborů i samotných zaměstnanců. Místo plánovaných nátlakových akcí ale nakonec většina z propuštěných lidí odešla z tehdejší OKD, Rekultivace dohodou.   Také sesterská dopravní společnost AWT (dříve OKD, Doprava) chystá propouštění - hromadně propustí většinu řidičů kamionů a souvisejících administrativních pracovníků. Společnost ukončí provoz kamionů a zaměří se hlavně na železniční dopravu. Podle informací ČTK by se hromadné propouštění mohlo týkat zhruba 200 lidí.   Společnost AWT Rekultivace i AWT patří mezi klíčové dceřiné společnosti skupiny AWT, která vznikla spojením firem z oblasti nákladní dopravy - například Čechofracht či Viamont Cargo. Celá skupina zaměstnává zhruba 2500 lidí a její roční tržby přesahují deset miliard Kč.   Hana Halfarová sap  