 Šéf odborů boleslavské nemocnice: Vedení mne diskriminuje  Mladá Boleslav 10. května (ČTK) - Šéf odborů mladoboleslavské Klaudiánovy nemocnice Radek Langer nezískal souhlas k provozování vlastní soukromé praxe od vedení nemocnice, kde je zaměstnán jako lékař na oddělení ORL. Nemocnice tvrdí, že je jeho ordinace přímou konkurencí zařízení, a proto měl 9. května ukončit činnost. Langer to ale označil za diskriminaci a šikanu, je připraven svá práva bránit u soudu, řekl dnes lékař ČTK.   Nemocnice šéfovi odborů v nemocnici neprodloužila povolení k soukromé praxi, protože jeho činnost je v přímé konkurenci k činnosti nemocnice. U ostatních lékařů, tedy chirurgů, ortopedů, očních lékařů a urologů, to tak podle mluvčí nemocnice Kamily Hamáčkové není. "Své pacienty z ambulancí posílají do další péče do nemocnice, zatímco firma doktora Langera se zabývá stejnou činností jako nemocnice," uvedla mluvčí. Ředitelství vadí možný odliv pacientů a zejména to, že ve své praxi prodává naslouchadla, což má přímý dopad na ekonomiku nemocnice.   Langerovi není jasné, jak je možné, že ostatní lékaři nemocnici nekonkurují také. Upozornil na to, že v odvolání povolení praxe chyběl uvedený důvod, což je v rozporu se zákonem. "Nemocnice navíc nemá žádnou smlouvou s jakoukoli zdravotní pojišťovnou, která by se týkala korekce sluchových vad a výdej sluchadel. Takže já jí v tomto nemohu nikdy konkurovat," tvrdí Langer a vyjádření mluvčí označil za lež.   Podle výkladu jeho právníků je jeho firma společností s ručením omezením, a proto podle zákoníku práce souhlas svého zaměstnavatele ani nepotřebuje. Langer je jediným lékařem z 24 doktorů, kterému ředitelství odmítlo dát nebo prodloužit souhlas. Domnívá se, že důvod je jasný - jako šéf odborů a člen dozorčí rady nemocnice nahlas protestoval proti kontroverzní stavbě nového pavilonu interny. "Za to se mi nemocnice nyní mstí," uvedl Langer.   "Pan doktor si myslí, že je to akce cílená na něj. Není to tak. V dubnu nastoupil nový personální náměstek a ten dělá pořádek ve všech papírech," uvedla Hamáčková. Nemocnice se naposledy povolováním praxí zabývala v roce 2003.   Langer bude soukromou praxi i nadále provozovat. Svá práva chce případně hájit u soudu. Nyní čeká na další reakci ředitelství nemocnice. "Ať je u soudu hájí, ale prohraje. Je tam jasná opora v zákoníku práce, který říká, že souhlas může být kdykoli písemně odňat," doplnila Hamáčková. Kdy a jaké kroky nemocnice proti Langerovi zahájí, je podle mluvčí věcí dalších jednání. Jeho postup vůči nemocnici nepovažuje za standardní.   Kvůli zakázce za 450 milionů korun na dostavbu pavilonu sepsali lékaři a personál v nemocnici petici, kterou podepsalo 600 lidí. Později také 70 zaměstnanců kvůli výstavbě protestovalo. Důvodem jsou nejasnosti kolem výběrového řízení na výstavbu. Hospodářské noviny napsaly, že společnost, jež má vybudovat nový pavilon, má vlastníky na Kypru a není vůbec stavební firmou. Na stavbu si najala jinou společnost. Firma Neocity Ron, jež tendr vyhrála, zprávy médií odmítla. Mateřská firma Neocity Group je v Česku aktivní od roku 2005.   zik snm  