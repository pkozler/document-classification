 Medveděv podepsal americko-ruskou odzbrojovací smlouvu START  Moskva 28. ledna (ČTK) - Ruský prezident Dmitrij Medveděv dnes svým podpisem završil ratifikaci nové rusko-americké odzbrojovací smlouvy START. Informovaly o tom tiskové agentury. Tento týden smlouvu schválily obě komory ruského parlamentu. Americký Senát dokument ratifikoval už před Vánocemi, 22. prosince.   Smlouva, kterou loni v dubnu v Praze podepsali prezidenti Dmitrij Medveděv a Barack Obama, dává Rusku a Spojeným státům sedm let na to, aby své strategické arzenály omezily zhruba o třetinu. Počet hlavic má klesnout na 1550 z dosavadních 2200. Počet rozmístěných nosičů, tedy ponorek, letadel a raket, klesne na 700.   Nová smlouva rovněž umožňuje vzájemné kontroly jaderných arzenálů, což nebylo možné od předloňského prosince, kdy vypršela platnost původní smlouvy START. Smlouva vstoupí v platnost výměnou ratifikačních listin.   dk hej  