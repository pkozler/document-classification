 Slalom ve Flachau měl dvě vítězky, Záhrobská vypadla v 1. kole  --------------------    Ke zpravodajství: FOTO/aktuality   --------------------    Flachau (Rakousko) 11. ledna (ČTK) - Česká lyžařka Šárka Záhrobská nedokončila v rakouském Flachau první kolo slalomu Světového poháru, což se jí stalo poprvé od závodu v Mariboru před sedmi lety. O vítězství se podělily Němka Maria Rieschová a Finka Tanja Poutiainenová, které dosáhly v součtu dvou kol na setinu shodného času.   Záhrobská potvrdila, že se jí v poslední době nedaří. Po devatenáctém místě v Záhřebu tentokrát vyšla dokonce bodově naprázdno a v hodnocení slalomu vypadla po šestém závodu v sezoně z první desítky.   "Nedržely nám lyže. Budeme to muset řešit, protože to je problém," řekla novinářům Záhrobská. S lyžemi měla potíže už v prvním kole slalomu v Záhřebu. "Nechceme ztratit další závod, něco budeme muset změnit," prohlásila bývalá mistryně světa.   Bronzová olympijská medailistka už po startu nechytila rytmus a výrazně ztrácela. V brankách několikrát chybovala a z trati vyjela zhruba v polovině svahu.   Záhrobská přitom patří mezi nejstabilnější slalomářky světa, naposledy nedokončila závod v březnu 2005 ve švýcarském Lenzerheide, kde nebyla klasifikována v druhém kole. Jediným dalším nezdarem za posledních sedm let pro ni byl závod v prosinci 2007 v Lienzi, kde nepostoupila do druhého kola. V ostatních slalomech, do nichž nastoupila, vždy bodovala.   Na zvlněné trati pod umělým osvětlením vypadly už v prvním kole i další favoritky Američanka Lindsey Vonnová, Slovinka Tina Mazeová či Rakušanka Nicole Hospová. První kolo nedokončilo celkem 21 závodnic včetně další české lyžařky Michaely Smutné.   V polovině závodu vedla Poutiainenová s náskokem 21 setin před druhou Nastasií Noensovou z Francie, která nakonec vybojovala třetí místo. Ve druhé jízdě zaútočila mistryně světa a olympijská vítězka Rieschová, která po prvním kole ztrácela na Finku čtyři desetiny. Nejrychlejším časem druhého kola však poskočila do čela a po dvou triumfech ve sjezdu si připsala třetí vítězství v sezoně. Poutiainenová oslavila prvenství ve Světovém poháru téměř po roce.   Rieschová si upevnila vedení v průběžném pořadí seriálu a navíc poskočila na první místo hodnocení slalomu. Předstihla vítězku čtyř slalomů této zimy Rakušanku Marlies Schildovou, která pokazila první kolo a ve druhém vypadla.   ura alf pam  