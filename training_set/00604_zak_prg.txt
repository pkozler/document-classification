 Policie hledá muže, který přepadl a cigaretou popálil dívku  Praha 20. ledna (ČTK) - Pražští policisté pátrají po pachateli, který loni v listopadu přepadl v Praze 4 sedmnáctiletou dívku, okradl ji a následně ji popálil cigaretou v obličeji. Muž ji tak chtěl vystrašit, aby nikomu nic neřekla. Dívka spolu se zraněním utrpěla i značný šok a musela být ošetřena v nemocnici, sdělila dnes ČTK mluvčí pražské policie Eva Miklíková.   Kriminalisté současně nevylučují, že muž může mít na svědomí více takových případů. Oběti je ale policii nemusely nahlásit, doplnila mluvčí.   Výše zmíněný incident se stal 24. listopadu krátce před 19:30 na cyklistické stezce u ulice V Podzámčí. Muž dívku přepadl 300 metrů ve směru proudu Kunratického potoka, přimáčkl ji ke stromu a vyzval ji, aby mu dala peněženku. Z ní si pak vzal tisíc korun. "Aby svou oběť ještě více vystrašil, popálil ji cigaretou na tváři s příkazem, aby mlčela. Hned poté utekl směrem k ulici V Podzámčí," popsala situaci mluvčí.   Hledaný je ve věku 25 až 30 let, vysoký přibližně 180 centimetrů a má nápadně dlouhé prsty na rukou. V době činu měl na sobě tmavé oblečení a mluvil česky bez přízvuku. Jakékoliv informace o muži mohou lidé sdělit na lince 158.   ktp mkv  