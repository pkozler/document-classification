 Schodek rozpočtu Slovenska loni výrazně stoupl na 4,44 mld. eur  Bratislava 3. ledna (ČTK) - Schodek státního rozpočtu Slovenska loni výrazně stoupl na 4,44 miliardy eur (111,3 miliardy Kč). Hospodaření státu však skončilo lépe, než očekávala vláda po úpravě parametrů rozpočtu. Informovalo o tom dnes ministerstvo financí. Předchozí vládní kabinet naplánoval na minulý rok schodek 3,75 miliardy eur, středopravá koalice ho však koncem roku zvýšila zejména kvůli slabšímu výběru daní.   Příjmy rozpočtu v roce 2010 meziročně stouply o 3,4 procenta na 10,9 miliardy eur. Rozpočtové výdaje vzrostly až o 15,1 procenta na 15,34 miliardy eur. Předloni deficit rozpočtu činil 2,79 miliardy eur.   V letošním roce by měl schodek státního rozpočtu klesnout na 3,81 miliardy eur a přispět tak k ozdravení veřejných financí. Příjmy státu mají stoupnout na 13,15 miliardy eur, výdaje se mají zvýšit na 16,96 miliardy eur.   prl vju  