 Pro samostatnost jižního Súdánu hlasovalo přes 99 procent voličů  Džuba (Súdán) 30. ledna (ČTK) - Přes 99 procent účastníků referenda v jižním Súdánu se vyslovilo pro nezávislost této části země. Předběžné konečné výsledky dnes zveřejnila volební komise, definitivní výsledky by měly být oznámeny začátkem února. Informovala o tom agentura Reuters.   Pro samostatnost třetiny súdánského území se vyjádřilo 99,57 procenta hlasujících, upřesnil zástupce vedoucího komise Chan Reek Madut.   Referendum se konalo od 9. do 15. ledna a bylo součástí mírové dohody z roku 2005, která ukončila více než dvě desítky let trvající občanskou válku mezi muslimským severem a převážně animistickým a křesťanským jihem.   Osamostatnění jihu připraví Súdán o třetinu území a téměř čtvrtinu obyvatelstva. Sever také přijde o přímou kontrolu nad zásobami ropy, které se nacházejí na jihu.   hit mik  