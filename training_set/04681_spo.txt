 Basketbalisté Clevelandu prohráli v NBA 18. zápas za sebou  Boston (USA) 26. ledna (ČTK) - Basketbalisté Clevelandu prohráli v NBA s Bostonem 95:112. Pro nejhorší tým soutěže to byla už 18. porážka v soutěži za sebou. Cavaliers tak dělí jediná prohra od vyrovnání klubového rekordu v počtu porážek v řadě během jedné sezony.   Cleveland je také majitelem nelichotivého maxima celé soutěže: v sezoně 1981/82 prohrál 19 zápasů za sebou a poté v následujícím ročníku ztratil i úvodních pět utkání.   "Prohrávat je těžké. A je jasné, že nemůžeme přehlížet, kolik zápasů jsme už prohráli a jaké rekordy jsme překonali," řekl Antawn Jamison. "Nelíbí se nám, že jsme nejhorší v lize. Proto se snažíme dělat všechno pro to, abychom to napravili. Víc dělat nemůžeme," dodal.   Clevelandu se v první sezoně po odchodu hvězdného LeBrona Jamese vůbec nedaří. V posledních 28 zápasech jen jednou zvítězil a z nejlepšího týmu minulého ročníku se stalo nejhorší mužstvo NBA.   "Vůbec mě to nezajímá, na počet proher se nedívám. Dívám se na to, jestli se zlepšuje naše hra, a jsem přesvědčen, že to zlomíme," uvedl trenér Byron Scott.   V dresu Bostonu se poprvé v sezoně objevil Kendrick Perkins, který nehrál od finále minulého ročníku, kdy si poranil koleno. Celtics se naopak museli v druhém zápasu za sebou obejít bez Shaquillea O'Neala. Slavného pivota nepustilo do hry svalové zranění.   pam nkr  