 LN: Koalice se dohodla na základních pilířích důchodové reformy  Praha 21. ledna (ČTK) - Vedení všech tří stran vládní koalice se podle informací Lidových novin (LN) dohodla na pěti základních principech důchodové reformy. Koalice počítá se sjednocením sazeb daně z přidané hodnoty na úrovni 19 procent, s přesměrováním části povinných odvodů sociálního pojištění na penzi do fondů a finančními kompenzacemi pro sociálně slabé, seniory a rodiny s dětmi, uvedly dnes LN.   Mezi hlavní pilíře už dohodnuté reformy patří podle LN to, že lidé ve věku pod 40 let si od roku 2012 budou povinně posílat tři procenta příjmu na vlastní účet v soukromém nebo státem garantovaném fondu. Od roku 2015 se odvod zvýší na čtyři procenta, od roku 2018 na pět procent příjmu.   Přesměrováním na soukromé účty přijde stát ročně o 25 až 30 miliard korun. Součástí penzijní reformy je proto i zvýšení spodní sazby DPH, která výpadek veřejných financí dorovná. Základní sazba placená ze všeho ostatního zboží a služeb navíc klesne z 20 na 19 procent, informuje deník.   Věci veřejné doposud slučování sazeb DPH odmítaly. Obávaly se totiž zvýšení cen potravin. Pro zavedení jednotné daně se naopak nedávno vyjádřil premiér Petr Nečas (ODS) i ministr financí Miroslav Kalousek (TOP 09). Shodli se také, že bez dohody o penzijní reformě vláda skončí.   LN uvedly, že vzestup cen základních životních potřeb vláda sociálně slabým lidem vyrovná zvýšením životního minima. Senioři se dočkají kompenzace v podobě jednorázového zvýšení penzí. Rodiny s dětmi dostanou slevy ze sociálního pojištění nebo daní.   jhr      