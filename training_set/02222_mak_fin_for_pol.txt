 Vláda USA prý nebyla připravena na finanční krizi a zhoršila ji  Washington 27. ledna (zpravodaj ČTK) - Vláda Spojených států nebyla připravená na finanční krizi a nedůslednou reakcí na ni zvýšila nejistotu a paniku na trzích. Vyplývá to z vyšetřování zvláštní komise Kongresu. Krizi podle ní šlo předejít. Selhal ale dozor nad trhem, i když měl nástroje k tomu, aby finanční krizi zabránil. Dalšími faktory, které k ní přispěly, byly chyby manažerů a bezhlavé riskování na Wall Streetu, uvedla dnes komise po několikaměsíčním vyšetřování.   "Krize byla výsledkem lidské činnosti i nečinnosti. Nemohla za ni matka příroda či selhání počítačových modelů. Kapitáni finančního světa a veřejní hlídači finančního systému ignorovali varování a neptali se na rostoucí rizika v systému, který je nezbytný pro prosperitu Američanů, ani se je nesnažili pochopit či řídit. Šlo o velké selhání, ne o klopýtnutí," stojí ve zprávě.   Podle komise mají svůj podíl na krizi hned dvě americké vlády, americká centrální banka a další regulační úřady. Společně dopustily vznik katastrofální směsi: poskytování podřadných hypoték, nadměrného seskupování a prodávání půjček investorům a riskantních sázek na cenné papíry založené na těchto půjčkách. Komise zároveň obviňuje několik finančních institucí z chamtivosti, pošetilosti či obojího.   Desetičlenná komise, která vznikla v roce 2009, výsledky svých šetření zveřejnila v téměř šestisetstránkové knize. Základem publikace jsou její slyšení, na kterých vystoupilo více než 700 svědků. Závěry komise ale znehodnocují rozpory mezi jejími členy. Podpořilo je jenom šest členů, které nominovala demokratická strana. Čtyři republikánští členové s nimi naopak nesouhlasí.   Finanční krizi odstartoval kolaps na americkém trhu s bydlením. Kvůli provázanosti finančních trhů rychle přerostl hranice Spojených států a byl příčinou krachu či vážných problémů mnoha bank a paniky. Krize stáhla americkou i další ekonomiky do recese. V USA způsobila nejhlubší hospodářskou krizi od 30. let minulého století. Její důsledky dodnes pociťuje celý svět.   fcz mha  