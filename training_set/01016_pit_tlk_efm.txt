 České Radiokomunikace letos rozšíří optickou síť do 19 měst  Praha 20. ledna (ČTK) - České Radiokomunikace letos rozšíří pokrytí své vysokorychlostní optické sítě na 19 měst. Firma tak zvýší pokrytí obyvatel o 700.000 na 3,6 milionu lidí. Do infrastruktury společnost investuje řádově desítky milionů korun. Oznámila to dnes firma v tiskové zprávě.   Radiokomunikace tak podle svého sdělení vycházejí vstříc přáním a požadavkům svých zákazníků. Jde zejména o regionální i národní poskytovatele internetových služeb, firmy s více pobočkami a televize, které budou moci touto sítí distribuovat digitální televizní obsah.   "Díky novým mnohamilionovým investicím... zpřístupníme dosah kvalitních služeb pro dalších 700.000 obyvatel ČR. Tento krok je potvrzením úspěchu naší nové strategie stát se partnerem pro lokální poskytovatele internetového připojení v České republice," uvedl obchodní a marketingový ředitel Kamil Levinský.   ČRa nabízí velkoobchodní telekomunikační služby ve vlastní síti ostatním operátorům a firmám. Vedle toho jsou dominantním provozovatelem televizních a rozhlasových vysílačů. Firmu nedávno koupila australská skupina Macquarie.   jsa jw  