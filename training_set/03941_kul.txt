 Jana Wericha a přátele připomíná výstava v kavárně Slávia  Praha 18. ledna (ČTK) - Jan Werich&amp;přátelé je název výstavy zhruba šesti desítek fotografií v pražské kavárně Slávia. Vernisáž dnes uspořádala agentura L'atelier*arte.   Snímky údajně neznámých autorů agentura nabízí i ke koupi. Podle sběratele divadelních relikvií specializujícího se na Osvobozené divadlo Jaromíra Farníka lze však mnohé autory snadno dohledat. Řada fotografií byla podle něho součástí jubilejní expozice zakladatelů Osvobozeného divadla Jiřího Voskovce a Jana Wericha instalované před šesti lety v prostorách Staroměstské radnice.   Výstava, která má být ve Slávii po dobu dvou let, je autentickým svědectvím z Werichova života osobního i uměleckého. Zahrnuje počátky Osvobozeného divadla, pokračuje snímky z americké emigrace, po návrat do vlasti a uzavírá se obdobím tvorby v poválečném Československu. Zájemci si mohou prohlédnout i snímky z natáčení filmů a televizních inscenací.   "Portfolio fotografií jsme původně připravovali pro uvažované muzeum Voskovce a Wericha na Kampě," řekl ČTK zástupce agentury Ludvík Dušek. Nakonec využili příležitost oživit prostor známé pražské kavárny.   Divadelníka a filozofa Jana Wericha, od jehož narození uplyne 6. února 106 let, připomíná v těchto dnech v Café Patio na Národní třídě v Praze další komorní výstava. Nabízí k prohlídce originály kostýmů, které tento herec oblékal v řadě českých filmů, archivní fotografie a některé jeho osobní předměty z pozůstalosti. Potrvá právě do 6. února.   Jiří Borovička rot  