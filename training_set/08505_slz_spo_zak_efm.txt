 E-Invest navrhl zprostit insolvenčního správce Sazky funkce  Upravili jsme a doplnili  reakci insolvenčního správce Cupky v 1. a 3. odstavci.   --------------------    Praha 2. května (ČTK) - Firma E-Invest navrhla zprostit insolvenčního správce loterijní společnosti Sazka Josefa Cupku funkce. Poukazuje například na jeho vazby se společností KKCG podnikatele Karla Komárka. Cupka k tomu uvedl, že události zmíněné E-Investem nemají žádný vliv na jeho schopnost přezkoumat pohledávky Sazky a vykonávat funkci. Vyplývá to z údajů v insolvenčním rejstříku. Sazka je od konce března v úpadku. KKCG návrh označila za nesmysl.   E-Invest uvedl, že Cupka v minulosti působil jako správce konkurzní podstaty podnikatele Václava Fischera, v němž největšími věřiteli byly osoby ze skupiny KKCG. Další vazba mezi Cupkou a Komárkem je prý zprostředkována skrze společnost PGB Invest. E-Invest dále upozorňuje na Cupkovo údajné propojení s PPF a KKCG přes společnost Prima Lida a Chanty-Mansijskou banku. Poukázal i na to, že na Cupkův majetek byla nařízena exekuce.   "Pominu-li skutečnost, že E-Invest není oprávněna návrh na zproštění funkce správce podat, ..., domnívám se, že žádná z informací uvedených společností E-Invest nedokládá jakékoliv pochybení při výkonu funkce správce, naopak je dle mého názoru pouze reakcí na výkon této funkce s odbornou péčí," uvedl Cupka. U soudu je podle něj již návrh na zastavení exekuce.   Také KKCG důvody uvedené v návrhu odmítla. "Takové nesmysly jsme již dlouho nečetli. Logikou věci pánové ještě opomněli, jako důkaz podjatosti pana insolvenčního správce, uvést, že má třeba auto pojištěné u České pojišťovny, která patří do skupiny PPF nebo používá mobilní telefon u společnosti Telefónica O2, která je také jedním z věřitelů," uvedl mluvčí KKCG Dan Plovajko.   Městký soud v Praze dnes také vyzval předsedu prozatímního veřitelského výboru Sazky Josefa Novotného, aby se do tří dnů k návrhu E-Investu vyjádřil. Prozatímní věřitelský výbor Sazky tvoří největší věřitelé firmy, a to KKCG, Moranda, Siderius, GTECH Corporation a Česká spořitelna. Firmy Moranda a Siderius patřily podnikateli Radovanovi Vítkovi, jeho věřitelskou pozici ale převzala PPF.   Vrchní soud v Praze v pátek zrušil opatření městského soudu, podle něhož Sazka mohla nakládat s majetkem nad 500.000 korun jen se souhlasem nuceného správce. Městský soud rozhodl o opatření 9. března na žádost tehdy předběžného insolvenčního správce Cupky, kterému se nelíbilo, že představenstvo Sazky předtím schválilo dvě smlouvy se společností Gladiolus, kterou založili zájemci o Sazku Penta a E-Invest.   Na základě první smlouvy měla údajně Sazka čerpat úvěr přibližně 2,5 miliardy korun poskytnutý společností Gladiolus, který měl být zajištěn majetkem Sazky. Druhá smlouva měla zřídit nový orgán, takzvaný řídící výbor, který by měl udílet pokyny představenstvu Sazky.   O Sazku dosud bojovala dvě uskupení investorů. Prvním zájemcem byly finanční skupiny PPF a KKCG, druhým spojení firem Penta a E-Invest, jejichž nabídku podporuje generální ředitel Sazky Aleš Hušák. Současně se věřitelé Sazky snaží zajistit si co nejsilnější pozici ve věřitelském výboru, který bude mít zásadní význam pro budoucnost Sazky. Při první schůzi věřitelů 26. května bude mít největší slovo věřitel s největším procentem pohledávek.   jap fd jw dvd  