 Mluvčí insolvenčního správce Sazky se stala Lenka Tichá  Praha 30. května (ČTK) - Mluvčí insolvenčního správce loterijní společnosti Sazka Josefa Cupky se stala Lenka Tichá (37). ČTK to dnes v tiskové zprávě oznámil Cupka. Sazka se do insolvence dostala kvůli problémům se splácením výstavby O2 areny, v úpadku je od konce března. Schůze věřitelů v pátek rozhodla o uvalení konkurzu na Sazku a soud jej potvrdil.   Tichá má více než 15leté profesní zkušenosti s prací v médiích. Během kariéry působila například jako zahraniční zpravodajka TV Markíza, od roku 2003 pracovala pro zpravodajskou a publicistickou redakci České televize.   Sazka bude pravděpodobně od dnešního dne v konkurzu. Účinek konkurzu nastane zveřejněním v insolvenčním rejstříku. Schválením konkurzu představenstvo Sazky ztrácí oprávnění nakládat s majetkem firmy a toto oprávnění přechází na insolvenčního správce Sazky. Proti rozhodnutí o konkurzu se chce ale ještě odvolat generální ředitel a předseda představenstva Aleš Hušák, stejně jako investiční skupina Penta, která s Hušákem v posledních měsících spolupracovala.   Penta chce zároveň hned po vyhlášení konkurzu podat návrh na převzetí loterijní činnosti Sazky, nabídne přibližně dvě miliardy korun, řekl v neděli mluvčí Penty. Věřitelský výbor má dnes také jednat s insolvenčním správcem o zajištění peněz na provoz Sazky. Hlavní slovo mají ve věřitelském výboru skupiny PPF a KKCG.   jap vju  