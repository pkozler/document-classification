 Ministr Fuksa bude informovat o zajištění potravinové bezpečnosti  --------------------    Ke zpravodajství: FOTO/aktuality; AUDIO   --------------------    Praha 10. ledna (ČTK) - Ministr zemědělství Ivan Fuksa dnes novináře seznámí s postupem zajištění potravinové bezpečnosti na českém trhu v souvislosti s nálezem dioxinů v masných výrobcích a vejcích v Německu. Potraviny dovezené z Německa kontroluje mimo jiné Státní veterinární správa, která by dnes měla mít definitivní výsledky vyšetření odebraných vzorků vepřového masa. Předběžné výsledky byly v pořádku.   Prodej vajec a drůbežího masa německého původu pozastavilo v pátek slovenské ministerstvo zemědělství. České dozorové orgány po vypuknutí skandálu zintenzivnily kontroly nejen z Německa dovážených potravin, ale i výrobců krmiv. "Spotřebitelé se mohou spolehnout na důkladné kontroly českých dozorových orgánů, které se teď ještě zintenzivnily. Je to pro spotřebitele ovšem také impulz více se zajímat o kvalitu a původ potravin a upřednostňovat domácí výrobky," řekl v pátek Fuksa.   Německá ministryně pro výživu, zemědělství a ochranu spotřebitelů Ilse Aignerová je pro tvrdý právní postih viníků dioxinové aféry. Případ, kdy byl tuk v krmivu pro hospodářská zvířata kontaminovám nebezpečnými dioxiny a ty se poté dostaly i do potravin, se musí důkladně prošetřit, řekla ministryně nedělnímu listu Bild am Sonntag.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto minulý týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů.   Do neděle ale úřady v prověřování situace pokročily a uzavřené farmy opět otevírají. Dolní Sasko například uvádí, že ze 4400 uzavřených farem jich zůstalo pod zákazem kvůli dalším testům jen 1470.   Ministerstvo zemědělství Šlesvicka-Holštýnska v pátek oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince.   fsl mha  