 Most zavře sběrný dvůr, byl moc daleko od lidí  Most 7. ledna (ČTK) - Opět jen jeden sběrný dvůr budou mít k dispozici obyvatelé Mostu. Vedení města dnes oznámilo, že na konci ledna ukončí provoz zařízení v Rudolicích a ponechá v provozu jen vloni otevřený areál v Zahradní ulici. Lidé totiž po otevření bližšího areálu přestali do poměrně odlehlých Rudolic jezdit, řekla dnes novinářům primátorova náměstkyně Hana Jeníčková (Severočeši.cz). Most se ale koncepce se dvěma sběrnými dvory ještě nevzdává a bude hledat vhodné místo pro nový.   Na výběr ze dvou dvorů budou mít Mostečané jen něco přes dva měsíce. Původně se počítalo s jejich souběžným provozem, jenže jakmile se otevřel dvůr mnohem blíž centru, do odlehlých Rudolic poblíž problémového sídliště Chanov lidé přestali jezdit. "Je to tam celkem z ruky, lidé tam nejezdí," řekla Jeníčková. Areál opustí technické služby na konci března a budou pro něj hledat další využití.   S myšlenkou dvou sběrných dvorů se ale sedmdesátitisícové město ještě nerozloučilo. "Do budoucna druhý sběrný dvůr plánujeme, ale ještě pořád pro něj hledáme vhodné místo," dodala Jeníčková. Stavba nového sběrného dvora stála zhruba devět milionů korun, přičemž tři čtvrtiny pokryly účelové dotace odjinud než z městského rozpočtu.   jtb snm  