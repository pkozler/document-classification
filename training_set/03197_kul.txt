 Divadlo Petra Bezruče v Ostravě uvede premiéru Rodinné slavnosti  --------------------    Ke zpravodajství: AUDIO   --------------------    Ostrava 18. ledna (ČTK) - Kultovní film dánského režiséra Thomase Vinterberga Rodinná oslava budou moci ostravští diváci vidět v jevištní podobě. Drama Rodinná slavnost uvede v pátek 21. ledna v 19:00 v premiéře Divadlo Petra Bezruče. Novináře o tom dnes na tiskové besedě informovali představitelé divadla.   Hra líčí oslavu jubilea patriarchy rodu, na kterou se do honosného sídla sjela celá rodina. Poklidný průběh oslavy se změní v okamžiku, kdy nejstarší syn otce obviní ze zneužívání dětí. Hlavní roli otce ztvární Norbert Lichý, v úloze syna mu sekunduje Lukáš Melník.   "Šokující je téma, ne způsob zpracování. Diváky ale rozhodně nečeká temná a nudná tragédie," řekl režisér Martin Františák. Představení je podle něj silné, emotivní, místy i vtipné, lehce psychologické. "Hra je to veselá a trochu smutná. Je to komorní, bujarý a smutný příběh, v němž skupina lidí o něco usiluje, za něco bojuje a na konci vítězí. Aspoň někteří z nich," řekl dramaturg Petr Maška.   Maška uvedl, že kromě jiných kvalit má hra Rodinná slavnost tu přednost, že vytváří prostor pro mimořádné herecké výkony. "Množství herců se neustále pohybuje na malém prostoru. Příležitost využili a jejich výkony jsou pozoruhodné," řekl dramaturg.   Drama Rodinná slavnost vzniklo na základě scénáře prvního snímku natočeného v duchu zásad dánského manifestu Dogma 95. Podle něj se měly filmy soustředit na postavy a příběh, natáčet se s ruční kamerou bez efektů a úprav. Maška uvedl, že film Rodinná oslava divadlu nahrává a dramatizace představovala jen málo zásahů. "Hra se odehrává na jednom místě a prakticky v jednom čase," dodal režisér Františák.   V dalších rolích diváci uvidí Terezu Vilišovou, Dušana Urbana nebo Jana Vlasa. Autorem scénografie je Jan Štěpánek, autorem kostýmů Marek Cpin. Hudba je dílem Norberta Lichého. Rodinná slavnost je v Divadle Petra Bezruče třetí premiérou sezony, kterou divadlo nazvalo Ostrou sezonou.   Vlastimil Vyplel sap  