 Dodavatele plynu loni změnilo rekordních 85.000 zákazníků  --------------------    Ke zpravodajství: GRAFIKA   --------------------    Praha 12. ledna (ČTK) - Ke změně dodavatele zemního plynu se v tuzemsku za loňský rok odhodlalo celkem 84.392 odběratelů, což je historický rekord a téměř trojnásobek změn prodejců plynu v roce 2009. V drtivé většině přistupovaly na změnu dodavatele domácnosti, loni jich bylo přes 76.000. Rekordní počet změn dodavatelů v loňském roce registroval také trh s elektřinou - k jiném prodejci proudu přešlo 249.181 odběratelů, předloni jich bylo necelých 100.000. Vyplývá to z údajů Operátora trhu s elektřinou (OTE), který dohlíží také na trh s plynem.   "Příchod nových hráčů na trh a rozšiřování nabídky těch stávajících pohnul stojatými vodami českého energetického trhu. Svého dodavatele tak mění zákazníci, kteří možná ještě před rokem ani nevěděli, kdo jim dodává elektřinu či plyn," uvedl odborník na energetiku ze společnosti PricewaterhouseCoopers Audit Petr Zmátlík.   "Jelikož se změna dodavatele stala téměř tak snadnou, jako změna telefonního operátora, lze očekávat, že dodavatelé se budou předhánět v atraktivních nabídkách. I když počty přestupů dále porostou, ještě nějaký čas potrvá, než změna dodavatele bude rutinní záležitostí jako například v Británii, kde ho zákazníci mění i několikrát do roka," dodal Zmátlík.   Počet změn dodavatele plynu začal narůstat zejména ke konci loňského roku. V prosinci přešlo k jinému prodejci rekordních 17.050 zákazníků. U elektřiny měnilo dodavatele od srpna do konce roku měsíčně více než 20.000 odběratelů.   Podle odborníků souvisí změny dodavatelů mimo jiné s avizovaným zdražením energie v letošním roce kvůli rozvoji obnovitelných zdrojů. Elektřina pro domácnosti letos podle Energetického regulačního úřadu (ERÚ) zdražila v průměru o 4,6 procenta. RWE Transgas zdražil od ledna plyn domácnostem o 2,3 procenta, zatímco E.ON dodávky plynu zlevnil o 4,7 procenta. Pražská plynárenská v prvním čtvrtletí ceny plynu nezměnila.   Ve většině případů volí zákazníci menší firmy na úkor hlavních hráčů na trhu. Společnost RWE Transgas, která donedávna ovládala velkou většinu českého trhu, nyní disponuje zhruba 56 procenty. Firma nakupuje plyn prostřednictvím dlouhodobě nasmlouvaných kontraktů z Ruska, menší společnosti naproti tomu plyn získávají na energetických burzách. Ty však podle ekonomů nemusí být v budoucnu tak výhodné jako v současnosti.   Například alternativní dodavatel Bohemia Energy získává měsíčně několik tisíc odběratelů plynu a elektřiny. Podobně je na tom Centropol Energy. Plyn začala loni domácnostem nabízet také společnost ČEZ, která od června do konce roku získala přes 60.000 nových zákazníků.     Počet změn dodavatele elektřiny a plynu od liberalizace tuzemského trhu:      Rok  Elektřina (Celkem)  Elektřina (domácnosti)  Plyn (celkem)  Plyn (domácnosti)     2004  399  0  0  0     2005  3511  0  2  0     2006  13.150  4976  454  0     2007  46.016  25.644  6699  6524     2008  57.689  15.764  596  11     2009  96.744  54.089  33.327  28.402     2010  249.181  183.990  84.392  76.659     Zdroj: OTE, ERÚ   lko dvd  