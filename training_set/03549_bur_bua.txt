 Pražská burza oslabila o 0,78 pct., dolů ji táhly bankovní emise  Praha 7. ledna (ČTK) - Pražská burza na konci týdne oslabila, hlavní index PX v dnešním závěru odepsal 0,78 procenta na 1243,3 bodu. Největší podíl na poklesu mají v souladu s vývojem na evropských trzích bankovní tituly. Rostly pouze akcie energetické společnosti ČEZ a mobilního operátora Telefóniky O2 a tabákové společnosti Philip Morris, vyplývá z výsledků burzy.   Podle Daniela Marvána z Fio banky je záminkou pro další kolo vybírání zisků znovu nejistota okolo státních dluhů okrajových zemí eurozóny. "Pražská burza otevřela do ztrát poté, co včera uzavřela před zhoršením investorského sentimentu v Evropě," doplnil Miroslav Adamkovič z Komerční banky.   V závěru týdne nejvíce oslabily cenné papíry Erste bank, když ztratily 2,39 procenta na 859 korun. Druhá bankovní emise Komerční banka odepsala 1,47 procenta na 4345 korun.   Kolem dvou procent ztratily akcie pojišťovny VIG. Mediální společnost CME uzavírala níže o 1,76 procenta.     Developerská společnost Orco odepsala v závěru dnešní seance 0,79 procenta na 181,05 korun. Její generální ředitel Jean-Francois Ott dnes oznámil, že Orco požaduje po chorvatské vládě uspokojivé řešení sporu o hotelový projekt Suncani Hvar do tří měsíců, v opačném případě prý spor předá mezinárodni arbitráži.   Dnes nejobchodovanější akcie ČEZ se drží v mírném zisku již osmou seanci v řadě, tentokrát si připsaly 0,36 procenta. Podle Josefa Dudka z Fio banky odolával (ČEZ) negativní náladě na trhu poté, co cena elektrické energie dnes v Německu stoupla o další procento.   Pro cenné papíry Philip Morris, které získaly 0,49 procenta, dnes Erste Bank zvýšila cílovou cenu z 8600 Kč na 9600 Kč a investiční doporučení bylo zvýšeno z "prodat" na "redukovat". Akcie Telefóniky O2 posílily o 1,17 procenta na 389 korun.   Aktivita obchodníků byla značně nadprůměrná. Objem obchodů v systému pro nejobchodovanější akcie SPAD za dnešní den přesáhl 2,157 miliardy korun, z toho s akciemi ČEZ za téměř 964 milionů korun. Průměrný objem obchodů za poslední rok je podle serveru Patria Online 1,255 miliardy korun.   fsl mha  