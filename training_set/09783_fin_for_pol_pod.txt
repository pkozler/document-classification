 MF příspěvek na spoření doplatí automaticky, chystá omezení účelu  --------------------    Ke zpravodajství: FOTO/aktuality; AUDIO   Rozšířili jsme o další informace v 5., 6. a 7. odstavci. Upravili jsme titulek.   --------------------    Praha 4. května (ČTK) - Během června budou mít všichni klienti stavebních spořitelen na účtech zbytek příspěvku státu na stavební spoření, který byl původně zdaněn 50procentní daní. Jakmile totiž vyjde během května ve sbírce zákonů nález Ústavního soudu, který daň zrušil, vydá ministr financí Miroslav Kalousek příkaz k uhrazení zbylých peněz. Kalousek to uvedl na dnešní tiskové konferenci. Ministr zároveň upozornil, že připravuje zákon, který zavede účelovost stavebního spoření.   "Je tedy naprosto zbytečné, aby klienti podávali jakékoliv žádosti na MF. A bylo by rovněž zbytečné, aby se obraceli na soud. Během června budou mít své peníze na účtech automaticky, aniž by museli vyvinout aktivitu," uvedl ministr. Stavební spořitelny totiž budou mít měsíc na připsání peněz na účty klientů.   V dubnu MF již vyplatilo 5,25 miliardy korun na podpoře stavebního spoření. V květnu by mělo stavebním spořitelnám poslat dalších zhruba 5,25 miliardy korun. V červenci pak spořitelny dávají MF dodatečná vyúčtování, na základě kterých by MF mělo podle Kalouska vyplatit dalších 600 až 800 milionů korun.   Ústavní soud na konci dubna kvůli zneužití stavu legislativní nouze zrušil úsporné změny ve stavebním spoření. Vládní novela snižovala státní podporu stavebního spoření z dosavadních 15 procent na deset procent z uspořené částky, a to s účinností od 1. ledna 2011 u všech smluv bez ohledu na datum jejich uzavření. Dále norma zavedla zvláštní padesátiprocentní sazbu daně z poskytnuté zálohy státní podpory v roce 2010. Právě toto mimořádné zdanění je podle Ústavního soudu protiústavní.   U smluv uzavřených do konce roku 2003 byla maximální výše státního příspěvku 4500 korun ročně, podle vládního návrhu se měla snížit na 2250 korun. U novějších smluv lidé, kteří naspořili minimálně 20.000 Kč, dostávali od státu příspěvek 3000 korun. Nově měl příspěvek klesnout na 1500 korun. Podle parlamentem schválené novely se od roku 2012 příspěvek snížil na maximálně 2000 korun. Snížení státního příspěvku podle Ústavního soudu protiústavní není, bude-li to přijato správnou procedurou v parlamentu.   Kalousek přitom uvedl, že novelu předloží v nejbližších dnech do sněmovny v původním znění. "Za letošní rok bude tedy podpora 2000 korun. Vedle toho předkládám definitivní návrh, kde bude výrazným způsobem omezen účel tak, aby to stavební spoření se jenom stavebním nejmenovalo. Netajím se tím, že tento produkt pokládám za přežitý," uvedl ministr. Podle něj stavební spoření zrušeno nebude, ale bude u něj zavedena účelovost. "A koaliční partneři jsou připraveni k jednání o dalším snížení státní podpory," dodal ministr.   Ministr uvedl, že návrh zákona chce předložit do legislativního procesu do jednoho měsíce. V případě zavedení účelovosti zatím nebylo přitom podle mluvčího ministerstva Ondřeje Jakoba rozhodnuto o jeho přesném určení. Není tedy jasné, zda účelovost bude například zavedena pouze na čerpání státního příspěvku nebo například na celkové využití stavebního spoření.   Na konci ledna se například v tisku objevily informace, že komise na MF doporučuje, aby státní podporu na stavební spoření v budoucnu získávali jen ti, kteří ji použijí na účely bydlení nebo si vezmou úvěr.   Rozhodnutí Ústavního soudu zvýší letos schodek státního rozpočtu zhruba o šest miliard korun. "Jelikož nechceme zvyšovat schválený deficit rozpočtu, budeme muset tyto peníze bohužel ušetřit někde jinde," uvedl Kalousek. Minulý týden vláda na návrh MF zmrazila část nároků na financování dopravní obslužnosti pro kraje ve výši 1,9 miliardy korun. Zbývající více než čtyři miliardy korun navrhují úředníci vzít z několika kapitol rozpočtu, ale konečné slovo bude mít ministr a vláda.   Vláda si od snížení státní podpory slibovala v dalších letech úspory 6,5 až 8,5 miliardy korun. Prognózy předkládané při projednávání zákona se ale různily. Loni ze státního rozpočtu putovalo na státní podporu stavebního spoření za rok 2009 přes 11,7 miliardy korun.   sos dvd vju  