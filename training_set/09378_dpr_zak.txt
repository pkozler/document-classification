 Na D1 se převrátil kamion s prasaty, směr na Brno je uzavřen  Doplnili jsme informace hasičů a další informace policie v celé zprávě.   --------------------    Loket (Benešovsko) 18. ledna (ČTK) - Na dálnici D1 u Hulic na Benešovsku se dnes ráno převrátil maďarský kamion převážející dvě stovky prasat. Zhruba 70 zvířat se po nehodě rozprchlo do okolí. Řidič kamionu byl lehce zraněn, řekla ČTK mluvčí středočeských hasičů Lenka Kostková. Směr na Brno je na 61. kilometru ve směru na Brno uzavřen, policie odkláněla dopravu na exitu 56.   Nehoda se stala ve 4:45. Po převrácení kamionu prasata běhala po dálnici, část z nich se dostala do blízkého lesíku. Podle Kostkové šlo o zvířata o váze 120 až 150 kilogramů, která utekla z jednoho patra kamionu. Asi tři zvířata byla při nehodě usmrcena.   Operační důstojník dálničního oddělení v Bernarticích ČTK před 10:00 řekl, že doprava je stále odkláněna. "Na místě je veterinář, který rozhoduje o zvířatech, která se budou převážet do kafilérie. Vyprošťuje se kamion a dálnice se bude uklízet," uvedl. Uzavírka podle něj potrvá nejméně do 11:30.   khj mol  