 Celebrity v New Yorku vzdaly poctu zesnulému návrháři McQueenovi  --------------------    Ke zpravodajství: FOTO/aktuality   --------------------    New York 3. května (zpravodaj ČTK) - Slavné osobnosti a kolegové z oboru v pondělí v New Yorku vzdali poctu módnímu návrháři Alexandru McQueenovi, který loni v únoru spáchal sebevraždu. Stalo se to na galavečeru v Metropolitním muzeu, kde ve středu začne rozsáhlá výstava díla britského návrháře.   Po červeném koberci na venkovních schodech muzea tak vystoupala například zpěvačka Rihanna v černých krajkových šatech od Stelly McCartneyové, v nichž podle deníku The New York Times byla polonahá. Zpěvačka Beyoncé zase na sobě měla přiléhavé šaty od značky Pucii ve tvaru pepřenky.   Renée Zellwegerová pak zvolila model ze zlaté krajky od Caroliny Herrerové. Zepředu tyto šaty vypadaly až ostýchavě. Pak se ale Zellwegerová otočila a ukázala výstřih, který zasahoval hluboko do jejího pozadí. "Je trošku záhada, že to na mně vůbec drží," řekla Zellwegerová, zatímco jí na rameno zaklepal Paul McCartney, který se s ní přišel pozdravit.   Extravagantní modely ten večer rozhodně nebyly náhodné, jak podotkl deník The New York Times. Organizátoři i návrháři totiž vzdávali hold McQueenovi, který proslul riskantními a provokativními kolekcemi a odvážnými střihy. Na večírku tak bylo možné vidět ženy v péřových krinolínách, laserem řezaných neoprenových šatech s vlečkou. Poctou byly i šaty Zellwegerové. Odkazovaly na McQueenovy slavné kalhoty s extrémně nízkým pasem.   "Vzpomínám si, že se tenkrát lidi kvůli nim hodně červenali," poznamenala šéfredaktorka časopisu Vogue a královna minimálně newyorského světa módy Anna Wintourová, která osobně přivítala kolem 790 hostů gala večera. Nechyběla mezi nimi třeba herečka Penélope Cruzová či zpěvačka Jennifer Lopezová. Pozornost budil i miliardář Donald Trump, který v posledních týdnech koketuje s kandidaturou na amerického prezidenta.   Výstava v Metropolitním muzeu potrvá do 31. července. K vidění na ní bude kolem 100 modelů a 70 doplňků, které vznikly během devatenáctiletého působení britského návrháře ve světě vysoké módy. "Jeho móda byla prostředkem pro vyjádření jeho emocí, vyjádření nejhlubších a často i nejtemnějších aspektů jeho představivosti. Byl pravým romantikem v byronovském slova smyslu - vyzařoval vznešené," podotkl kurátor výstavy Andrew Bolton.   fcz kš  