 Nádvoří v Harrachově zdobí čtyřmetrová skleněná fontána  --------------------    Ke zpravodajství: FOTO/aktuality; AUDIO   --------------------    Harrachov (Semilsko) 12. července (ČTK) - Nádvoří sklárny v Harrachově zdobí ode dneška více než čtyři metry vysoká skleněná fontána. Na výrobě bezmála 300 dílů, ze kterých je poskládána, pracovala jedna parta sklářů déle než týden. A nebyla to práce jednoduchá - každý ze skleněných pramenů váží kolem pěti kilogramů a je téměř metr dlouhý. Na rozdíl od klasického vodotrysku, který by bylo v drsných horských podmínkách na zimu nutné vypustit, skleněný bude atrakcí i v mrazivých měsících.   Fontána dostane také nasvícení, to budou moci návštěvníci poprvé ocenit u příležitosti Harrachovských pivních slavností, které se ve sklárně uskuteční 23. července. Už dnes ale budil skleněný monument mezi návštěvníky velkou pozornost. "Je to nová atrakce pro turisty, každý rok se jim snažíme nabídnout něco nového, aby měli důvod se k nám vracet," řekl dnes ČTK majitel sklárny a minipivovaru František Novosad.   Zatím se taková strategie vyplácí, počet návštěvníků každoročně stoupá. Za první polovinu letošního roku už sklárnou a pivními lázněmi prošlo přes 24.600 turistů, zhruba o deset procent víc než loni. Právě turisté pomohli výrobu skla v Harrachově udržet i v době ekonomické krize, která odbytu luxusního skla příliš nepřála. Příjmy z turistiky se v posledních letech podílejí na tržbách společnosti zhruba z poloviny.   Harrachovská sklárna oslaví příští rok 300 let a je nejstarší fungující sklárnou nejen v Česku, ale zřejmě na celém světě. Založena byla před rokem 1712 na jilemnickém panství Harrachů. Podnik vyrábí luxusní nápojové sklo, užitkové sklo a křišťálové lustry. Součástí komplexu je i muzeum, prodejna českého skla a porcelánu a malý hotel. V roce 2001 přibyl minipivovar a před čtyřmi lety pivní lázně.   Leona Vacková kš  