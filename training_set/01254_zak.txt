 Dnes končí připomínkové řízení k návrhu občanského  zákoníku  Zprávu jsme upravili a v celém textu doplnili o další informace.   --------------------    Praha 25. ledna (ČTK) - Dnešním dnem končí dvacetidenní lhůta, po kterou se mohli lidé vyjádřit k návrhu občanského zákoníku. Nová norma se liší od staré úpravy zejména tím, že konkrétně vymezuje zásady soukromého práva, klade větší důraz na osobnostní práva před majetkovými vztahy a ponechává více prostoru pro dohodu stran. Kodex upravuje tři základní okruhy - rodinu, vlastnictví a smlouvy.   Ministerstvo spravedlnosti obdrželo k návrhu do dnešního odpoledne zhruba 240 připomínek, které se týkaly všech upravovaných oblastí. Nejvíce se lidé podle pondělního vyjádření mluvčí Terezy Palečkové zajímali o rodinné právo. Připomínky nyní posoudí rekodifikační komise, zváží, zda je do kodexu zapracuje. Ministr Jiří Pospíšil (ODS) dnes v České televizi (ČT) uvedl, že by měla došlé návrhy zapracovat během měsíce. Očekává, že normu v květnu projedná vláda a před prázdninami se zákoník dostane do Poslanecké sněmovny.   Norma je rozdělená do pěti částí. První z nich upravuje postavení člověka jako jednotlivce, druhá pak jeho práva a povinnosti v rodině. V této části se nachází ustanovení o manželství, rodičích a dětech, různých formách příbuzenství, osvojení a náhradní rodině.   Třetí oblast nového zákoníku je věnována absolutním majetkovým právům, vymezuje držbu, vlastnictví, spoluvlastnictví, práva k cizím věcem, správu cizího majetku a dědické právo. Další část se zabývá relativními majetkovými právy - řeší tedy vznik závazků, jejich obsah a zánik. Upravuje jednotlivé druhy smluv. Poslední část obsahuje společná ustanovení.   Kodex zejména nově zavádí pojem svéprávnost a posiluje respekt k přáním lidí s omezenou svéprávností například tím, že budou mít možnost pomoci při rozhodování. Jinak než v dosud platné úpravě je pojato zvíře, zákoník konstatuje, že není věc. Norma klade důraz na práva lidí, kteří například v dobré víře koupili ukradenou věc, posiluje také možnosti zůstavitele při rozhodování o jeho majetku. Zpřesňuje odpovědnost za vzniklou škodu, zjednodušuje založení spolků.   "Občané dostanou celou řadu svobod, protože bude v zásadě platit základní filozofie, že pokud se dva občané svobodně dohodnou a tato dohoda nebude v rozporu s dobrými mravy nebo nebude odporovat nějakému zákonu, pak takováto dohoda bude postavena nad normy civilního práva respektive nad normy občanského práva," řekl dnes ČT Pospíšil.   Kodex nahrazuje již nevyhovující normu z roku 1964, která byla od pádu komunismu více než čtyřicetkrát novelizována. Návrh zákoníku zahrnuje i právní předpisy, které teď existují samostatně - například zákon o rodině, zákon o pojistné smlouvě či zákon o nadacích. Jeho součástí je také celá část obchodního zákoníku, jež pojednává o závazcích.   Návrh občanského zákoníku momentálně čítá 3020 paragrafů. Vychází z materiálu schváleného vládou v roce 2009. Od té doby se kodex podle Palečkové ještě v několika oblastech změnil. Na základě rozhodnutí Ústavního soudu se například prodloužila lhůta pro popření otcovství, norma byla také rozšířena o úpravu bytového spoluvlastnictví.   Zákoník zároveň reaguje na nejčastější případy náhradního mateřství, kdy žena donosí oplodněné embryo pro svou příbuznou. Vzhledem k tomu, že matkou bude žena, která dítě porodila, norma výslovně uzákoňuje pro druhou ženu možnost osvojení dítěte.   Impulz k vytvoření nového kodexu dal v roce 2000 tehdejší ministr spravedlnosti Otakar Motejl, o rok později byl schválen věcný záměr. Právníci podle vedením Karla Eliáše na něm od té doby pracovali. V letech 2005 a 2007 byla představena první a druhá verze návrhu.   ado fsl mal  