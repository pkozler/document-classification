 Odchodem vyhrožují i slovenští lékaři, žádají vyšší platy  Bratislava 17. ledna (ČTK) - Po tisícovkách českých lékařů, kteří kvůli nespokojenosti s platy a pracovními podmínkami podali výpovědi, hrozí odchodem také jejich kolegové na Slovensku. Ti žádají nemocnice o zvýšení mezd, v opačném případě prý odejdou za prací do Rakouska, Německa nebo do Česka, informoval dnes deník Pravda. Zaměstnání v nemocnicích za slovenskými hranicemi by mohli hledat zejména mladší lékaři s nízkými platy, kteří na Slovensku zatím nemají žádné závazky.   Lékaři podle předsedy Slovenského odborového svazu zdravotnictví a sociálních služeb Antona Szalaye žádají pětiprocentní zvýšení svých mezd. Naposledy se zdravotníkům zvýšily platy loni, a to o 2,4 až čtyři procenta. Slovenští lékaři však vydělávají asi o čtvrtinu méně než jejich čeští kolegové, ještě větší rozdíly jsou při porovnání jejich mezd s kolegy z vyspělejších zemí Evropské unie.   Nemocnice na požadavky lékařů pravděpodobně nepřistoupí. "Pojišťovny nás tlačí do nižších objemů a cen, proto lékaři mohou počítat pouze se snížením mezd, ne s jejich zvýšením," řekl místopředseda Asociace nemocnic Slovenska Peter Ottinger. Odboráři by se podle něj s požadavky měli obrátit přímo na zdravotní pojišťovny. Ani ty podle listu zřejmě nevyjdou lékařům vstříc. Plánují totiž. že původní platby zdravotnickým zařízením ponechají, nebo je sníží.   "Jako problematické se ukazují také očekávané náklady na léky, které by se měly také v roce 2011 zvýšit o několik procent. To způsobí, že zůstane méně zdrojů na výkony a hospitalizace," řekla mluvčí soukromé slovenské zdravotní pojišťovny Důvěra Zuzana Horníková.   Otázkou zůstává, zda by slovenští zdravotníci byli ochotni podávat hromadné výpovědi podobně jako v Česku. Podle dřívějšího vyjádření několika lékařů nebo expertů by se k podobnému kroku neodhodlali, Češi jsou navíc při prosazování svých požadavků údajně jednotnější a důslednější.   prl hej  