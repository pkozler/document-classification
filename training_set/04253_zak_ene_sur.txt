 V Rusku se začínají črtat obrysy třetího procesu s Chodorkovským  Moskva 24. ledna (zpravodaj ČTK) - Ruská generální prokuratura nevylučuje další, v pořadí již třetí proces s bývalým ropným magnátem Michailem Chodorkovským, který byl naposledy i se svým společníkem Platonem Lebeděvem odsouzen k 13,5 roku vězení. Již tehdy obhájci upozorňovali na to, že by jejich klienti mohli zase stanout před soudem.   "Nyní se pátrá po 18 spolupachatelích Chodorkovského a Lebeděva. Jestli během pátrání budou odhalena nová fakta o trestných činech, pak vyšetřovací orgány budou povinny vznést dodatečná obvinění a předat případ soudu. To je naše povinnost," uvedli prokurátoři Valerij Lachtin a Gulčechra Ibragimová v rozhovoru, který dnes zveřejnil list Komsomolskaja pravda.   Dříve nejbohatší Rus, jehož koncern Jukos pod tlakem státu zbankrotoval, je ve vězení od roku 2003. Nejprve byl odsouzen za podvody a daňové úniky. Než ale mohl v roce 2011 po odpykání prvního trestu vyjít na svobodu, začal v Moskvě druhý proces. Koncem loňského roku mu soud za rozsáhlé zpronevěry a praní peněz vyměřil další roky vězení, které neopustí před rokem 2017. Tento verdikt ještě není pravomocný, obhajoba se odvolala.   Ruská opozice považuje Chodorkovského za oběť nejmocnějšího ruského politika Vladimira Putina, kterého si znepřátelil svými ambicemi. Oba procesy s někdejším nejbohatším Rusem vyvolaly kritiku na Západě. Nedávno poradce ruského prezidenta Arkadij Dvorkovič varoval před dopadem odsouzení Chodorkovského na investování v Rusku.   Zřejmě proto oba prokurátoři, vystupující na procesech v roli státních žalobců, dopodrobna na stránkách populárního deníku vyložili  způsoby , jakými Chodorkovskij přišel k závratnému jmění, a svou verzi podpořili i fotokopiemi dokumentů. Až dosud se takového objasnění zdržovali prý jen proto, aby se vyvarovali nátlaku na soud. Ujistili také, že sami nebyli vystaveni žádnému tlaku od úřadů.   Podle prokurátorů jde o čistě kriminální případ, ze kterého se jen odsouzení, advokáti a opozice snaží udělat politickou záležitost. "Je to jen odpoutávání pozornosti a vytváření obrazu politického vězně. V jádru věci před soudem stanuli defraudanti, kteří okradli stát a prosté akcionáře o miliardy dolarů. Jsou povinni a také budou sedět (ve vězení)," prohlásili.   Podobně jako Chodorkovskij si ve svém podnikání vedli i další ruští boháči, ale ti zůstávají bez trestu. Za to však podle prokurátorů nesou odpovědnost jiné orgány a navíc je to prý stejné, jako kdyby se tvrdilo, že úplatky berou všichni, a tak by se měli stíhat všichni činovníci. Jako argument proti Chodorkovskému žalobci použili i to, že akcie Jukosu nebyly nabídnuty na newyorské burze, protože tehdy by machinace mohly vyjít najevo a magnátovi by podle amerických zákonů mohlo hrozit 20 let vězení. Burzy se prý Chodorkovskij zřekl i proto, že takové odhalení by mohlo uškodit záměru ucházet se v roce 2008 o křeslo ruského prezidenta.   Putin během prosincové televizní debaty s občany na Chodorkovského adresu prohlásil, že "zloděj patří do vězení", nehledě na to, že verdikt soud vynesl zhruba o dva týdny později. Premiér také obvinil bývalého magnáta, že má na svědomí vraždy, za které byl svého času odsouzen šéf strážní služby Jukosu.   Ještě dříve než před soudem se případ Chodorkovskij bude rozebírat na Světovém ekonomickém fóru v Davosu, jehož účastníci se prezidenta Dmitrije Medveděva hodlají ptát především na verdikt v druhém procesu.   Rusko v posledních letech zažilo masivní únik kapitálu. V současnosti se Moskva snaží přilákat zahraniční investory, kteří by pomohli s modernizací země. Rozruch v poslední době vzbudila především výměna akcií mezi britským koncernem British Petroleum a státní ropnou firmou Rosněfť, která převzala hlavní aktiva Jukosu.   msk hej  