 Pozice jaderných inženýrů v Dukovanech začaly dobývat ženy  --------------------    Ke zpravodajství: FOTO/aktuality; AUDIO   --------------------    Dukovany (Třebíčsko) 25. ledna (ČTK) - Místa jaderných inženýrů v dukovanské atomové elektrárně přestávají být výlučně mužskou záležitostí. Mezi kontrolními fyziky se nyní objevily dvě mladé ženy. V těchto dnech si odbývají svůj "křest" na zavážecím stroji reaktoru, kde se použité jaderné palivo ukládá do kontejnerů, řekl dnes ČTK mluvčí elektrárny Petr Spilka.   Na konci minulého roku bylo mezi 714 pracovníky elektrárny jen 31 žen. V areálu pracuje ještě dalších 420 zaměstnanců skupiny ČEZ, tam je evidováno 71 pracovnic. Uplatnění mají v kancelářích i kupříkladu v informačním centru elektrárny. Nenajdou se však na místech operátorů, kteří řídí chod reaktoru.   "V České republice mi byla na pozici operátora sekundárního okruhu známa jen jediná žena, a to v Jaderné elektrárně Temelín, která ale tuto pozici už opustila," podotkl Spilka. Ze samých mužů byl dosud v Dukovanech složen i tým kontrolních fyziků.     Pozice kontrolního fyzika patří k nejpřísněji sledovaným; uchazeč musí prokázat odbornou i psychickou zdatnost. Tito odborníci se po získání určité praxe podílejí například také na testech spouštění atomového bloku po ukončení odstávky.   První z dukovanských kontrolních fyziček Julie Krsková uvedla, že se na toto místo přihlásila proto, že takovou práci považuje za zajímavou. Její kolegyně Monika Mervartová vysvětlila svůj vstup do mužského týmu tím, že se chtěla uplatnit v oboru, který vystudovala a který má ráda. "Roli samozřejmě hraje také práce ve stabilní firmě a tudíž jistota dlouhodobého zaměstnání," dodala. V elektrárně pracuje i její manžel.   Dukovanská elektrárna je v provozu přes čtvrt století. Podle mluvčího Spilky nejsou žádné pozice v tomto provozu ženám zapovězeny, přesto o ně zatím moc nestály. Vzorem pro zájemkyně o práci v jaderné energetice přitom může být dlouholetá předsedkyně Státního úřadu pro jadernou bezpečnost Dana Drábová. Podle ní není ve světě uplatnění žen v tomto oboru nijak neobvyklé. "Že u nás to zatím není úplně časté, to je pravda," konstatovala. Připisuje to tomu, že se jedná o kombinaci vysoce technického oboru a směnného provozu.   "I když jaderné technologie nejsou výlučně pánská doména, přece jenom těch pánů je tam převaha. Dámy se většinou posléze zaměří na něco, co jim lépe umožní být flexibilní vzhledem k rodině," shrnula Drábová. Zároveň podotkla, že nemá moc porozumění pro posuzování profesí z hlediska pohlaví. "Když je v tom někdo dobrý a chce to, tak to bude dělat," uzavřela.   vst jpt      