 O křeslo po Dienstbierovi bude za ODS usilovat primátor Jiránek  --------------------    Ke zpravodajství: FOTO/aktuality; AUDIO   --------------------    Praha 17. ledna (ČTK) - Do doplňovacích senátních voleb na Kladensku vyšle ODS kladenského primátora Dana Jiránka. Nominaci dnes potvrdila výkonná rada nejsilnější vládní strany. O křeslo po zesnulém senátorovi Jiřím Dienstbierovi svedou kandidáti souboj 18. a 19. března. Přihlásit se musí nejpozději do konce ledna.   Jiránek do horní parlamentní komory kandidoval už před dvěma lety, prohrál tehdy s Dienstbierem. Kdo se mu postaví letos, ještě není jasné. Kandidaturu zvažuje náměstek na radnici a lídr kladenské ČSSD Zdeněk Syblík, média spekulují i o tom, že by se mohl voleb zúčastnit za sociální demokraty, které vedl do komunálních voleb v Praze, Dienstbierův syn Jiří. Kladenská TOP 09 chce mít ve volbách také svého zástupce, o jménu ale teprve rozhodne. O tom, že se bude o Dienstbierovo místo ucházet, uvažuje také někdejší kandidát na tento post z roku 2008 Zdeněk Levý (KSČM).   Dienstbierovým úmrtím ztratila ČSSD v Senátu absolutní většinu 41 hlasů. Má v současnosti přesně polovinu z nynějšího celkového počtu 80 senátorů. Senátoři jsou na rozdíl od poslanců voleni podle většinového systému, nemají proto náhradníky.   rem mal    