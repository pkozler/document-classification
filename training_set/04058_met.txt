 Záplavy v Austrálii si vyžádaly první oběť  Aktualizovali jsme o další podrobnosti.   --------------------    Sydney 2. ledna (ČTK) - Nejhorší záplavy za poslední desítky let na severovýchodě Austrálie si vyžádaly první oběť na životě. Utonula žena v automobilu, který ze zaplavené hráze strhl proud vody. Podle agentury AP to dnes uvedla místní policie.   Silnici vedenou po hrázi v Burketownu ve státě Queensland se v sobotu v noci pokoušely projet dva automobily, které však strhl proud rozvodněné řeky. Tělo jedenačtyřicetileté ženy z druhého vozu dnes bylo nalezeno zhruba dva kilometry od místa neštěstí.   Záplavy dosud zasáhly zhruba 200.000 obyvatel oblasti o rozloze větší než Německo a Francie dohromady. I když pršet už přestalo, hladiny některých místních toků stále stoupají a voda zaplavuje nízko položená města.   Regionální úřady uvádějí, že pod vodou je polovina státu Queensland, jenž má rozlohu zhruba 1,8 milionu čtverečních kilometrů. Premiérka Queenslandu Anna Blighová varovala, že zaplavené obce by mohly zůstat pod vodou ještě víc než týden a náklady na odstraňování bezprostředních následků povodní se pravděpodobně vyšplhají na miliardy dolarů.   "V mnoha směrech je to katastrofa biblických rozměrů," řekl v sobotu novinářům v zaplaveném městě Bundaberg regionální ministr financí Andrew Fraser.   Například město Rockhampton se 75.000 obyvateli je prakticky odříznuto od okolního světa, řeka Fitzroy tu vystoupila z břehů. Již dříve muselo být uzavřeno letiště a nádraží, dnes navíc přibyla uzávěrka hlavních silnici ze severu a jihu podél východního pobřeží.   Australské úřady podle DPA žádají dobrovolníky, aby pomohli při plnění pytlů s pískem, aby uchránili domy před vodním živlem.   hro zdp    