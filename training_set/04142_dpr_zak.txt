 Na silnicích Olomouckého kraje loni zemřelo 45 lidí, o šest méně  Olomouc 14. ledna (ČTK) - Na silnicích Olomouckého kraje loni zemřelo 45 lidí. Je to o šest méně než v předchozím roce. Značnou roli přitom při nehodách hrál i alkohol, který má na svědomí deset obětí. Podle statistik, které dnes zveřejnilo krajské policejní ředitelství, se v regionu loni havarovalo méně. Celkem policisté zaznamenali 4156 nehod, což je o 251 méně než v roce 2009.   "Počet nehod poklesl zhruba o šest procent. Zaznamenali jsme nižší počet úmrtí, ale k poklesu došlo i u těžkých zranění z 241 na 192 případů," řekl dnes novinářům šéf krajské dopravní policie Pavel Novák. Nejvíce lidí podle statistik zemřelo v květnu a v červenci, nejrizikovějším dnem v týdnu co do počtu nehod byl pátek. "Červenec byl tragický celorepublikově, o život tehdy přišlo na cestách v Česku sto lidí," doplnil Novák. Drtivou většinu nehod, až tři čtvrtiny případů, mají na svědomí řidiči do 40 let. "Projevuje se u nich určitá míra agresivity a netolerance," doplnil vedoucí policejního odboru.   Na rozdíl od počtu nehod se zvýšil v loňském roce počet přestupků, kterých se řidiči na silnicích Olomouckého kraje dopustili. Zatímco v roce 2009 policisté pokutovali 34.135 řidičů, loni jich bylo zhruba o 5000 více. Mezi nejčastějšími prohřešky patřila nedovolená rychlost, nesprávný způsob jízdy, ale i nepoužití bezpečnostních pásů. Zvýšený nárůst přestupků zaznamenali policisté i kvůli technickému stavu vozidla, držení mobilního telefonu v ruce a kvůli požití alkoholu. "Alkohol byl jednou z našich priorit v loňském roce, projevilo se to i na nárůstu přestupků z 619 na 812 případů. Zastavili jsme například dopoledne s alkoholem v krvi i lékařku, která spěchala do ordinace," podotkl Novák.   Policie se letos hodlá v Olomouckém kraji zaměřit i na cyklisty a chodce. I proto, že loni na silnicích zemřelo deset těchto účastníků nehod. Druhou prioritou policistů bude podle Nováka i kontrola nákladních vozidel, které se až v 13 procentech případů podílejí na dopravních nehodách. Policisté se u řidičů budou například zaměřovat na dodržování povinných bezpečnostních přestávek.   Policisté už letos zaznamenali v Olomouckém kraji smrtelnou nehodu. Stala se ve středu na dálnici nedaleko Prostějova. Zemřel při ní devadesátiletý řidič, který při špatném odbočení jel zhruba pět kilometrů v protisměru a střetl se poté s dvěma auty.   ftv snm  