 RFE následováníhodně srovnávalo propagandu s realitou  Zpráva obsahuje v 5. odstavci vulgarismus.   --------------------    Praha 5. května (ČTK) - Rádio Svobodná Evropa (RFE) bylo informační a názorovou alternativou, komunistickou propagandu kriticky srovnávalo se skutečností, jeho následováníhodnou devizou byla zpravodajská důslednost a pravdivost. Shodovali se na tom účastníci dnešní konference k 60. letům od zahájení pravidelného československého vysílání RFE.   Rádio podle bývalého ředitele jeho československé redakce Pavla Pecháčka dbalo na to, abychom nevyprovokovalo něco nevhodného ve špatnou chvíli. "Informovali jsme ovšem podrobně o dění v celé oblasti východu Evropy a nechali jsme na lidech žijících doma, aby rozhodli, co chtějí udělat," uvedl Pecháček k roli RFE v přelomovém roce 1989.   Připomenul také, jak se komunistický režim snažil RFE umlčet nebo zastrašit, neboť "jedním z nejsilnějších odpůrců všech totalitních režimů je pravdivá informace". Kromě ideologické diverze k útokům patřily bombový atentát v únoru 1981 na přání rumunské tajné policie nebo neúspěšný pokus otrávit pracovníky rádia atropinem v roce 1959.   "Svobodná Evropa bojovala s komunistickým režimem o duši národa," uvedla bývalá ředitelka české redakce RFE Olga Kopecká-Valeská. Podle ní se stanice snažila zaplnit mezery způsobené komunistickým zatajováním a zkreslováním dějin. Připomněla, že kromě politických pořadů RFE vysílala informace o kultuře včetně divadelní her a dramatizací literárních děl, hudební odpoledne pro mládež nebo rozhlasovou univerzitu s přednáškami významných českých exilových osobností.   Bývalý disident a místopředseda Senátu Petr Pithart (KDU-ČSL) uvedl, že RFE přispělo k překonávání nedůvěry veřejnosti k exilu, zosobněním toho je pro něj redaktorka Lída Rakušanová. Lidé podle Pitharta proklínali komunistický režim za radiové rušení vysílání RFE, které bylo dražší než provoz rozhlasové stanice. "Ty kurvy, jsme slyšeli, já jsem to říkal pořád," přiznal se Pithart. Rušičky byly podle něj očividným a nejprůkaznějším přiznáním slabosti režimu.   Spisovatel a bývalý politický vězeň Jiří Stránský uvedl, že už jen samotná skutečnost existence vysílání RFE byla pro politické vězně úžasným způsobem potěšující a povzbuzující. Podle něj by bylo potřeba obnovit české vysílání RFE, které skončilo v září 2002 "v téhleté zdivočelé zemi". Současní politici by znovu potřebovali něco, co by je vyučilo k "alergii na cokoli, co je svinstvo, lež, podraz", dodal Stránský.   Šest desetiletí RFE mapuje i výstava Svobodně! ve Valdštejnské zahradě, jejímž cílem je představit vystižení emotivní roviny a atmosféry vysílání na třech desítkách velkoformátových panelů. Výstava, kterou připravily Filozofická fakulta UK a Český rozhlas, potrvá do 17. června.   mhm pba  