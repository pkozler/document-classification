 VV:Na důchod by si mohli povinně spořit jen lidé s vyššími příjmy  Praha 21. ledna (ČTK) - Spoření na individuální důchodový účet by mohlo být povinné jen pro lidi s vyššími příjmy. Jako jednu z možností důchodové reformy to navrhují Věci veřejné (VV). ČTK to řekl poslanec Věcí veřejných Michal Babák. VV také deklarovaly, že jsou ochotny odstoupit od plánu na vytvoření generačního fondu výměnou za splnění určitých podmínek.   "Může se použít alternativa, že ten opt-out (převedení části pojistného ze státního důchodového pilíře na individuální účty) bude až nad určitou částku, například nad průměrnou mzdu," řekl Babák. Lidé s nižšími příjmy by si mohli spořit dobrovolně.   Věci veřejné mají také v případě, že by se zavedlo povinné spoření na individuálních účtech, další podmínky. "Každopádně by to muselo být rozmělněné mezi dluhopisy a mezi soukromými fondy," řekl Babák. VV si podle něj dovedou představit, že by se na soukromé účty namísto do státního průběžného pilíře převáděla až tři procenta hrubé mzdy. Podle Babáka je to ovšem jen nástin pro vyjednávání.   Věci veřejné také tento týden zopakovaly, že jsou v rámci koaličního vyjednávání ochotné ustoupit od generačního fondu, který prosazovaly. Ministr dopravy Vít Bárta už při prezentaci tohoto nápadu zdůrazňoval, že je pouze výchozí premisou a že se VV nebrání žádné variantě.   "My jeho principy chceme prosazovat, na tom se nic nemění, otázka je, zda tímto nástrojem," řekl ČTK expert VV Pavel Rusý. Musela by podle něj například být finančně vybalancována důchodová reforma. Dále by podle něj bylo nutné zavést řadu opatření pro podporu rodin s dětmi. Dále by se muselo přistoupit k větší integraci imigrantů. "Ti dnes nejsou integrováni tak, že by standardně platili ve stejné míře daně," jmenoval Rusý podmínky, za kterých jsou VV ochotné od generačního fondu ustoupit.   Generační fond je jakási forma finanční rezervy pro generaci, která bude mít nízkou porodnost. Jakmile by se plátci pojištění narodilo dítě, získal by nárok na výplatu části jím naspořených prostředků. Polovina by se vyplácela jako zásluhové porodné, druhá postupně jako přídavky na dítě. Zároveň by se plátci snížily odvody do generačního fondu. Systém by prý fungoval samoregulačně, výše odvodu by vycházela z předpovědi demografického vývoje porodnosti. Například když by se narodilo méně dětí, méně by se ze systému čerpalo.   pcl pba  