 V Turecku zadrželi lékaře podezřelého z obchodu s orgány v Kosovu  Istanbul 11. ledna (ČTK) - Turecká policie dnes v Istanbulu zadržela místního lékaře podezřelého z výkonu desítek operací v rámci údajné mezinárodní sítě organizující ilegální obchod s lidskými orgány v Kosovu. Informovala o tom agentura AP s odvoláním na turecká média.   Zatčený třiapadesátiletý lékař Yusuf Sonmez patří k nejméně devíti lidem, kteří již byli v tomto případě obviněni. Policie ho nyní vyslýchá, lékař jakékoliv provinění v této věci popírá.   Prokurátor EU Jonathan Ratel uvedl, že podle obžaloby tento údajný gang lákal do Kosova lidi pod falešnými sliby, že za odejmutí svých ledvin dostanou zaplaceno. Získané orgány pak prý byly prodány čekatelům na orgány a nelegálně transplantovány na soukromé klinice na předměstí kosovského hlavního města Prištiny. Ratel podle AP označil Sonmeze za "klíčového chirurga" v těchto případech.   V kosovském hlavním městě Prištině před časem na Sonmeze vydali zatykač kvůli podezření z pašování lidí. Mluvčí policie EU v Kosovu Kristiina Herodesová jeho dnešní zatčení přivítala. Dodala však, že je zatím příliš brzy na to říci, zda bude podezřelý muž z Turecka do Kosova vydán.   Sonmez byl podle tureckých médií již dříve zadržen v Turecku kvůli podezření, že od chudých Turků získával ledviny, které pak údajně nelegálně prodával pacientům s velkým ziskem. Většina příjemců orgánů pocházela ze zahraničí.   Sonmez se však tehdy vyhnul mnohaletému pobytu ve vězení tím, že dodal dokumenty, které dokládaly, že při těchto zákrocích nebyly nikdy vyplaceny peníze. V Turecku je počet dárců orgánů nízký, proto turecké zákony dovolují lidem, kteří nejsou pokrevní příbuzní, darovat jejich ledviny těm, kteří to potřebují, pokud za to nedostanou zaplaceno. Tamější lékaři ovšem mají povinnost odmítnout transplantaci, pokud mají podezření, že se jedná o finanční transakci.   Sonmez podle AP na své webové stránce tvrdí, že ho turecká média pronásledují neprávem a odmítá jakoukoliv svou vinu v kosovském případu.   "Vykreslují mě jako největšího zločince a dokonce šéfa zločinecké skupiny. Pokud jsem vůdce gangu, kde jsou moji lidé?" napsal podle AP Sonmez na webu.   hro mik    