 Německá policie kvůli nálezu výbušnin evakuovala celou vesnici  Becherbach (Německo) 22. ledna (ČTK) - Německá policie dnes evakuovala všech asi 600 obyvatel vesnice Becherbach na západě země, poté co ve zdejší stodole objevila několik desítek kilogramů výbušnin, válečné zbraně, kulomety, ruční granáty a staré vojenské letadlo. Napsala to agentura DPA.   Nebezpečný materiál shromáždil ve stodole muž, který si ji pronajímá a pro něhož je prý sběr zbraní koníčkem. Kvůli svéráznému hobby dvaašedesátiletého muže si musí na dnešní noc evakuovaní obyvatelé obce ve spolkové zemi Porýní-Falci hledat náhradní ubytování.   Specialisté pak i za pomoci robotů na polní cestě ve vzdálenosti přibližně 1400 metrů připravovali kontrolovaný odstřel asi 50 až 60 kilogramů trhavin. "Pokud víme, jde o největší množství výbušnin, které kdy bylo v Porýní-Falci na jednom místě nalezeno," uvedl mluvčí policie Gerhard Glaser. Výbušnou látkou je údajně nitroglycerin. Jeho zničení má být dokončeno v neděli.   Muže, který zbraně a výbušniny shromáždil, zatím policie vyšetřuje na svobodě. Již v úterý přitom v jeho domě v nedaleké obci Meisenheim našla kolem 50 zbraní a asi 50.000 až 60.000 nábojů.   mtw šeb  