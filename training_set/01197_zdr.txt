 Nemocnice ve Zlínském kraji zakázaly návštěvy kvůli chřipce  Zlín 28. ledna (ČTK) - Ve Zlínském kraji vzrostl výskyt chřipky oproti minulému týdnu o 162 procent. Akutní respirační onemocnění trápí 1872 lidí na 100.000 obyvatel, tedy o 13,2 procenta více než uplynulý týden. Epidemie nastává při 2000 nemocných na 100.000 obyvatel. Zdravotnická zařízení a zařízení sociální péče ve Zlínském kraji už nyní zakazují návštěvy. Někde jejich nařízení budou platit až od pondělí, jinde již od soboty, vyplynulo to z dnešní ankety ČTK.   "K vzestupu došlo ve všech okresech a ve všech věkových skupinách. V tomto týdnu jsme zaznamenali vyšší nárůst u dospělých než u dětí," řekla dnes ČTK vedoucí protiepidemického odboru krajské hygienické stanice Zlínského kraje Hana Tkadlecová. Upozornila, že v laboratořích byla od minulého týdne opakovaně kromě jiných původců respiračních onemocnění prokázána chřipka typu A, a to především u předškolních dětí.   Přesná čísla o proočkovanosti proti chřipce ve Zlínském kraji hygienici budou mít příští týden. I tak se ale podle Tkadlecové proočkovanost v regionu pohybuje okolo šesti procent. "Je tak nízká, že neovlivní cirkulaci viru v populaci. Chrání tak pouze očkovanou osobu, která pak není zdrojem chřipky pro své okolí," upozornila Tkadlecová.   Návštěvy jsou od pondělí zakázány v Krajské nemocnici T. Bati ve Zlíně, od soboty 29. ledna nařízení platí i v nemocnici ve Valašském Meziříčí, od pondělí 31. ledna platí i v nemocnici v Kroměříži. Zákazy návštěv nejsou časově omezené a platí do odvolání.   slu mol  