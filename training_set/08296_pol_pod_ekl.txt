 Vsetínská radnice staví novou kompostárnu za 54 milionů korun  Vsetín 24. května (ČTK) - Vsetínská radnice staví novou kompostárnu za 54 milionů korun. Areál na zpracování biologicky rozložitelného odpadu o rozloze více než 1300 metrů čtverečních vzniká v lokalitě Poschla za čistírnou odpadních vod. Na nákladech se z 90 procent podílejí evropské fondy. Kompostárna by měla být dokončena do Vánoc, sdělila dnes ČTK mluvčí radnice Marie Šidlová.   "Závod na zpracování biologicky rozložitelného odpadu bude zázemím pro fermentory. Stroje, které slouží na přeměnu zbytků z údržby zeleně na substrát, již město pořídilo. Fungují v provizorních prostorách sběrného dvoru na Bobrkách," uvedl místostarosta Stanislav Pavelec s tím, že právě stavba nového areálu umožní zajistit fermentorům plnohodnotný výkon.   Podmínky projektu stanovují, že logistické centrum musí minimálně po dobu pěti let zpracovávat biologický odpad vyprodukovaný na městských pozemcích. Podle Šidlové odborníci odhadují, že by jej mohly fermentory zvládnout 2450 tun za rok. Kompost, který z trávy a křovin vznikne, musí být využit nekomerčně. Po uplynutí doby udržitelnosti projektu se však město nebrání rozšíření služeb, například i pro své spádové obce.   "Vizí máme několik. Další z nich je i ta, že by centrum sloužilo k likvidaci zbytků ze školních kuchyní. Velkou roli ale bude hrát legislativa v oblasti odpadů," doplnil Lubomír Střelec, který bude novému areálu šéfovat. Vsetínské technické služby, pod které bude spadat, už spravují sběrný dvůr na Bobrkách i nedávno nově otevřený sběrný dvůr u Kauflandu v Luhu I.   Kompostárna i sběrný dvůr u Kauflandu jsou součástí druhé etapy projektu. V první etapě bylo v areálu průmyslové zóny na Bobrkách otevřeno logistické centrum odpadů za více než 180 milionů korun, 85 procent nákladů bylo hrazeno z evropských a státních fondů. Zahrnovalo pořízení moderních technologií na svoz, třídění a recyklaci odpadů tak, aby jejich maximální množství nemuselo být draze ukládáno na skládce.   jav snm  