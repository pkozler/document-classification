 Heger slíbil "zatlačit" na nemocnice, kde platy lékařů nestouply  --------------------    Ke zpravodajství: AUDIO   Doplnili jsme ve 3. odst. vyjádření ministra.   --------------------    Praha 17. května (ČTK) - Čtvrt roku po podepsání memoranda, kterým skončila protestní odborová akce Děkujeme, odcházíme, nedostali přidáno lékaři v 15 ze 190 nemocnic. Ředitelé tvrdí, že jim zdravotní pojišťovny na zvýšení platů o 5000 až 8000 korun nedaly peníze. Šéf odborů Martin Engel se dnes s ministrem zdravotnictví Leošem Hegerem (TOP 09) dohodl, že mu dá seznam nemocnic i pojišťoven, kde je tento problém, a ministr "zasáhne". ČTK to řekla místopředsedkyně Lékařského odborového klubu - Svazu českých lékařů (LOK-SČL) Jana Vedralová.   "Domluvili jsme se, že dáme co nejdřív konkrétní seznam, která nemocnice a hlavně která pojišťovna nezaplatí. Pan ministr svými pákami zapůsobí, aby se to změnilo," uvedla Vedralová, která se ranní schůzky s ministrem také zúčastnila. Problém podle dostupných informací přetrvává ve Zlínském kraji, problémy jsou i ve Středočeském kraji v Mělníku a Příbrami, z menších nemocnic pak například v Kadani a Semilech.   Heger potvrdil, že k této intervenci se chystá, využije vlivu zástupců státu ve správních radách pojišťoven. Situace je pro něj zároveň impulzem k upřesnění příští úhradové vyhlášky, případně zákona, který ministerstvo k vydání vyhlášky zmocňuje. Chce doplnit, že co je ve vyhlášce, "je v některých případech maximum, co mohou platit pojišťovny, aby neplatily zbytečně operační roboty, a na druhé straně že to je také minimum, tak jak to vždy chtěli poskytovatelé péče, aby měli jisté záruky," řekl.   Na dnešním setkání s ministrem se podle Vedralové ukázal jeden zásadní problém - ať už odboráři řekli jakoukoli námitku k připravované reformě, dozvěděli se od ministra, že to už v návrzích zákonů není, že to už se změnilo. Odboráři totiž měli starší znění, nejnovější nedostali. "Domluvili jsme se, že budeme dostávat vždy nejnovější úmysly, to umožní zlepšit komunikaci s ministerstvem o reformách, která zatím vázla," shrnula.   Na programu schůzky bylo také rušení lůžek ve státních nemocnicích. Podle materiálu pro zdravotnickou tripartitu chce ministr začít s rušením akutních nemocničních lůžek k 1. červenci, což podle lékařských odborů bez předchozí analýzy nelze. "Pan ministr nás ujistil, že počítá s postupným rušením lůžek na základě analýzy, proces bude rozložen na tři roky," řekla Vedralová. S takovým postupem odboráři souhlasí.   Zhruba za tři týdny se sejde Heger s odboráři znovu, spolupráce na reformě by měla pokračovat.   Dnešní setkání ministra s šéfem odborů se koná jen pár dní před druhým veletrhem, na němž budou nabízet volná místa německé kliniky. Část lékařů zapojených do protestu hrozila odchodem do ciziny. V nemocnicích ČR pracuje 18.000 lékařů, výpověď v odborové akci dalo 3800. Po podpisu memoranda je stáhli.   Naďa Myslivcová pba  