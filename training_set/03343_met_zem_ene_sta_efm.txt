 V Unčíně letos začnou úpravy koryta Svratky, váznou tam ledy  Unčín (Žďársko) 6. ledna (ČTK) - V Unčíně na Žďársku by v tomto roce měly začít práce na úpravě koryta řeky Svratky. Při tání se tam hromadí ledové kry a v minulých letech kvůli tomu vesnice pravidelně trpěla záplavami. Stavební práce budou stát kolem 30 milionů korun, provádět se budou asi rok. Zahájení akce naplánovalo Povodí Moravy na listopad, sdělil ČTK Pavel Bíza z povodí.   "Jsme rádi, že na to po tolika letech snad konečně dojde," řekla ČTK starostka Unčína Vlasta Grohová. Povodně postihovaly vesnici s 200 obyvateli pravidelně několik let, za zimu to někdy bylo i dvakrát nebo třikrát. Loni situaci zachránili vodohospodáři z Povodí Moravy, kteří kry na řece včas rozbili. "Letos už to vypadalo, že se to zase bude vylívat, ale naštěstí ty ledy nebyly tak silné a odešly," přiblížila starostka. Veřejné projednávání projektu na protipovodňové úpravy Svratky se na obecním úřadě uskuteční 25. ledna.   Na Svratce v Unčíně se hromadí kry kvůli nevhodnému profilu a tvaru říčního koryta. Řeka, která protéká středem obce, v jednom místě zatáčí a je širší, pak se zase zužuje. Do širokého úseku se při tání navalí led a zahradí tok.   Projekt počítá s úpravou koryta ve stávající trase. "Bude však změněn jeho příčný profil a vytvořena hydraulicky vhodnější trasa toku s vhodnými poloměry," přiblížil Bíza. Vznikne také boční odlehčovací část, která bude do řeky ústit pod spodním jezem. Tímto odlehčovacím korytem budou moci odcházet kry při zvýšené hladině řeky. "Průleh bude zatravněný a nedojde tak ke změně stávajícího krajinného rázu," podotkl Bíza. Zvýšena bude i kapacita jezu. Úpravy budou provedeny tak, aby se nezhoršily podmínky pro migraci vodních živočichů.   vst snm  