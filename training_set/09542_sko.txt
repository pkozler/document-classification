 K zápisu přijde letos v Pardubickém kraji opět více dětí  Pardubice 29. ledna (ČTK) - Počet dětí, které letos přijdou k zápisu do základních škol v Pardubickém kraji, by měl být vyšší než před rokem. Zatímco minulý rok jich bylo celkem 4811, letos se jich očekává kolem 5000. V mateřských školách je nyní o něco více dětí než vloni, uvedla Hana Pochobradská z odboru školství, kultury a tělovýchovy krajského úřadu.   Počty budoucích prvňáčků pravidelně doplňují děti, které měly odklad školní docházky, část rodičů nynějších předškoláků o něj naopak nově požádá. Celkový trend to však nenaruší, dětí po odkladu je standardně o 150 až 200 více. "Rodiče preferují, aby děti šly do školy později," uvedla Pochobradská.   Počet dětí, které přicházejí poprvé k zápisu, v kraji vlivem přirozeného přírůstku a přistěhovalců už třetím rokem roste. V roce 2009 jich bylo 4649, vloni 4811.   Díky silnějším populačním ročníkům v současnosti dětí v prvních třídách mírně přibývá. Statistikové však předpokládají, že se tento trend brzy změní a populační křivka bude mít sestupnou tendenci.   dos snm  