 Senát chystá slyšení s experty k vysokoškolskému zákonu  Praha 1. června (ČTK) - Senátní školský výbor chystá k reformě vysokého školství veřejné slyšení. Chce na něm probrat chystanou komplexní změnu vysokoškolského zákona s ministerstvem školství, akademiky a s opozicí. Slyšení by se ale mělo uskutečnit v září, kdy už by reforma měla mít ucelenou podobu. Věcný záměr zákona by měl být vládě předložen do konce roku.   "Chceme dát i čas novému náměstkovi ministra (Ivanu Wilhelmovi), aby mohl na tom zákonu zapracovat," řekl dnes ČTK senátor a stínový ministr školství ČSSD Marcel Chládek. Podle něj je třeba změny probrat napříč politickým spektrem kvůli tomu, že by měly platit desítky let. "Tato diskuse byla ministerstvem i samotným ministrem dosud opomíjena," uvedl.   ČSSD se na chystaných změnách nelíbí především zavádění školného. "Zároveň se nám nelíbí nekoncepčnost, kterou kritizuje například i Karlova univerzita, nebo snižování úrovně vzdělávání," vypočítával Chládek. Jako příklad nabídl zvažovanou možnost absolventa bakalářského studia podstoupit rigorózní zkoušku bez studia vyššího stupně. Zároveň by chtěl posílit pozici bakalářského studia.   Probrat bude podle Chládka třeba i udělování profesorských a docentských titulů bez celostátní působnosti, ale jen s platností pro konkrétní vysokou školu, hlubší analýzu prý vyžaduje i zamýšlené rozdělení vysokých škol na výzkumné, vzdělávací a profesně orientované.   Bývalý rektor Karlovy univerzity Wilhelm chce v rámci reformy, která se připravuje několik let, spojit finanční podporu vysokým školám s hodnocením kvality vzdělávání, ne s počtem studentů. Změnit by se měl také systém akreditací, ty by měly být udělovány ne jednotlivým oborům, ale celým školám. Větší pravomoci při řízení škol by měly dostat správní a vědecké rady. Ruku v ruce s novým zákonem o vysokých školách jde také příprava zákona o finanční pomoci studentům. Ten počítá se zavedením školného a systémem půjček a grantů na studium.   Dříve navržené změny odmítli vědci i školy, jsou prý nekoncepční a nezohledňují požadavky akademiků. Vlažně se stavěla k plánům ministerstva i Rada vysokých škol nebo mladí badatelé ze spolku Věda žije!. Nelíbí se jim třeba způsob hodnocení kvality univerzit, jejich akreditace a systém řízení.   mhm pba  