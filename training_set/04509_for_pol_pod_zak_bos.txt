 Ukrajinská opozice Danylyšynův azyl vítá, vládní strana lituje  Ve 2. a 3. odstavci jsme upřesnili výroky poslance Škyla, v 6. a 7. odstavci doplnili další ohlasy.   --------------------    Kyjev 13. ledna (ČTK) - Poskytnutí azylu exministru ukrajinské vlády Bohdanu Danylyšynovi v ČR je potvrzením faktu, že Česko uznává existenci politických represí na Ukrajině namířených proti opozici. Prohlásil to dnes v Kyjevě místopředseda parlamentní frakce opozičního Bloku Julije Tymošenkové (BJuT) Andrij Škyl v reakci na zprávu o udělení politického azylu bývalému ministru Danylyšynovi v Česku. Vládní poslanci naopak nad rozhodnutím českého ministerstva vnitra vyjádřili lítost.   "Česká republika, stát nikoli nevýznamný, učinila oficiálně rozhodnutí, které jasně pojmenovalo politické pronásledování na Ukrajině. Politický azyl znamená, že Česko Danylyšyna chrání před politickým pronásledováním ze strany jeho mateřské země," řekl Škyl novinářům.   Česko je podle Škyla velmi citlivé na nedemokratické projevy v blízkých zemích. Poslanec nevyloučil, že po rozhodnutí českých úřadů o politickém azylu pro Danylyšyna se na Českou republiku s prosbou o azyl mohou obrátit i další bývalí ukrajinští činitelé. Vzniká situace, která může mít podle Škyla pro Ukrajinu vážné následky.   Danylyšyn působil ve vládě bývalé premiérky Julije Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek, státu údajně způsobil škodu ve výši 13,9 milionu hřiven (31 milionů korun). Česká policie exministra zadržela loni v říjnu a městský soud v Praze ho poslal do předběžné vazby. Podle mluvčí Městského soudu v Praze Martiny Lhotákové může nyní po poskytnutí azylu státní zastupitelství rozhodnout o jeho propuštění.   Ukrajinská oficiální místa zatím na rozhodnutí českého ministerstva vnitra odmítají reagovat. Mluvčí ukrajinské generální prokuratury agentuře Unian řekl, že s komentářem jeho úřad vyčká až do okamžiku, kdy obdrží z Prahy oficiální informaci. Potvrzení zprávy o azylu dosud nemá ani ministerstvo zahraničí, které podle kyjevských médií situaci vyjasňuje.   Strana BJuT vítá rozhodnutí českých úřadů, řekl agentuře RIA Novosti opoziční ukrajinský poslanec Andrij Ševčenko. "Toto rozhodnutí BJuT vítá. Málokoho ale může potěšit skutečnost, že se někdo nemůže vrátit zpět do své vlasti," dodal.   Šéf frakce vládní Strany regionů v ukrajinském parlamentu Olexandr Jefremov naopak kroku českého ministerstva vnitra lituje. "Naši kolegové v Česku bohužel naplnili politický obsah problému. Je přitom dost důkazů, které jim poskytli představitelé (ukrajinské) prokuratury, takže komentář je zbytečný," řekl Jefremov.   Ukrajinský novinář Evhen Ichelzon se dnes v komentáři na svém blogu ptá, zda příští sídlo ukrajinské exilové vlády bude v Praze. "Politický azyl poskytnutý v Česku Bohdanu Danylyšynovi je pro ukrajinské úřady jasný signál. Je-li informace pravdivá, měl by se Kyjev zamyslet. Ukrajina se ocitla jen půl kroku od statusu země, kde dochází k politickému pronásledování občanů, kde je příslušnost k některým politickým hnutím a stranám životu nebezpečná," uvádí autor.   jas hej  