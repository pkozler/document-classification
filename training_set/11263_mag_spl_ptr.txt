 Čínští zbohatlíci žízní po kvalitním víně z Francie či Itálie  --------------------    Ke zpravodajství: ilustrační FOTO ve Fotobance  ID foto: F201012280005501, F201012190153201   --------------------    Šanghaj 3. ledna (ČTK) - Po drahých značkových kabelkách, italských oblecích a rychlých autech se drahá francouzská a italská vína stávají další položkou, po níž prahnou nově zbohatlí čínští zákazníci. V Šanghaji, hlavním finančním městě Číny, prosperují vinárny, kde se po práci scházejí mladí Číňané ochotní pravidelně utratit zhruba 1000 jüanů (téměř 2900 korun) za lahev vína, napsala agentura Reuters.   "Číňané jsou velmi ambiciózní a materialističtí, takže jakmile už vyzkoušeli nejlepší místní značky, začínají se poohlížet po něčem ještě lepším a ještě dražším," řekl Ch'ng Poh Tiong, novinář, odborník na víno a vydavatel publikace The Wine Review pro oblast jihovýchodní Asie, Hongkong a Čínu.   Ačkoli má Čína rychle se rozvíjející trh s domácím vínem, experti tvrdí, že módnější a více "trendy" je pít víno vyrobené v zahraničí. Předpovídají proto, že spotřeba dovážených vín se během následujících pěti let zdvojnásobí. Mezi nejoblíbenější patří francouzská vína Chateau Lafite Rothschild, jehož cena začíná od 1000 dolarů za lahev (téměř 19.000 korun) a Chateau Latour.   Milovníci vín uvádějí, že spotřeba tohoto moku v pevninské Číně rychle vzrostla během posledních deseti let, což podnítilo místní producenty vín, aby začali soupeřit s dováženými víny o lukrativní čínský trh.   dk jnd  