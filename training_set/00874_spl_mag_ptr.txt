 V mezinárodní soutěži barmanů v Praze se domácí borci neprosadili  --------------------    Ke zpravodajství: FOTO ve Fotobance  ID foto:  P201105261164901 ,  P201105261170201 ,  P201105261164401 ,  P201105261164701    --------------------    Praha 27. května (ČTK) - Britský barman Tom Dyer zvítězil v mezinárodní barmanské soutěži Prague Flair Open 2011, která se konala v noci dnešek v pražském klubu Meet Factory. Druhý skončil Alexandr Štifanov z Ruska před Francouzem Sylvainem Glatignym. ČTK to dnes řekla mluvčí pořadatelů Gabriela Al Dhábba. Vítěz si odvezl odměnu 3000 eur (téměř 74.000 korun).   Vyřazovací soutěž, v níž postupně soupeřilo osm předních českých a slovenských účastníků se stejným počtem špičkových zahraničních barmanů, se v ČR podle pořadatelů uskutečnila poprvé; výkony závodníků přišlo posoudit šest stovek diváků. Návštěvníci si také sami mohli pod dohledem odborníků vyzkoušet efektní barmanské finesy.   Nejlepší Češi podle Al Dhábby skončili již ve čtvrtfinále, v prvním kole se v přímém souboji podařilo překonat zahraniční soupeře pouze dvěma domácím účastníkům. "Jako jediní Češi se v battle probojovali do čtvrtfinále Václav Abraham a Jarda Janoušek, vedli si skvěle," prohlásila mluvčí.   Úkolem soutěžících bylo předvést co nejzábavnější show; kvůli tomu organizátoři zjednodušili obvyklá soutěžní pravidla obdobných závodů. V každém kole k tomu měli pět půlminutových vstupů, v nichž se střídali se svým soupeřem. O vítězství v každém kole rozhodovala čtyřčlenná porota složená z britského a nizozemského rozhodčího barmanských soutěží s mezinárodní licencí doplněná o dvojici předních českých barmanů.   Organizátor soutěže Tomáš Kubíček ČTK řekl, že čeští účastníci do soutěže vstoupili za nevýhodnějších podmínek než zahraniční. Barmanské soutěže zde totiž dosud nejsou rozšířené, a proto si na živobytí musejí stále vydělávat za barem; zahraniční profesionálové už naopak díky penězům od sponzorů mohou pouze trénovat triky, při nichž se divákům tají dech.   I mladí Češi však podle Kubíčka mohou mít v budoucnosti ve světě šanci na prosazení se; hvězdnou budoucnost Kubíček věští například právě Václavu Abrahamovi. Držitel titulu Barman roku 2010 Abraham, který dosud studuje hotelovou školu, se žonglování s lahvemi a šejkry naplno věnuje už tři a půl roku, denně trénuje šest hodin.   Jiří Janda dr  