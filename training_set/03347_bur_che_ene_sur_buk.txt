 Ceny ropy po krachu jednání OPEC výrazně stouply  Upravili jsme 1.odstavec a aktualizovali ceny, upravili 4. a poslední odstavec.   --------------------    Londýn 8. června (ČTK) - Světové ceny ropy dnes odpoledne reagovaly na krach jednání ropného kartelu OPEC růstem až o dva a půl dolaru. Zpráva, že se organizace nedohodla na očekávaném zvýšení těžebních limitů, vyvolala obavy z budoucího nedostatku nabídky a dalšího růstu cen, který může ohrozit oživování globální ekonomiky. Ve výraznějším růstu cenám zabránilo očekávání, že Saúdská Arábie, největší člen kartelu, bude stejně dál zvyšovat svou těžbu.   Cena americké ropy WTI vystoupila v reakci na OPEC až na týdenní maximum 101,89 dolaru za barel a obchodování uzavřela s přírůstkem 1,65 dolaru na 100,74 dolaru za barel. Severomořská ropa Brent po výstupu na 118,59 dolaru byla ke konci dne se ziskem jednoho a čtvrt dolaru mírně nad 118 dolary.   Ministři OPEC nedosáhli dohody o očekávaném zvýšení těžebního limitu, protože Saúdské Arábii a dalším zemím Perského zálivu se nepodařilo přesvědčit ostatní o nutnosti oslabit ceny ropy a zmírnit tím rizika růstu inflace a útlumu globální ekonomiky. Saúdský ministr Alí Nuajmí však naznačil, že Rijád bude nadále jednostranně zvyšovat produkci s ohledem na potřeby trhu.   "Bylo to překvapení a pro ceny to znamená růst. Podíváme-li se na poptávku, bude v příštím měsíci velmi silná a na trhu bude dodatečná ropa od OPEC zapotřebí," řekla agentuře Reuters analytička Amrita Senová z Barclays Capital. "Bude důležité zjistit, zda Saúdové budou ochotni dodávat více, na tom bude hodně záležet. Jinak na trhu zavládne velké napětí," dodala.   Údaje amerického Úřadu pro energetické informace (EIA) ukázaly, že minulý týden klesly zásoby ropy v USA o 4,8 milionu barelů, nejrychleji za půl roku. Zásoby benzinu a nafty však vykázaly mnohem výraznější nárůst, než se čekalo. To vedlo k poklesu burzovních cen benzinu, které ke konci dne omezoval nárůst cen ropy.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  118,03  116,78     New York - Nymex  WTI  červenec  100,74  99,10      hp jw  