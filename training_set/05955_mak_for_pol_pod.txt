 O budoucí podobě Státní pokladny se rozhodne koncem ledna  Praha 20. ledna (ČTK) - O budoucnosti a konečné podobě projektu informačního systému Státní pokladny se zřejmě rozhodne 27. ledna. Zástupci ministerstva financí se chtějí v tento den sejít s dodavatelskou firmou IBM. Podepsat mají smlouvu, která bude upravovat například způsob, jakým stát za dodávku systému zaplatí. Poslancům ze sněmovního kontrolního výboru to dnes řekl náměstek ministra financí Zdeněk Zajíček.   Výbor se dnes projektem zabýval a přizval si k tomu přímo ministra financí Miroslava Kalouska. Ten se ale z jednání omluvil. Poslanci však na jeho přítomnosti trvají a jednání přerušili.   Zajíček přislíbil, že v okamžiku, kdy bude ministerstvo schopné představit skutečné výsledky vyjednávání s dodavatelem systému, bude ministr Kalousek připraven na jednání výboru dorazit. "V tuto chvíli nejsme tedy schopni prezentovat konkrétní výsledky vyjednávání s dodavatelem informačního systému Státní pokladny," řekl poslancům. Potvrdil například, že je nereálné, aby se v novém informačním systému začal připravovat návrh státního rozpočtu již na příští rok.   Dodal, že další termín pro jednání než 27. leden neexistuje, a pokud by se obě strany nedohodly, nezbylo by než projekt ukončit. Je však přesvědčen, že jednání bude úspěšné.   Předseda výboru Vojtěch Filip prohlásil, že se poslanci od Zajíčka nedoslechli nic nového, než jim řekl již loni v listopadu, kdy se projektem zabývali naposledy. "Vy nás chcete utýrat, vy nám pořád říkáte termíny a ty pak nedodržujete," řekl Filip na Zajíčkovu adresu.   Podobně se vyjádřil i zpravodaj k tomuto bodu Vladimír Koníček (KSČM). Připomněl, že jen v minulém období přijal kontrolním výboru ke Státní pokladně 20 usnesení. Současně informoval, že dřívější výbor se již v prosinci 2009 obrátil na antimonopolní úřad, aby posoudil, zda cílový stav projektu odpovídá zadání zakázky. ÚOHS se však od té doby neozval. Předseda výboru Filip ujistil, že se na ÚOHS obrátí a informace si vyžádá.   nlm vju  