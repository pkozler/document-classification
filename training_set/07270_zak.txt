 Policie hledá seniora, jenž se na Slovácku nevrátil z vycházky  Uherské Hradiště 6. ledna (ČTK) - Policie hledá seniora, který se v pondělí vydal na vycházku a dosud se z ní nevrátil. Pětasedmdesátiletý Josef Škrabálek bydlí v Domově pro seniory v Buchlovicích. Poslední zpráva o jeho pohybu pochází od řidiče autobusu, který mu prodával v Buchlovicích lístek do Uherského Hradiště. ČTK o tom dnes informoval mluvčí uherskohradišťské policie Aleš Mergental.   Senior odešel z domova na autobus v pondělí asi půl hodiny po poledni. "Jestli muž vystoupil v Hradišti nebo na některé dřívější zastávce, není už jasné. Není vyloučené, že by pohřešovaný muž nemohl směřovat do Otrokovic nebo na Kroměřížsko. Z dosavadního pátrání o něm ale policisté nemají žádné informace ani z buchlovického domova ani od nikoho z jeho známých," poznamenal Mergental.   Josef Škrabálek je 175 centimetrů vysoký, střední postavy, má modré oči a krátké šedivé vlasy střižené na ježka. V době odchodu z domova měl na sobě hnědou koženou bundu do pasu, modré džíny, černé kotníkové boty a v ruce nesl bílou igelitku. Když mluví rychle, tak se v řeči zadrhává. "Kdokoliv by měl informace k pohybu tohoto pohřešovaného muže, ať je oznámí na linku 158," uzavřel mluvčí uherskohradišťské policie.   jav jpt  