 Ceny v eurozóně rostou rychleji než očekávali ekonomové i ECB  Brusel 4. ledna (zpravodaj ČTK) - Růst spotřebitelských cen v eurozóně v prosinci citelně zrychlil na 2,2 procenta z listopadových 1,9 procenta. Novináře o tom dnes informoval Eurostat. Meziroční míra inflace tak vůbec poprvé během celého roku překročila takzvaný inflační cíl Evropské centrální banky, který činí dvě procenta.   Ceny v zemích platících evropskou jednotnou měnou v současnosti rostou rychleji, než očekávali ekonomové. Podle jejich předpovědí měla inflace zrychlit jen velmi mírně na dvě procenta.   Rychlejší růst spotřebitelských cen by mohl spustit obavy, že v eurozóně citelně rostou inflační tlaky, za nimiž stojí v současnosti především vyšší ceny energií a komodit.   urm mha  