 Výroba masa loni klesla o 3,1 pct, nákup mléka o 1,8 pct  --------------------    Ke zpravodajství: GRAFIKA   Doplnili jsme další informace ČSÚ a komentář předsedkyně ČSÚ od 8. odstavce.   --------------------    Praha 31. ledna (ČTK) - Tuzemská výroba masa se loni meziročně snížila o 3,1 procenta na 538.554 tun v jatečné hmotnosti, nejvýrazněji klesla produkce hovězího. Nákup mléka se meziročně snížil o 1,8 procenta na 2,25 miliardy litrů, informoval dnes Český statistický úřad.   Loni se v tuzemsku vyprodukovalo 73.730 tun hovězího, 529 tun telecího, 275.905 tun vepřového, 145 tun skopového (z toho 101 tun jehněčího), čtyři tuny kozího, 63 tun koňského a 188.177 tun drůbežího masa.   Výroba hovězího masa včetně telecího se v roce 2010 v porovnání s rokem 2009 snížila o 3,6 procenta, výroba vepřového byla meziročně nižší o rovná tři procenta. Produkce drůbeže se loni meziročně snížila o 3,1 procenta.   Ceny zemědělských výrobců meziročně klesly u jatečného skotu o 0,8 procenta, u jatečných prasat o 8,8 procenta a u jatečné drůbeže o 1,8 procenta.   Ceny zemědělských výrobců mléka vzrostly o 18,6 procenta.   V samotném 4. čtvrtletí se výroba masa celkově snížila meziročně o 1,1 procenta. Výroba hovězího masa zůstala na stejné úrovni jako ve čtvrtém čtvrtletí 2009, vepřového masa se vyrobilo o 1,1 procenta více, naopak výroba drůbežího masa poklesla o 4,8 procenta.   Mlékárny ve 4. čtvrtletí 2010 nakoupily od tuzemských producentů 542,574 milionu litrů mléka, což bylo pouze o 0,2 procenta méně než ve stejném období roku 2009.   Bilance zahraničního obchodu s živým hovězím dobytkem byla loni podle předběžných výsledků kladná, stejně jako bilance zahraničního obchodu s živou drůbeží. Naopak bilance zahraničního obchodu s hovězím masem, živými prasaty, vepřovým i drůbežím masem byla záporná.   Hovězí maso se dováželo hlavně z Polska, živá prasata z Dánska, vepřové maso z Německa a drůbež především ze Slovenska.   "Výroba masa v České republice dlouhodobě klesá a ani rok 2010 nebyl výjimkou. Pokles ve výrobě je nahrazován zvýšenými dovozy ze zahraničí, které mají za následek významné prohloubení schodku zahraničního obchodu s masem. U mléka je situace opačná. Nákup mléka se v uplynulých letech také snižoval, ale přebytek obchodní bilance výrazně vzrostl," zhodnotila loňský vývoj živočišné výroby předsedkyně ČSÚ Iva Ritschelová.   Mnohem lépe se na rozdíl od masa dařilo zahraničnímu obchodu s mlékem a mléčnými výrobky. Zahraniční obchod s mlékem a mléčnými výrobky vykázal podle ČSÚ v období od prosince 2009 do listopadu 2010 kladnou bilanci přes 515.000 tun, přičemž dovoz se meziročně snížil o rovných deset procent a vývoz klesl o 9,9 procenta.   Ceny zemědělských výrobců mléka byly loni pouze v lednu pod úrovní roku 2009, od února se v porovnání s předcházejícím rokem ceny zvyšovaly. Průměrná cena byla 7,35 koruny za litr. Minima dosáhla v lednu (6,72 Kč/l), maxima v prosinci 2010, a to 7,98 Kč za jeden litr.   kri¨vju  