 Šéf IEA varuje Německo před samostatným odklonem od jádra  Rozšířili jsme od 6. odstavce o další vyjádření Tanaky a zprávu Handelsblattu o společnosti Siemens.   --------------------    Berlín 23. května (ČTK) - Šéf Mezinárodní agentury pro energii (IEA) Nobuo Tanaka varoval Německo před samostatným postupem při plánovaném odklonu země od jádra. V rozhovoru pro dnešní vydání listu Financial Times Deutschland řekl, že by se Berlín v této otázce měl v zájmu celého regionu pokusit o dohodu s Evropskou unií. "Jinak budou obětovány udržitelnost a bezpečnost dodávek v celé Evropě," upozornil šéf IEA.   Německé energetické plány se podle Tanaky dotýkají celého vnitřního evropského trhu s elektřinou. "Nejde jen o německý problém, ale o evropský problém," řekl k záměrům německé vlády odstavit všech 17 jaderných elektráren v zemi.   Německo v jeho důsledku bude muset podle Tanaky dovážet nejen víc elektřiny, ale také více plynu a uhlí, což povede k poklesu německé energetické bezpečnosti. "Závislost na jiných zdrojích bude stoupat," předpověděl.   Německá vláda se rozhodla změnit své energetické plány po březnové havárii v japonské jaderné elektrárně Fukušima, kterou způsobilo silné zemětřesení doprovázené ničivou přílivovou vlnou cunami. Pozastavila na tři měsíce platnost loňského prodloužení životnosti všech 17 jaderných elektráren, na stejnou dobu nařídila uzavřít sedm nejstarších bloků a nechala prověřit bezpečnost všech německých reaktorů.   V červnu chce kabinet Angely Merkelové oznámit termín, dokdy nechá všechny atomové elektrárny v zemi odstavit. Podle dosavadních indicií, které pronikly na veřejnost, by to mohlo být do deseti až 11 let. Místo jádra chce Německo ve větší míře využívat energie z obnovitelných zdrojů.   Podle IEA bude mít fukušimská katastrofa za následek pokles podílu jaderné energie na celosvětovém zásobování proudem. V roce 2035 by podle aktuální prognózy agentury měl činit jen deset procent, zatímco dosavadní odhady hovořily o 14 procentech. To bude podle Tanaky znamenat zdražení energií pro odběratele, protože bude nutné vyrobit více elektřiny z plynu a obnovitelných zdrojů.   Pokud by se realizoval scénář, že v roce 2035 bude 70 procent světové produkce elektřiny pocházet z obnovitelných zdrojů, stoupne cena proudu podle japonského odborníka o 20 procent proti úrovni, jaké by dosáhla při vysokém podílu energie z jádra. "Je to proveditelné, ale bude to něco stát," upozornil Tanaka.   Podle dnešního vydání německého ekonomického deníku Handelsblatt se na utlumování jaderné energetiky začal připravovat strojírenský gigant Siemens. Oficiálně zatím prověřuje obchody na poli atomové energie a rozhodnutí chce učinit na základě výsledků vyšetřování japonského neštěstí a "klimatu na světových trzích".   "Interně už základní rozhodnutí padlo," citoval list zdroj z mnichovského koncernu. Podle Handelsblattu situaci komplikuje to, že Siemens před dvěma roky uzavřel partnerství s ruskou energetickou společností Rosatom, kterou vyměnil za francouzského konkurenta Arevu. Německý podnik za to musí podle rozhodnutí arbitrážního soudu z minulého týdne Arevě zaplatit 648 milionů eur (15,9 miliardy Kč).   fln dvd jw  