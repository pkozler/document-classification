 Deník: Za úmrtí studenta ve výkopu v Krkonoších dal soud podmínku  Trutnov 4. května (ČTK) - Okresní soud v Trutnově potrestal za loňské úmrtí studenta ve stavebním výkopu majitele objektu Milana Heršálka třemi lety vězení s podmíněným odkladem na čtyři roky. Heršálek, který je vedoucím pracovníkem ministerstva obrany, také musí pozůstalým zaplatit téměř 700.000 korun. Heršálka soud potrestal za přečin usmrcení z nedbalosti. Uvedl to dnešní Krkonošský deník. Neštěstí se stalo loni v srpnu v Horních Albeřicích v Krkonoších.   Rozsudek není pravomocný. Heršálek, který je z Tábora, si pro odvolání vzal lhůtu. Státní zástupkyně se práva na odvolání vzdala.   Dvaadvacetiletý vysokoškolák u Heršálka ještě s jedním studentem brigádničil na stavbě výkopu ve svahu u domu. Zářez ve svahu byl asi pět metrů hluboký. V osudný den silně pršelo a vodou nasáklá zemina se utrhla a studenta zavalila. Těžkým zraněním na místě podlehl. Druhý brigádník ve výkopu nebyl, protože se zrovna odešel napít.   Heršálek údajně soudu dostatečně nevysvětlil, jak zajistil bezpečnost studentů. Uvedl jen, že své plány na pozemku diskutoval s dalšími laickými stavebníky a že ho nenapadlo, aby se zajímal o nějaké zajištění bezpečnosti práce. Kvůli pracím na pozemku též nikdy nekomunikoval ani se Stavebním úřadem v Horním Maršově, těžbu zeminy prováděl bez stavebního povolení.   ry mol  