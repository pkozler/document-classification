 Heger žádá lékaře, aby zůstali, peníze na platy budou příští rok  Doplnili jsme v 5. odst. reakci lékařských odborů a regionálních nemocnic.   --------------------    Praha 12. ledna (ČTK) - Ministr zdravotnictví Leoš Heger (TOP 09) dnes požádal otevřeným dopisem lékaře, aby zůstali v nemocnicích. V příštím roce nastartuje zvyšování mezd, umožní to připravená reforma, uvedl v dopise, který má ČTK k dispozici. Ke konci roku bylo v celé republice podáno podle údajů ministerstva 3772 výpovědí. Pokud je lékaři nestáhnou, nepřijdou 1. března do práce. V některých místech hrozí krach péče.   "Vydírání není cestou k řešení problémů, které je možno nalézt pouze u jednacího stolu, bez emocí a s chladnou hlavou," připomněl ministr. "Pokud jste ochotni připustit zvyšování mezd alespoň v příštím roce, mohu vám tento slib s dobrým svědomím dát," doplnil.   Před koncem roku prý hovořil s řadou lékařů ve výpovědi a byli to podle něj převážně slušní, pracovití a chytří lidé, kteří používají vlastní rozum. "Většina z nich se výrazně lišila od protagonistů Lékařského odborového klubu, kteří v posledních měsících vyvolávají obavy pacientů a šíří nenávist vůči všem, kteří s nimi nesympatizují," uvedl.   Ministr dále připomněl, že ministerstvo je zřizovatelem pouze malé části nemocnic, i když se nezříká odpovědnosti za úroveň financování všech. Ve většině zařízení nemůže ovlivnit výši mezd, nákupy léků a materiálů a objem výstavby. "Naopak je všeobecně známo, že tento rozsah je prakticky všude ovlivňován lékaři a jejich tlaky na nemocniční manažery," uvedl ministr v dopise. To, že peníze pak chybějí na výplatních páskách lékařů, není možno podle Hegera svádět jen na politiky.   "Otevřený dopis obsahuje vše, jen ne ochotu jednat s protestujícími lékaři a řešit příčinu krize," sdělil ČTK předseda lékařských odborů Martin Engel. Jednal dnes s předsedou sdružení regionálních nemocnic Eduardem Sohlichem, který varoval, že odchody lékařů mohou být zneužity k rušení nemocnic v regionech, což dopadne na pacienty. Tvrdí, že zaniknou desetitisíce pracovních míst, což dopadne také na občany.     Heger dnes v dopise lékařům zopakoval, že dodatečné peníze pro zdravotnictví nezíská, chce je ale získat ze systému po zavedení pořádku a zvýšení efektivity práce. Reformní kroky zahájil - připravil novelu zákona o vzdělávání lékařů, jedná o nových vzdělávacích programech pro jednotlivé obory a ruší stabilizační dohody.   "Ministerstvo projednává možnost připlácení za nadstandardní výkony, diskutuje zákon o službách včetně nové definice lege artis postupu. Hledá nástroje, jak motivovat zdravotní pojišťovny k odpovědnému chování a lépe přerozdělovat vybrané pojistné," popsal Heger své kroky. Nemocnice by tak mohly dostávat více peněz už v příštím roce, "zázračná, rychlá ani násilná řešení neexistují".   nam mkv  