 Jiřina Steimarová byla velkou dámou českého divadla  --------------------    Ke zpravodajství: FOTO ve Fotobance  ID foto: FO01092561, FO00168210   --------------------    Praha 23. ledna (ČTK) - Život Jiřiny Steimarové, pokračovatelky slavného českého uměleckého rodu, která se narodila před 95 lety, 24. ledna 1916, byl plný nenadálých zvratů a dramat. Na jeviště Národního divadla vstoupila dcera herce Jiřího Steimara a vnučka principála Vendelína Budila poprvé jako šestiletá a stálé angažmá zde dostala o necelých 11 let později, v roce 1933.   Její kariéra se za první republiky slibně rozvíjela i u filmu. V rodinném penzionu Steimarových v Černošicích se scházela celá herecká smetánka tehdejší doby. V roce 1937 se Steimarové narodil první syn, budoucí slavný herec Jiří Kodet. Manželství s jeho otcem, sochařem Janem Kodetem však nevydrželo.   Při natáčení filmu Paklíč v roce 1944 pak Jiřina Steimarová potkala svoji druhou životní lásku, Jaroslava Juhana. Jejich harmonické soužití, ze kterého se narodily dvě dcery, budoucí herečka Evelyna (matka Anny Polívkové) a Julie, však nemělo dlouhého trvání. Úspěšný obchodník s auty a závodník Juhan počátkem 50. let zmizel do ciziny a Jiřinu Steimarovou vyhodili z Národního divadla. Uplatnit se pak mohla již jen jako pedagožka a v Hudebním divadle v Karlíně. Velké role se talentované herečce vyhýbaly i ve filmu. Přesto si zachovala pověstný nadhled a šarm. Zemřela 7. října 2007 ve věku úctyhodných 91 let.   zma  