 iDnes.cz: Důchodový věk žen má růst rychleji, shodli se ministři  Praha 31. ledna (ČTK) - Penze by se v budoucnu měly zvyšovat zákonem a u žen by věk pro odchod do důchodu měl růst rychleji než dosud. Podle serveru iDnes.cz se na tom dnes domluvili ekonomičtí ministři.   "Dohodli jsme se ve vládní koalici, že o zvyšování důchodu nebude napříště rozhodovat vláda, ale bude to vyplývat ze zákona," řekl iDnes.cz ministr práce a sociálních věcí Jaromír Drábek (TOP 09). Mechanismus pro zvyšování důchodů bude prý nastaven tak, že se každoročně budou zvyšovat o inflaci plus třetinu růstu průměrné mzdy. "Chceme, aby se důchodci podíleli na bohatnutí společnosti," cituje server Drábka. Takzvaná Bezděkova komise, která návrhy penzijní reformy připravovala, přitom vládě doporučovala, aby se důchody zvyšovaly pouze o inflaci.   Podle webu se dnes ministři dohodli také na tom, že se urychlí zvyšování věku odchodu do důchodu u žen. Zatímco nyní se u mužů každoročně zvyšuje věk odchodu do penze o dva měsíce a u žen o čtyři měsíce, po roce 2018 chce vláda podle Drábka pohyb důchodového věku u žen zrychlit. "Zvyšoval by se ročně o šest měsíců," řekl iDnes.cz ministr.   Dohodu vládní koalice o automatickém mechanismu zvyšování důchodů zákonem i o úpravě tempa věku pro odchod do důchodu u žen potvrdil podle serveru také vyjednavač Věcí veřejných o důchodové reformě Pavel Rusý, který se za stranu účastní porad ekonomických ministrů, když jedná o penzijní reformě.   Chystané změny projedná vládní koalice 17. února s odboráři při jednání tripartity, aby je mohla ještě do konce února schválit vláda, píše server. Koalice se podle něj také dohodla na tom, že premiér Petr Nečas (ODS) oficiálně vyzve k jednání o penzijní reformě opoziční sociální demokracii. Zatím se kvůli ní ministr Drábek sešel s místopředsedou ČSSD a Senátu Zdeňkem Škromachem.   hj pba  