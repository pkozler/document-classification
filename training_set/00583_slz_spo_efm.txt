 Holding Synot bude na konci roku tvořit o polovinu méně firem  Uherské Hradiště 3. ledna (ČTK) - Holding Synot bude na konci letošního roku tvořit o téměř polovinu méně samostatných společností než nyní. Zatímco nyní ho tvoří 42 firem, po fúzích, které se uskuteční letos, to bude 22. Fúze menší provozovatelských společností holdingu umožní rychlejší a efektivnější řízení jednotlivých firem, stejně jako dynamičtější reakce na poptávku na trhu, sdělila dnes ČTK generální ředitelka holdingu Synot Kateřina Luisa Paděra - Daňhelová.   "Tyto změny považuji za velmi významný a rozhodný krok, od kterého navíc očekáváme optimalizaci nákladů, plynoucí ze společného marketingu a managementu," vysvětlila Daňhelová.   Nástupnickou společností Synotu Ostrava bude Synot Praha. Firma Synot Česká Lípa bude nástupnickou společností podniků Synot Plzeň, Synot Finance, Synot Game, Synot Leader, Synot Plus, Synot České Budějovice a Synot Service Finance. Fúzovat budou i společnost Synot Ostrava, Synot Jokers a Synot Ostrava VHP, jejich nástupnickou organizací bude Synot Frýdek - Místek. Zaniknou i společnosti Synot Brno, Synot Břeclav, Synot Moravia, Synot 99, Synot Service Brno, Synot Zlín, Synot 2000, Austrotec a Synot Service 2000. Jejich nástupnickou organizací bude společnost Synot A.   Zakládající a řídící organizací celého holdingu je společnost Synot W, která vznikla v roce 1991 a dnes patří k největším distributorům loterijních zařízení v České republice. Kromě loterijního průmyslu společnosti holdingu podnikají i v řadě jiných oborů. Patří mezi ně například vývoj a aplikace moderních informačních technologií a přenosu dat, prodej osobních automobilů BMW, správa a rekonstrukce nemovitostí, vydávání regionálního týdeníku či výroba pestrého sortimentu smaltovaných předmětů.   slu sap  