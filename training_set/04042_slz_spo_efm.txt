 Číselná loterie Synot Tipu se bude jmenovat Synot Lotto  Praha 6. května (ČTK) - Číselná loterie, kterou má v úmyslu spustit letos na podzim společnost Synot Tip, ponese název Synot Lotto. ČTK to dnes sdělila mluvčí Synotu Magda Pekařová. Název loterie odpovídá pojmenování jedné z bývalých dceřiných společností holdingu Synot.   Tento název je podle ní také ochrannou známkou registrovanou u Úřadu průmyslového vlastnictví již od roku 2006. Pekařová upozornila na to, že avizovaný název číselné loterie společnosti Fortuna - Fortuna Lotto - může u sázejících vyvolat nebezpečí záměny s číselnou loterií Synot Lotto. Fortuna tento název odtajnila ve čtvrtek.   Sázková společnost Fortuna spustí novou číselnou loterii Fortuna Lotto, jejíž týdenní tah čísel s jackpotem bude přímým konkurentem loterie Sportka společnosti Sazka, v polovině července. O licenci požádala také sázková společnost Chance.   V připravované číselné loterii Synot Lotto budou mít sázející možnost tipovat šest čísel z číselné řady 1 až 49. Každý tiket bude obsahovat celkem 10 sloupců. Losováno bude šest výherních čísel a jedno dodatkové číslo pro první i druhý tah. Sázející si může vsadit až na 12 předplatných sázkových období dopředu. Loterie nabídne také vysoké jackpoty. Tento systém přijímání sázek a losování má společnost povolen ministerstvem financí.   fd vju  