 Zisk výrobce letadel Embraer prudce vzrostl o 257 procent  Sao Paulo 3. května (ČTK) - Zisk brazilského výrobce letadel Embraer se v prvním čtvrtletí letošního roku více než ztrojnásobil díky daňovým dobropisům a úsporným opatřením, které vyrovnaly negativní dopad vývoje směnných kurzů. Konsolidovaný čistý zisk největšího světového výrobce menších regionálních letadel stoupl o 257 procent na 176,4 milionu realů (1,8 miliardy Kč).   Výsledky překonaly odhady analytiků dotazovaných agenturou Reuters, kteří čekali zisk 100 milionů realů. Hrubý provozní zisk (EBITDA), který nezahrnuje daňový dobropis, stoupl na 260 milionů z loňských 210 milionů realů.   Tržby se však snížily o 1,6 procenta na 1,76 miliardy realů. Důvodem je růst kurzu domácí měny i slabší prodej. Firma dodala odběratelům 28 komerčních a tryskových letadel, loni to bylo 41 strojů.   Embraer je čtvrtým největším výrobcem komerčních letadel na světě. Specializuje se na regionální komerční letadla pro 30 až 120 osob, tedy na oblast, ve které nepůsobí oba světoví lídři Boeing a Airbus. Ve výrobě těchto letadel je Embraer světovou jedničkou. Vyrábí také malé luxusní tryskáče, jež často vlastní a používají bohatí obchodníci nebo firmy. Jeho hlavním konkurentem je kanadský Bombardier.   irl jw  