 Indičtí horští vojáci zachránili českého lyžaře v Himálaji  Dillí 29. ledna (ČTK) - Indičtí horští vojáci zachránili čtyřčlennou skupinu turistů, která putovala a lyžovala v horách indického státu Džammú a Kašmír a ve špatném počasí zabloudila. V této skupině byl také jeden český a jeden americký občan. Informoval o tom dnes informační server NetIndian s odvoláním na indické ministerstvo obrany.   Skupina v horách měla poslední kontakt s hotelem, v němž byla ubytována, v pátek ve 20 hodin místního času. Její členové strávili noc na dnešek v horách, ráno se je vydali hledat čtyři týmy frekventantů vojenské školy vysokohorského válečnictví (High Altitude Warfare School - HAWS) z horského střediska Gulmarg. Jedna skupina zachytila stopy lyží zbloudilých turistů a snažila se je sledovat, terén však byl příliš rozlehlý. Vojenský vrtulník přivolaný z hlavního města státu Šrínagaru ale turisty našel a navedl na ně nejbližší skupinu záchranářů.   Vojáci zbloudilce dopravili do Gulmargu, kde je prohlédl vojenský lékař, a pak byli předáni civilním orgánům  horského střediska . Rychlý zásah horských vojáků zjevně zabránil tragédii a ztrátě lidských životů, uvedl podle serveru mluvčí ministerstva obrany.   ik mik    