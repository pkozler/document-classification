 Před 225 lety vznikla brněnská nemocnice u sv. Anny  --------------------    Ke zpravodajství: FOTO ve Fotobance   --------------------    Brno/Praha 1. ledna (ČTK) - Dnešní brněnská Fakultní nemocnice u sv. Anny zahájila svůj provoz před 225 lety, 2. ledna roku 1786 pod názvem Císařsko-královský všeobecný zaopatřovací ústav. O jeho zřízení se zasloužil osvícenský habsburský císař Josef II., který zrušil a nechal přestavět místní klášter dominikánek, vybudovaný již za vlády Jana Lucemburského počátkem 14. století. Vedením nového špitálu, který čítal 80 lůžek v nemocnici, po dvaceti lůžkách v porodnici, nalezinci a sirotčinci a pět lůžek oddělení pro pomatené, byl pověřen Tomáš Pötzl. Základ nemocnice tvořily dva velké sály, jeden pro ženy, druhý pro muže. Měla pouhá dvě oddělení, interní a "externí" neboli chirurgické. Infekční pacienti se vzteklinou či pravými neštovicemi byli izolováni ve dvou dřevěných domcích na zahradě.   V průběhu 19. století se v nemocnici postupně zaváděly moderní léčebné metody a v jeho druhé polovině, kdy budovy u sv. Anny přestaly vyhovovat novým provozním a hygienickým požadavkům, prošel její areál rozsáhlou rekonstrukcí. Na jejím konci stoupla kapacita nemocnice na bezmála 800 lůžek. Další rozmach přišel v průběhu 20. století, kdy zde vznikla i klinická pracoviště nové Masarykovy univerzity. Dnes je nemocnice u svaté Anny, pod kterou spadá i několik detašovaných pracovišť, jednou ze dvou fakultních nemocnic v Brně. Zaměstnává přes 2,5 tisíce lidí a její kapacita čítá 970 lůžek. Jen v roce 2009 zde bylo hospitalizováno téměř 29.000 pacientů.   zma sat  