 Auto Palace Group od ledna řídí Richard Kopečný  Praha 3. ledna (ČTK) - Novým ředitelem skupiny Auto Palace Group, která se zabývá dovozem nových osobních aut, je od ledna Richard Kopečný (55). Ten dosud vedl obchodní aktivity mateřské společnosti AutoBinck Holding v Maďarsku. Firma to oznámila v tiskové zprávě.   Kopečný převzal operativní řízení po Jindřichu Nevrlovi, který se rozhodl omezit své pracovní aktivity; v automobilovém světě však zůstane a bude zastávat funkci statutárního zástupce akcionáře a odborného poradce skupiny.   Kopečný stál u zrodu skupiny Auto Palace, kde zastával funkci marketingového a obchodního ředitele značky Mazda. Před odchodem do Maďarska působil jako generální ředitel českého zastoupení Hyundai.   Auto Palace Group je součástí nadnárodního holandského holdingu AutoBinck Holding N.V. a v současné době sdružuje ve střední Evropě celkem 23 společností, které obchodně působí v oblasti automobilového průmyslu. Skupina v ČR a na Slovensku zastupuje značku Mitsubishi Motors a v Maďarsku a ve Slovinsku Hyundai. Vedle toho patří mezi největší autorizované prodejce a servisy značek Mazda, Ford, Hyundai, Mitsubishi Motors, Nissan, Volvo, Fiat, Infiniti a má též výhradní zastoupení pro Nissan GTR. V jejím obchodním portfoliu jsou i operativní leasing a takzvaný aftermarketový prodej náhradních dílů a příslušenství.   jsa vju    