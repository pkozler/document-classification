 Do Jeseníků zamířili vojáci na nejtěžší sportovní soutěž armády  --------------------    Ke zpravodajství: ilustrační FOTO ve Fotobance  ID foto: P201002030745101   --------------------    Jeseník 30. ledna (ČTK) - V Jeseníkách dnes odstartovala nejtěžší soutěž pořádaná českou armádou Winter Survival. Při mezinárodním mistrovství v zimním přírodním víceboji si účastníci sáhnou až na dno sil. Soutěž tříčlenných družstev má prověřit připravenost vojáků na úkoly v neznámém zimním horském terénu, řekl dnes ČTK mluvčí soutěže Pavel Pazdera.   Letošního sedmnáctého ročníku extrémně obtížného závodu v pohoří Hrubého Jeseníku se vedle příslušníků české armády zúčastní vojáci z Belgie, Německa a Polska. Z Armády ČR se na mistrovství přihlásila družstva ze společných sil, sil podpory, vojenských škol a vojenské policie. Mezi 60 závodníky není žádná žena.   "Cvičení se koná za jakýchkoliv podmínek. O co větší mrazy budou, o to více účastníky prověří," komentoval současné počasí Pazdera. V noci, které vojáci stráví ve volné přírodě, přitom teploty mohou překonat i minus 20 stupňů Celsia.   Nejtěžší etapa závodu čeká na účastníky v úterý a ve středu, na kdy je naplánován dvoudenní vytrvalostně-technický závod. Během něj vojáci musejí jen podle mapy a buzoly urazit na lyžích 50 kilometrů členitým terénem v pohoří Hrubého Jeseníku s povinnou výbavou a přitom plnit obtížné úkoly. Půjde například o zdolání skalních útvarů s použitím horolezeckých pomůcek, překonání různých přírodních a umělých překážek pomocí lanových technik, biatlonový závod na sněžnicích. "Tato etapa většinou vyřadí skoro polovinu účastníků. Častými důvody jsou vyčerpání nebo drobné úrazy, které závodníkovi znesnadňují pohyb v terénu, či diskvalifikace," dodal Pazdera.   Slavnostní závěrečný ceremoniál s vyhlášením výsledků se uskuteční 4. února před hotelem Ovčárna pod Pradědem. Čtyřdenní závod pořádá Generální štáb Armády ČR a Univerzita obrany Brno.   Vítězem loňského ročníku Winter Survival se stal tým Univerzity obrany Brno ve složení Luděk Čičmanec, Jan Tvrdík a Jan Tancibudek. Družstvo studentů z Brna navíc v soutěžním klání obhájilo předloňský triumf.   slu pba  