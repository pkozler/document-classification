 OSN volá po zvýšení pomoci chudým zemím  Ženeva 12. května (ČTK) - OSN odhadla, že potřebuje asi 75 milionů dolarů ročně, aby mohla zdokonalit síť meteorologických a klimatických pozorovacích stanovišť na regionální a místní úrovni hlavně pro potřeby chudých zemí, které jsou nejvíce vystaveny suchu a záplavám. Uvedl to šéf Světové meteorologické organizace (WMO) Michel Jarraud na dnešní tiskové konferenci v Ženevě.   Zároveň podle agentury AFP varoval, že miliardy dolarů, které mezinárodní společenství vynakládá na pomoc chudým zemím, aby mohly čelit klimatickým změnám, by se mohly ukázat jako zcela zbytečné a neúčinné, pokud nebude uvedena do praxe účinná síť pozorovacích zařízení a stanovišť.   "Neexistuje jediné měřící stanoviště pro deště v Džibutsku", kde zároveň není ani jeden meteorologický radar, uvedl Jarraud jako odstrašující příklad tohoto afrického státu. "Neexistuje žádný způsob, jak předvídat záplavy, protože neexistuje žádné pozorování a sledování," dodal.   K zaplnění těchto mezer v nejchudších zemích zpráva WMO doporučuje, aby se mezinárodní společenství zavázalo, že k těmto účelům bude investovat zhruba 75 milionů dolarů ročně, a to hlavně prostřednictvím rozvojové pomoci. Tato částka by podle expertů mohla sloužit k vytvoření nebo posílení sítě národních meteorologických prognostických středisek v dlouhodobé perspektivě v 70 rozvojových zemích a také k založení asi 15 až 22 nových regionálních středisek pro klimatické předpovědi po celém světě.   "Země, které vytvořily meteorologické služby, jako Spojené státy, Čína, Austrálie nebo evropské země, už jen díky těmto sítím zachránily bezpočet životů," řekl na tiskové konferenci Jan Egeland, který řídí pracovní skupinu pro zřízení meteorologických pozorovatelen v rozvojových zemích. Těm, kdo nemají k dispozici klimatické služby schopné varovat obyvatelstvo, nezbývá, než donekonečna litovat ztrát na životech, zdrojích i majetku, dodal Egeland.   Podle WMO má zřízení meteorologických služeb zásadní význam pro rozvoj chudých zemí, protože by jim měly pomoci dlouhodobě předcházet živelním katastrofám v zemědělství a v hospodaření s vodou.   Návrhy WMO budou na programu její výroční konference, na níž se v příštím týdnu sjedou do Ženevy zástupci 189 členských zemí organizace.   jf hej  