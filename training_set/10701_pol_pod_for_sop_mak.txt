 Nečas představí návrh ODS na důchodovou reformu  --------------------    Ke zpravodajství: AUDIO; VIDEO; FOTO/aktuality   --------------------    Praha 6. ledna (ČTK) - Premiér a předseda ODS Petr Nečas dnes představí návrh ODS na důchodovou reformu. Vláda chce nový důchodový systém spustit zhruba za dva roky. Na jeho přesné podobě se ale zatím koaliční kabinet neshodl. Nečas navíc dříve avizoval, že se chce na zásadní změně penzijního spoření dohodnout i s opoziční ČSSD. Ta má k vládním plánům zásadní výhrady.   Základní body důchodové reformy zveřejnilo ministerstvo práce a sociálních věcí vedené TOP 09 koncem listopadu. Chce postupně sjednotit věk odchodu do důchodu na 65 let u mužů i žen, předpokládá snížení odvodů na sociální pojistné ve prospěch spoření v penzijních fondech. Výpadek v průběžném systému by měl nahradit výnos ze zvýšení spodní sazby daně z přidané hodnoty. Penze by lidé dostávali formou doživotních měsíčních výplat.   Národní ekonomická rada vlády (NERV) v prosinci doporučila kabinetu, aby důchodovou reformu odstartoval až v roce 2015. Podle ní by si lidé mladší 40 let měli povinně odkládat tři procentní body z částky na důchodové pojištění do fondů. NERV doporučuje snížit sazbu pojistného z 28 na 23 procent (ministerstvo na 25 procent) při sjednocení sazeb daně z přidané hodnoty na 19 procent.   S odlišnou strategií přišly Věci veřejné, nechtějí dopady na střední třídu. Sociální demokraté odmítají vyvedení části peněz z průběžného důchodového systému do kapitálového spoření. Stejně jako na Slovensku či v Polsku by to prý zvýšilo rozpočtový schodek.   ner mkv  