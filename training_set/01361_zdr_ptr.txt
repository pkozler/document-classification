 V ČR bylo zatím 10 podezření na krvácivý průjem, potvrdilo se 1  Zprávu jsme aktualizovali a upravili v celém textu.   --------------------    Praha 2. června (ČTK) - V Česku se zatím objevilo deset podezření na onemocnění krvácivým průjmem. Odborníci z národní referenční laboratoře potvrdili zatím jeden případ. Nákazu vyvrátili u pěti pacientů. U dalších čtyř se testy provádějí či budou provádět. ČTK to dnes řekl Petr Petráš z Národní referenční laboratoře pro pro E.coli a shigely.   Odborníci nákazu nebezpečnou formou bakterie E.coli s označením EHEC/STEC O104 potvrdili u americké turistky, která předtím pobývala v Německu. Léčila se pak v pražské nemocnici Na Bulovce. Dalších pět testů bylo negativních, uvedl Petráš. Výsledky tří lidí z Liberce, Trutnova a Českých Budějovic by měly být podle něj známy nejspíš v pátek odpoledne. Českobudějovický pacient pobýval v Německu, upřesnil lékař. Poslední vzorek, o kterém má laboratoř zatím zprávy, by měl dorazit v pátek ze Semil.   Nákaza se projevuje krvácivými průjmy a může vést až k selhání ledvin. Poprvé se objevila na severu Německa. Co ji způsobuje, se zatím neví. Podle původních zpráv to měly být salátové okurky dovezené ze Španělska. Testy to ale nepotvrdily. Rovněž v Česku zkoumání vyloučilo, že by španělské bio okurky nebezpečnou bakterii obsahovaly. Okurky do Česka přivezla z Německa firma Country Life. Domácí prodejci biopotravin dnes uvedli, že kvůli podezření z nákazy klesl nyní prodej biozeleniny až o 30 procent.   Podle ministra zemědělství Ivana Fuksy by zdrojem mohlo být špatně tepelně zpracované maso.   Hlavní hygienik Michael Vít doporučuje, aby lidé zachovávali hygienické zásady, myli si ruce před každým jídlem a po každém použití toalety. Ruce se mají umývat i při přípravě jídla. Člověk by to měl udělat například po nakrájení zeleniny, než začne chystat maso či porcovat hotové jídlo. Nutné je také čistit kuchyňské pracovní plochy a náčiní. Stačí běžné mýdlo a čisticí prostředky.   Nebezpečná nákaza si prozatím vyžádala 18 životů, z toho 17 v Německu a jeden ve Švédsku. V drtivé většině případů jsou oběťmi ženy.   ktp nam ktk rot      