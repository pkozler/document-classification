 Qualcomm převezme za 3,2 miliardy dolarů firmu Atheros  Doplnili jsme komentář analytika ve 4. a 5. odstavci, další informace a souvislosti v celém textu.   --------------------    New York/San Diego 5. ledna (ČTK) - Americká společnost Qualcomm převezme za zhruba 3,2 miliardy dolarů (asi 60 miliard Kč) jinou americkou firmu Atheros Communications. Zvýší si tak podíl na trhu polovodičů pro takzvané chytré telefony a tablety. Qualcomm jednu akcii Atherosu ocenil na 45 dolarů, což je proti poslední závěrečné ceně na burze prémie asi 22 procent.   O chystaném záměru v úterý informoval server The New York Times a dnes potvrdil Qualcomm. Kurz akcií Atherosu na zprávu reagoval růstem skoro o 19 procent na 44 dolarů, akcie Qualcommu zpevnily mnohem méně. Qualcomm, který vyvíjí převážně čipy a další technologie pro bezdrátová zařízení, je připraven zaplatit za Atheros hotově.   Trh, na němž se Qualcomm angažuje, by měl v letošním roce podle analytiků vykázat solidní růst. Na trhu se totiž objeví další tablety, které budou konkurovat tabletu iPad americké společnosti Apple. Právě tyto přístroje využívají čipy, které dodává Qualcomm. K jeho procesorům patří i čip Snapdragon.   Analytik Daniel Amir ze společnosti Lazard Capital Markets si myslí, že Qualcomm by převzetím Atherosu mohl vybudovat podnik se silným vlivem na trhu čipů pro mobilní zařízení. Velkým pozitivem je například to, že firma se dostane k široké škále zákazníků, které má Atheros. Qualcommu se ale bude i lépe expandovat na další trhy, jako je třeba segment domácností. Na něm se očekává růst díky propojování domácích přístrojů a centralizaci jejich řízení, takzvaný home networking.   Pokud jde o cenu akcií Atherosu, Amir je dál nedoporučuje držet. Po silném růstu v mimoburzovních systémech sice v růstu pokračovaly i dnes po zahájení řádného obchodování, jejich potenciál je ale zřejmě vyčerpán. "Doporučujeme vzít peníze. Akcie se obchodují blízko potenciální nabídky 45 dolarů a jejich cena překonala naši cílovou cenu," dodal Amir.   Podle počtu nesplacených akcií Atherosu, kterých bylo podle naposledy zveřejněných údajů ke konci loňského října asi 71,6 milionu, vychází cena transakce na zmíněných 3,2 miliardy dolarů. Obchodní hodnota transakce je podle Qualcommu zhruba o 100 milionů dolarů nižší. Qualcomm neupřesnil, co míní obchodní hodnotou transakce a čím se liší.   Atheros vyrábí například čipy pro bezdrátový přenos Bluetooth, navigační zařízení na bázi Global Positioning System (GPS) a další bezdrátové systémy pro mobilní zařízení. Pokud vše půjde hladce, transakce bude uzavřena do konce pololetí. K růstu zisků by měla akvizice začít přispívat ve finančním roce 2012.   Současný výkonný ředitel Atherosu Craig Barratt by se měl po sloučení jeho podniku s Qualcommem stát prezidentem divize Qualcomm Networking and Connectivity. Atheros totiž vyniká právě v tom, že jeho polovodiče jsou navrženy tak, aby splňovaly požadavky na bezdrátové připojení počítačů k internetu. To bylo pro Qualcomm až dosud hluché místo. Převzetím Atherosu by tudíž měl být Qualcomm připraven na nástup zmíněných tabletů.   spr vju  