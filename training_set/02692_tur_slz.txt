 Počet návštěvníků Slovenska v 1. čtvrtletí rostl nejvíce od krize  Bratislava 23. června (ČTK) - Do slovenských ubytovacích zařízení v letošním prvním čtvrtletí přijelo o sedm procent zahraničních turistů víc než o rok dřív. To je nejvýraznější růst od roku 2009, kdy odvětví poznamenaly mimo jiné dopady světové hospodářské krize. Vyplývá to z údajů Slovenské agentury pro cestovní ruch (SACR). Nejvíce hostů přijelo na Slovensko tradičně z Česka, kterému v prvním čtvrtletí zahraničních turistů rovněž přibylo.   Navzdory lepším výsledkům ze začátku letošního roku se odvětví turistiky na Slovensku nedostalo na předkrizovou úroveň, navíc se zkrátila průměrná doba pobytu rekreantů. V roce 2009 počet zahraničních turistů na Slovensku spadl o čtvrtinu. Podle expertů k tomu přispělo i zavedení eura, kvůli kterému po oslabení měn okolních států zdražil pobyt na Slovensku pro turisty z těchto zemí.   Z celkového počtu přes 277.000 cizinců ve slovenských ubytovacích zařízeních bylo v prvním čtvrtletí nejvíce Čechů, tvořili téměř třetinu zahraničních hostů. Z dalších klíčových zemí pro slovenský turismus, Polska i Německa, návštěvníků ubylo. "Narostl počet turistů z Ruska, Ukrajiny a Běloruska," řekl dnes novinářům šéf SACR Peter Belinský. Agentura se hodlá zaměřit na lákaní turistů právě ze zemí bývalého Sovětského svazu.   Do ubytovacích zařízení v Česku přijelo v prvním čtvrtletí podle Českého statistického úřadu 1,17 milionu zahraničních turistů. To bylo o sedm procent víc než o rok dřív.   Navzdory stoupajícímu počtu turistů na Slovensku se s novými hotely nepočítá. "Na Slovensku je ubytovacích kapacit nadbytek. Na prodej je 300 až 400 penzionů," poznamenal Belinský. Průměrná vytíženost lůžek se loni pohybovala těsně nad 20 procenty.   Podnikatelé v cestovních ruchu se pro přilákání návštěvníků musejí podle SACR spojovat a vytvářet společnou nabídku. Spolupráce přinesla výsledky například v severoslovenském regionu Liptov zahrnující také turistická střediska v Nízkých Tatrách. Návštěvnost této oblasti se v poslední zimní turistické sezoně zvýšila a v některých statistikách byla vyšší než u Vysokých Tater.   Za celý letošní rok čeká SACR větší zájem cizinců o Slovensko. Cestovní ruch podpořil také hokejový světový šampionát, který se v Bratislavě a Košicích uskutečnil od konce dubna do poloviny května. Jen do slovenské metropole přijelo kvůli hokeji podle studie Ekonomické univerzity téměř 44.000 cizinců.   boa dvd  