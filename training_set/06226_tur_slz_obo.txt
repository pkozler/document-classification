 MMR spustilo informační kampaň k nákupům dovolených  --------------------    Ke zpravodajství: AUDIO   --------------------    Praha 3. května (ČTK) - Ministerstvo pro místní rozvoj (MMR) zahájilo informační kampaň Dovolená bez starostí, jejímž cílem je upozorňovat, na co by si lidé měli dát pozor při nákupu dovolených. Spotřebitelé by se podle ní měli hlavně více zajímat o podmínky smluv s cestovními kancelářemi. Novinářům to dnes řekli ministr pro místní rozvoj Kamil Jankovský a šéf České obchodní inspekce (ČOI) Jan Štěpánek.   "Jde nám o to, aby se každý spotřebitel uměl chránit sám," řekl Štěpánek. ČOI podle něj v minulém roce zkontrolovala 168 cestovních kanceláří a agentur a zhruba u třetiny odhalila porušení zákonných povinností. Zejména neuváděly úplné ceny zájezdů, uváděly nepravdivé informace a nebo zatajovaly důležité údaje. Za spoustu nepříjemností si ale podle Štěpánka mohou nespokojení zákazníci sami, protože se důkladně neseznámili s podmínkami smluv s cestovními kancelářemi.   V rámci kampaně MMR nechalo vytisknout 50.000 informačních brožur s deseti nejzákladnějšími radami, kterými by se měl každý zákazník cestovní kanceláře nebo agentury řídit. Především by se měl podle ředitelky odboru cestovního ruchu MMR Jitky Fatkové zajímat o to, jestli je cestovní kancelář pojištěná proti úpadku. Dále by si měl důkladně přečíst cestovní smlouvu a seznámit se s možnostmi reklamace.   Kromě tištěných letáků, které ministerstvo hodlá šířit prostřednictvím cestovních kanceláří a agentur a centrál turistického ruchu, umístilo MMR odkaz na kampaň na svých internetových stránkách a spustilo profil Dovolená bez starostí na sociální síti Facebook. Ten vedle rad nabídne i několik aplikací, například předpověď počasí, kterou si každý uživatel bude moci nastavit podle požadovaného turistického letoviska.   Velký pozor by si podle Jankovského měli turisté dávat rovněž na úroveň služeb v ubytování a detailně se zajímat o konkrétní služby, které ubytovací zařízení nabízí. Není dobré spoléhat pouze na hodnocení podle počtu hvězdiček, protože kritéria v jednotlivých zemích se mohou výrazně lišit, připomněl.   "Každý si může určit počet hvězdiček, jak chce," popsal Jankovský jako příklad současnou situaci v České republice. Jednotnou hodnotící stupnici, která by garantovala kvalitu ubytování, sice v současnosti zavádí Asociace hotelů a restaurací, protože je ale přihlášení k hodnocení dobrovolné, není o ně příliš velký zájem.   cfr dvd  