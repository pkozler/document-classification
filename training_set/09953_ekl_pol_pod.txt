 Výsadba nových stromů v Smetanových sadech v Krnově se opozdí  Krnov (Bruntálsko) 9. května (ČTK) - Desítky nových stromů zkrášlí Smetanovy sady v Krnově na Bruntálsku, ale až na podzim. Zatímco 49 starých stromů nechalo město vykácet už v únoru, nová výsadba se proti původním plánům opozdí. Informovala o tom mluvčí města Dita Círová.   Dušan Martiník z odboru životního prostředí uvedl v tiskové zprávě, že ve chvíli, kdy rada města schválila vítěznou firmu, která stromy vysadí, byly už připravené stromy kvůli rychlému nástupu výjimečně teplých jarních dnů olistěné. "Jejich vykopání a přenesení by pro ně bylo natolik stresující, že by některé z nich pravděpodobně uhynuly. Mohli bychom sice vůči dodavateli uplatnit reklamaci, ale takový postup není v současné situaci logický a hospodárný," vysvětlil Martiník.   Círová sdělila, že vítězná firma Petr Vykrut - Zahradní služby Ostrava tak stromy vysadí v době od 15. do 30. října. Vzrostlých stromů bude celkem 115 a budou mezi nimi lípy, javory, třešně a akáty. Kořeny zapustí nejen ve Smetanových sadech, ale také před poliklinikou, na parkovišti na křižovatce ulic Rooseveltovy a Petrovické nebo na Tyršově ulici. "Nová výsadba se bude týkat také Chářovské ulice. Tam zasadíme tři akáty v místě, kde rostl loňský vánoční strom," doplnil Martiník.   Mluvčí města informovala, že první etapa rekonstrukce Smetanových sadů bude stát 2,3 milionu korun. "Na další etapu, zahrnující stavební práce, se Krnov pokouší získat dotaci z vhodných programů," uvedla Círová s tím, že odhad ceny se pohybuje kolem 25 milionů korun. Páteřní komunikace se má dočkat úpravy pro pěší, cyklisty a in-line bruslaře, oprava čeká veřejné osvětlení i dětské hřiště. "Důvodem rozsáhlé rekonstrukce Smetanových sadů, jejichž vznik sahá do 80. let 19. století, je přizpůsobení parku současným požadavkům na trávení volného času a špatný zdravotní stav stromů," dodala Círová.   vpl nlm  