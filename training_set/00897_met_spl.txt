 Nebezpečí lavin v Krkonoších po sněžení vzrostlo na druhý stupeň  Špindlerův Mlýn (Trutnovsko) 26. ledna (ČTK) - Lavinové nebezpečí v Krkonoších po silném sněžení dnes vzrostlo na druhý stupeň z pětibodové škály. Za poslední týden na horách napadlo okolo 40 centimetrů sněhu. Nebezpečí lavin vzrůstá zejména ve žlabech, kde mohl vítr uložit větší množství nového sněhu, informoval lavinový specialista krkonošské horské služby Pavel Cingr. V Jeseníkách stále platí první lavinový stupeň.   Na hřebenech Krkonoš je nyní kolem 85 centimetrů sněhu. Dnes ráno tam byla mlha a sněžilo. Dohlednost byla jen do 100 metrů, teplota se pohybovala kolem minus osmi stupňů Celsia. "Sněhová pokrývka je promrzlá a u země je vrstva nesoudržného sněhu," uvedl Cingr. Podmínky pro túry jsou podle něj až na některé strmé svahy převážně bezpečné.   Lavinovými lokalitami v Krkonoších jsou Kotelní jámy, údolí Bílého Labe od Boudy u Bílého Labe, Kozí hřbety a Labský, Obří, Dlouhý a Modrý důl.   V minulých letech byl v Krkonoších dosažen nejvýše čtvrtý stupeň. Ročně v horách sjede několik desítek lavin, které však nezasahují obydlená místa, sjezdové tratě a přístupové cesty. Poslední obětí laviny v Krkonoších se na konci prosince 2008 stala šestatřicetiletá skialpinistka, kterou sníh zasypal v takzvané Červinkově muldě.   Zdeněk Rychtera mol  