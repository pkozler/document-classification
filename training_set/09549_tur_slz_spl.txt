 Vítězem soutěže o evropskou excelentní destinaci je Slovácko  Praha 5. května (ČTK) - Vítězem českého kola soutěže o evropskou excelentní destinaci EDEN se stal region Slovácko s projektem turistické prezentace Baťova kanálu. Výsledek dnes oznámila centrála turistického ruchu CzechTourism. Centrála vítězi zajistí účast na libovolném veletrhu a bude podporovat jeho marketingové aktivity. Slovácko rovněž získá dotaci 400.000 korun od ministerstva pro místní rozvoj.   Slovácko zvítězilo v rekordní konkurenci 26 přihlášených destinací. Podle generálního ředitele CzechTourismu Rostislava Vondrušky je toto číslo jedním z nejvyšších i v rámci ostatních zemí Evropské unie, které se soutěže účastní.   Kromě Baťova kanálu nabízí Slovácko návštěvníkům celou řadu dalších zajímavých technických památek, uvedl starosta Velehradu Stanislav Gregůrek, který vítěze soutěže zastupuje. Jde například o jediné naftařské muzeum v Česku spojené s nalezištěm ropy v Hodoníně, muzeum lidových pálenic ve Vlčnově a historické větrné mlýny ve Starém Poddvorově a Kuželově.   V letošním ročníku, který byl zaměřen na obnovu hmotného kulturního dědictví, se vedle Slovácka do finále soutěže probojovalo Žatecko s Chmelařským muzeem a Chrámem chmele a piva, turistická oblast Králický Sněžník, Orlické hory a Podorlicko s vojenským opevněním a Mikroregion Kahan, sdružující hornické areály v okolí Rosic a Příbrami na Moravě, s muzeem průmyslových železnic.   Porota u přihlášených soutěžících hodnotila kvalitu a rozsah poskytovaných služeb. Významným ukazatelem byla udržitelnost rozvoje těchto turistických cílů po omezení přílivu dotací z EU.   Soutěž pořádá Evropská komise a v letošním roce se jí zúčastnilo 25 států, z nichž každý vybral svého národního vítěze. V minulém roce, který byl věnován vodě jako turistickému lákadlu, zvítězil se svým projektem region Bystřicko.   cfr jw  