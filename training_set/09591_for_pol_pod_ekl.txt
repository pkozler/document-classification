 Chalupa by rád vybral Michálkova nástupce v SFŽP během léta  Praha 5. května (ČTK) - Ministr životního prostředí Tomáš Chalupa (ODS) by rád ještě během léta vybral ve výběrovém řízení nového ředitele Státního fondu životního prostředí. V čele fondu nyní stojí pověřená ředitelka Radka Bučilová, a to od doby, kdy toto místo musel kvůli kauze údajné manipulace se zakázkami opustit bývalý ředitel Libor Michálek.   Chalupa to řekl ve sněmovně při dnešních interpelacích na ministry, když odpovídal na dotaz expředsedy ČSSD Jiřího Paroubka. Paroubek chtěl od Chalupy vědět, zda byl Michálek vskutku neschopný manažer, nebo zda bylo jeho odvolání odvetou za jeho chování v kauze údajné korupce.   Michálek loni zveřejnil nahrávky, na nichž poradce Chalupova předchůdce Pavla Drobila Martin Knetig popisuje, jak se dostat k penězům na financování další Drobilovy kariéry a ODS. Podle Michálka na něj Knetig naléhal, aby manipuloval výběrovými řízeními. Drobil nejprve Michálka odvolal a posléze sám rezignoval.   Chalupa dnes Paroubka ujišťoval, že chce vypsat nové výběrové řízení na šéfa SFŽP tak, aby bylo férové a nemohlo nikoho upřednostňovat ani diskriminovat. Informoval ho také, že ve fondu se uskutečnilo několik auditů. Z nich vyplynulo, že pokud jde o program Zelená úsporám, vznikla řada chyb již před Michálkovým příchodem do fondu. Řada nedostatků, kterých je celkem 73, však podle Chalupy vznikla i za Michálková působení.   Server Aktuálně.cz ve středu uvedl, že Michálka chce ve svém novém protikorupčním týmu zaměstnat předseda Věcí veřejných (VV) a vicepremiér Radek John.   nlm pba  