 Českobudějovická Diecézní charita získala ve sbírce 3,5 milionu  České Budějovice 20. ledna (ČTK) - Tříkrálová sbírka českobudějovické Diecézní charitě letos vynesla zhruba 3,5 milionu korun, o 350.000 více než loni. Peníze půjdou na zkvalitnění sociálních projektů v místech, kde koledníci peníze vybrali, řekla dnes novinářům ředitelka českobudějovické charity Michaela Čermáková.   Výtěžek bude určen například pro matky s dětmi bez přístřeší, které jsou v domovech ve Veselíčku na Písecku a Prachaticích, dále pro hospic v Prachaticích a na podporu osobní asistence či pečovatelské služby. V Českých Budějovicích peníze ze sbírky pomohou projektu zaměřenému na pomoc dobrovolníků v nemocnici, kteří budou chodit na oddělení dlouhodobě nemocných. "Část vykoledovaných peněz bude připravena na okamžitou pomoc pro obyvatele postižené například povodněmi nebo požárem," doplnila Čermáková.   Tříkrálová sbírka se konala od 1. do 14. ledna. V českobudějovické diecézi chodilo 1250 skupinek koledníků, to je nejvíce za dobu trvání sbírky v této diecézi. Nejvíce peněz se tradičně vybralo v Pelhřimově, který pod českobudějovickou diecézi patří, a to přes 420.000 korun. Zhruba 200.000 korun vybrali koledníci v Prachaticích, Horažďovicích nebo Českých Budějovicích, doplnila Čermáková.   Tříkrálová sbírka pomáhá charitě financovat projekty pro potřebné. Letos jí na jejich zajištění chybí asi 30 milionů korun. Ministerstvo práce na ně podle Čermákové přispívá ze 70 procent, zbytek musí neziskové organizace sehnat.   kpe hš  