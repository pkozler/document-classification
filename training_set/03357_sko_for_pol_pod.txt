 Do čtyř let se sníží počet osmiletých gymnázií  --------------------    Ke zpravodajství: AUDIO   Rozšířili jsme o další informace ve 2. a 5. odstavci.   --------------------    Praha 31. ledna (ČTK) - Do čtyř let se sníží počet osmiletých gymnázií. Ministr školství Josef Dobeš (VV) se dnes s hejtmany dohodl, že na tyto výběrové školy bude chodit jen pět procent populačního ročníku. Nyní totiž na nižší gymnázia odchází až deset procent žáků základních škol, a kvalita výuky tak klesá. Kvůli nízkému počtu dětí se také začnou od příštího roku slučovat a rušit střední školy. O tom, které přesně by to měly být, rozhodnou kraje v březnu.   "Ze všech krajů přicházejí informace o tom, jak osmiletá gymnázia v tom ohromném množství, jak jsou nastavena, což je zhruba deset procent populace, jak devastují úroveň základních škol," konstatoval ministr.   "Je potřeba redukovat nebo omezit počet osmiletých gymnázií z deseti procent na pět procent (populačního ročníku)," doplnil na dnešní tiskové konferenci hejtman Karlovarského kraje Josef Novotný. Odborníci na vzdělávání totiž dlouhodobě upozorňují, že na tyto prestižní školy se dostávají i žáci s průměrnými výsledky, naproti tomu na základních školách po odchodu nejlepších žáků klesá motivace.   "Všechny kraje na toto přistupují s výjimkou Středočeského kraje," řekl Dobeš novinářům po jednání s hejtmany. Důvodem slučování středních škol je prý zvýšení kvality na středních školách a také ekonomické důvody. Kvůli slabým populačním ročníkům se totiž na maturitní obory dostávají i děti s horšími známkami, na tento trend doplácejí hlavně učiliště.   Hejtmani proto také hovořili o možnosti zavedení povinných přijímacích zkoušek na střední školy, nyní totiž mnoho škol bere každého, kdo se přihlásí. Ministerstvo chce zároveň spustit kampaň na podporu odborného vzdělávání, školy by měly více spolupracovat s firmami v regionu. "Školy by měly respektovat požadavky trhu," upozornil však hejtman Libereckého kraje Stanislav Eichler s tím, že absolventi daného oboru budou muset být dobře zaměstnatelní. Prim by tak měly hrát hlavně technické školy.   Před slučováním zůstane uchráněno jen několik škol, takzvané školy rodinného stříbra. To by měly být jedinečné školy, které neexistují jinde v republice, například rybářská škola ve Vodňanech.   Podle statistik Ústavu pro informace ve vzdělávání (ÚIV) funguje v ČR v tomto školním roce asi 1423 středních škol včetně gymnázií a učilišť. Do prvních ročníků středních škol a učilišť nastoupilo v září o 16.000 dětí méně než loni. V současnosti jsou třídy naplněny jen ze 65 procent. Podle statistik se propadne v příštích letech počet středoškoláků jen na 70 procent současného stavu.   Kraje se však k redukci škol zatím moc neměly. Rušení či slučování škol je totiž velmi nepopulární u žáků, rodičů i kantorů, dnes například proti slučování škol demonstrovalo asi 200 studentů v Liberci. Populační propad by se však měl za pár let zastavit, už nyní roste počet dětí ve školkách a na prvních stupních základních škol.   Adéla Klimešová pba  