 Zátěžové testy bank budou tvrdší, uskuteční se do konce května  --------------------    Ke zpravodajství: FOTO/aktuality; AUDIO   Ve 2., 7. a v posledním odstavci jsme doplnili vyjádření ČR.   --------------------    Brusel 18. ledna (zpravodaj ČTK) - Ministři financí členských zemí se dohodli na tom, že zátěžové testy bank budou letos tvrdší než loni. Zahrnovat by měly třeba i zacílení na likviditu.   "Zátěžové testy by se měly konat potřetí letos. Budou se týkat 91 evropských bank. Uskuteční se do konce května a dá se čekat, že budou přísnějším, než byly v minulém roce," řekla českým novinářům velvyslankyně při EU Milena Vicenová, která ČR na jednání zastupovala.   Metodologie pro testy by měla být připravena do března, testy provedeny do května a výsledky by měly být známy ve třetím čtvrtletí roku.   Testováno by mělo být stejných 91 finančních institucí jako loni, jen by měla být přísnější pravidla.   Letošní testy budou podle zdrojů citovaných agenturou Reuters zahrnovat i scénáře, kdy se i konkrétní země dostanou do hlubokých potíží. Přesná kritéria budou dopracována do března.   Evropská centrální banka, která v případě testů hraje klíčovou roli, očekává, že testy neprojde více bank než loni. Tehdy neuspělo pět ústavů. Důvodem tohoto očekávání je kritérium týkající se likvidity.   "Je také možné, že to bude pro banky náročnější a že více bank neprojde," podotkla česká ambasadorka.   Zátěžové testy jsou částí snah EU získat zpět důvěru na trzích ve stabilitu evropského finančního systému.   České banky podobné problémy, které postihly četné finanční instituce hlavně v západoevropských zemí, během krize vzhledem k dřívějším reformám a nastavení systému v reakci na potíže v minulosti neměly. Jsou však v rukou zahraničních finančních skupin, na které krize dolehla o něco tíživěji.   pkt mha  