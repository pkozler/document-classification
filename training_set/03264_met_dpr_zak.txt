 Na jihu Čech napadl nový sníh, silnice blokují kamiony  Ve 1 a 2. odst. jsme doplnili informace o neprůjezdnosti silnice první třídy na Prachaticku a ledovce na D3.   --------------------    České Budějovice 26. ledna (ČTK) - Na jihu Čech v noci na dnešek napadl sníh. Na chemicky udržovaných silnicích musí řidiči počítat s břečkou, na ostatních leží ujetá vrstva sněhu do tří centimetrů krytá posypem, informovali cestáři. Nákladní auta blokují kvůli ledovce dálnici D3 na Táborsku. Na silnici I/39 u Volar na Prachaticku se vzpříčil kamion. Silnice je neprůjezdná. Uzavřena bude asi do 11:00, tvoří se kolony.   Objížďka je možná pouze přes Český Krumlov, Chroboly, Prachatice a Volary. V průběhu dopoledne bude kamion vyprošťován.   Na celém území Jihočeského kraje je zataženo a vyskytují se sněhové přeháňky. Na Českokrumlovsku fouká silný vítr. V Českých Budějovicích se teplota vzduchu pohybuje kolem bodu mrazu, jinde je pod nulou. Na šumavském Churáňově minus pět stupňů Celsia. Přes den bude oblačno až zataženo, občas bude sněžit. Nejvyšší teploty minus dva až plus jeden stupeň, na Šumavě minus čtyři.   mi mol  