 Brněnská charita chce z Tříkrálové sbírky platit krizový tým  Brno 4. ledna (ČTK) - Pracovníci Diecézní charity Brno mají seznam záměrů, které chtějí podpořit z výtěžku letošní Tříkrálové sbírky. Největší částku, a to 460.000 korun, si přejí dát na krizový tým. Vyjíždí do oblastí postižených povodněmi a dalšími katastrofami, pomáhá ale i při řešení obtížných životních situací matkám s dětmi v tísni a seniorům. Seznam záměrů je předběžný. Odráží, co pálí jednotlivé regiony, ale během roku se mohou objevit potřeby nové, řekla ČTK mluvčí Diana Tuyet-Lan Kosinová.   Za peníze od dárců by se například měly rozvíjet terénní služby pro seniory a postižené na Blanensku. V Brně by měly dary charitě pomoci financovat noclehárnu a denní centrum pro bezdomovce. Lidem v existenční nouzi by měl pomoci i příspěvek ze sbírky pro Břeclavsko, 400.000 korun má jít na přestavbu nízkoprahového centra v Břeclavi.   Poloviční částka má pomoci hospici v Rajhradu u Brna rozšířit služby mobilního hospice. Funguje tak, že lékaři, ošetřovatelé případně psychologové jezdí k nevyléčitelně nemocnému domů a pomáhají rodině v péči o něj.   Diecézní charita Brno působí v Jihomoravském kraji a na Vysočině. Vyškovsko jako jediný z jihomoravských okresů patří pod olomouckou arcidiecézní charitu.   Tříkrálová sbírka vynesla loni v brněnské diecézi 15,9 milionu korun, nejvíc v historii. Letos začala 2. ledna, kdy biskup Vojtěch Cikrle požehnal koledníkům.   lce snm  