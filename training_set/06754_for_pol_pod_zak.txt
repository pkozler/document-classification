 John: Neshoda na protikorupční strategii by vyslala špatný signál  Praha 4. ledna (ČTK) - Ministr vnitra Radek John (VV) věří, že kabinet ve středu protikorupční strategii podpoří, a překoná tak rozdílné názory na některé její body. Kdyby se to nepovedlo, byl by to podle něj velmi špatný signál. Uvedl to dnes na tiskové konferenci. Dnešnímu tisku John řekl, že premiér Petr Nečas (ODS) chce v protikorupčním balíčku 11 změn, podle něj žádá předseda vlády změny v rozporu s obvyklými procedurami.   Premiérovi se prý nelíbí například to, že by policie mohla snáze nahlížet do daňových přiznání podezřelých lidí. Podle ministra se ale koalice na této možnosti již shodla na jednání špiček vládních stran, takzvané K9. "Mimochodem, bylo to na K9 domluveno, že za určitých podmínek bude možné specializovaným útvarem nahlížet do daňového řízení," řekl dnes John. Věří, že jde o nedorozumění a že strategie "nebude zmrzačena".   Nečas dnešním Hospodářským novinám řekl, že náměty k protikorupční strategii nemají přijetí protikorupční strategie zdržovat. Sporné body se mají vyřešit až na zasedání vlády. Nečas před Vánocemi slíbil, že vláda hned na počátku ledna strategii schválí, ale o výhradách nemluvil.   Protikorupční balík, který čítá přes 50 návrhů, představil John před Vánoci poté, co 8. prosince skončilo připomínkové řízení mezi ministry.   Stínový ministr vnitra za ČSSD Jeroným Tejc dnes v tiskové zprávě uvedl, že sociální demokracie s velkou částí opatření navržených v protikorupční strategii souhlasí. Současně se ale ČSSD pozastavila nad rozpory ve vládní koalici. "Je zarážející, že dohoda vládních stran, která před Vánocemi pomohla vládě přečkat hlasování o nedůvěře, je podle ministra vnitra dnes opět porušena, a to hned ze strany premiéra," napsal Tejc. Obává se, že výsledkem hádek bude "vítězství prokorupčních kmotrů v zákulisí hlavních koaličních stran a prohra na plné čáře pro českou veřejnost".   Problém projednávané strategie je podle Tejce v tom, že obsahuje cíle, aniž ve většině případů konkretizuje, jak jich chce dosáhnout. V navržené koncepci podle stínového ministra vnitra stále chybí institut korunního svědka a zrušení institutu anonymních akcií na majitele, popřípadě zákaz účasti takových firem ve veřejných výběrových řízeních.   Dnešní Právo napsalo, že úřad vlády má v souvislosti s protikorupční strategií námitky mimo jiné proti tomu, že by bylo možné začít odposlouchávat účastníky všech kauz s trestní sazbou nad osm let. Hranice pro zvlášť závažné zločiny, u nichž lze nasadit odposlechy, totiž novela zákona zvedla z osmi na deset let, a tím z něj vypadly některé hospodářské činy či korupce, kde je horní sazba osm let. Podle Mladé fronty Dnes (MfD) úřad zpochybňuje například také rozšíření takzvaného institutu spolupracujícího obviněného, podle něhož by mu státní zástupce mohl ve výjimečných případech nabídnout beztrestnost za usvědčující výpověď.   hj rot  