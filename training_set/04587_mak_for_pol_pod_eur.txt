 Stát obnoví spolufinancování u starších projektů dotovaných z EU  --------------------    Ke zpravodajství: FOTO/aktuality   --------------------    Praha 19. ledna (ČTK) - Vláda dnes schválila návrh na obnovení spolufinancování projektů dotovaných z evropských fondů v regionálních operačních programech a v programech Prahy. Spolufinancování státu se však bude týkat jen projektů schválených do září 2010. Po schůzi kabinetu to řekl ministr financí Miroslav Kalousek. Nová pravidla mí státu ušetřit 3,2 miliardy korun, původní řešení počítalo s úsporou 4,3 miliardy.   Kabinet už loni v srpnu rozhodl, že kvůli úsporným opatřením spolufinancování regionálních a pražských programů zruší. Kraje proti tomu tehdy ostře protestovaly. V září potom ministři rozhodli, že s výjimkou projektů krajů a Prahy do té doby rozpracované projekty peníze ze státní pokladny dostanou.   "Chceme, aby spolufinancování státního rozpočtu pokračovalo u projektů schválených do loňského září, bez ohledu na to, zda se jedná o krajské projekty či projekty pražských programů, a úsporná opatření se tak týkala až nových projektů, které mohou být připraveny již s ohledem na ně," uvedl v úterý ministr pro místní rozvoj Kamil Jankovský.   Evropské fondy financují nejvíce 85 procent nákladů na projekt, zbytek musí doplatit státní a veřejné rozpočty.   V současném programovém období 2007 až 2013 dostali tuzemští příjemci z Bruselu podle posledních zveřejněných údajů MMR už celkem 186,4 miliardy korun. To je přibližně 24 procent částky, kterou má Česko v Bruselu k dispozici.   dnv sos  