 Muži na Pardubicku petarda utrhla prst, mrtví při nehodě u Svitav  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Doplnili jsme další podrobnosti zdravotníků a policie v 1. až 5. odstavci. Upravili jsme titulek.   --------------------    Pardubice 1. ledna (ČTK) - Petardou utržený palec na ruce je zřejmě nejvážnějším zraněním souvisejícím se silvestrovskými oslavami v Pardubickém kraji. Úraz utrpěl devětadvacetiletý muž v Opatovicích nad Labem, kterému petarda vybuchla přímo v ruce. Hasiči měli v noci čtyři výjezdy k méně závažným událostem. Odpoledne v poslední den loňského roku u obce Cerekvice nad Loučnou na Svitavsku zahynuli při dopravní nehodě dva lidé.   Muži v Opatovicích oheň z petardy také mírně ožehl obličej. Nejvíce zdravotničtí záchranáři zasahovali u opilců. "Převládaly úrazy v opilosti. Šlo o různé tržné rány a pády," řekla ČTK mluvčí pardubických záchranářů Helena Škuligová. Zdravotníci zasahovali i u opilého jedenáctiletého dítěte.   Celkem měla pardubická záchranka od půlnoci do dnešních 06:30 nadprůměrných více než 50 výjezdů. Obvykle má za celý den kolem 90 výjezdů. Záchranáři jeli i pro doma narozené dítě v Radiměři na Svitavsku. Dítě se narodilo zdravé.   Pardubická záchytka od silvestrovského odpoledne do dnešního poledne přijala 12 opilců. "Proti jiným Silvestrům byl ten nynější na záchytce rušnější," řekla mluvčí pardubické nemocnice Alice Štrajtová Štefková. Pardubická záchytka letos sloužila i pro hradecký kraj.   Městská policie v Pardubicích řešila loupežné přepadení, při němž dva muži s nožem v ruce hodinu a půl po půlnoci na ulici přepadli muže. Ukradli mu mobil a peníze. Strážníci podezřelou dvojici asi po hodině zadrželi a předali státní policii. Strážníci také řešili fyzické napadení muže třemi dalšími muži před restaurací v centru města, řekl strážník operačního střediska městské policie.   Státní policie v kraji o silvestrovské noci zasahovala jen u běžných přestupků spojených s opilstvím. "Žádné vážné ublížení na zdraví ze silvestrovské noci hlášené nemáme," řekl ČTK operační důstojník pardubické policie. Hasiči v noci vyjížděli k nehodě osobního auta u Hradce nad Svitavou. Řidič narazil s autem do svodidel, nehoda se obešla bez zranění.   V Proseči na Chrudimsku hasiči řešili doutnající trámy u komína a v Uhřeticích zakouřený dům od kamen. "Jedna osoba se nadýchala kouře a zdravotníci ji ošetřili. Kamna hasiči vyřadili z provozu," uvedla pracovnice operačního střediska hasičů. V Osíku na Svitavsku hořel kontejner na papír.   Nejtragičtější událostí závěru roku v Pardubickém kraji je čelní srážka dvou osobních aut na Svitavsku. Dva lidé byli na místě mrtví, dva se těžce zranili a záchranáři je převezli do Hradce Králové na traumacentrum. Jeden člověk se zranil lehce. Vozovka byla zřejmě namrzlá.   Zdeněk Rychtera kš  