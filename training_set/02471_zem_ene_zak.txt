 ÚOHS: Česká rozvojová agentura porušila zákon o zakázkách  doplnili jsme vyjádření České rozvojové agentury ve 2. odst.   --------------------    Brno 17. ledna (ČTK) - Česká rozvojová agentura porušila zákon o veřejných zakázkách v tendru na rehabilitaci vodních zdrojů pro zásobování mongolského hlavního města Ulánbátar. Diskriminovala uchazeče o zakázku. Rozhodl o tom antimonopolní úřad. Zadání veřejné zakázky z předpokládanou cenou přes 16 milionů korun zrušil. ČTK to zjistila z internetové sbírky rozhodnutí ÚOHS. Rozhodnutí ÚOHS je pravomocné, Česká rozvojová agentura se proti němu neodvolala.   "Tendr vypíšeme znovu na jaře. Upravíme jeho podmínky podle připomínek antimonopolního úřadu," řekla dnes ČTK Hana Geroldová z České rozvojové agentury. Agentura podle ní do oblasti vyšle ještě experty, aby ověřili náklady tendru.   V tendru mohly uspět pouze firmy, které už v Mongolsku alespoň jednu dodávku v oblasti hydrogeologie uskutečnily. ÚOHS tento požadavek považoval za diskriminační. Podle České rozvojové agentury jsou ale přírodní a klimatické podmínky v Mongolsku specifické. Zadání podmínek výběrového řízení tímto způsobem obhajovala.   Podle ÚOHS ale bylo nastavení podmínek tendru pro uchazeče diskriminační. "Je možné, že existují dílčí rozdíly v činnostech spočívajících v různých zemích, avšak nelze připustit, aby byly uznávány zkušenosti jen z jednoho konkrétního státu. Taková podmínka vede k diskriminaci ostatních dodavatelů majících zkušenosti z jiných zemí, kteří však mají odborné předpoklady splnit předmět šetřené zakázky," uvedl v rozhodnutí místopředseda ÚOHS Kamil Rudolecký.   vrn jpt  