 Němci střevní nákazu zjistí rychleji, nemoc asi i ve Španělsku  --------------------    Ke zpravodajství: FOTO/aktuality; AUDIO   Doplnili jsme informaci o podezření na první případ ve Španělsku v odstavcích 1 a 6-8.   --------------------    Berlín/Madrid 31. května (zpravodaj ČTK) - Specialisté na univerzitní klinice v Münsteru vyvinuli rychlý test, pomocí něhož lze výskyt smrtící bakterie u člověka prokázat během několika hodin. Střevní nákaze dosud ve Spolkové republice podlehlo 14 lidí a dalších více než 1400 osob je s infikací nebo podezřením na ni hospitalizováno. První zatím nepotvrzený případ hlásí také Španělsko, a to u muže, jenž podle tamních médií nedávno pobýval v Německu a České republice.   Německý test je prvním větším úspěchem v tažení proti nebezpečné střevní nákaze. Lékaři už totiž nebudou muset čekat dny, než se zhoubná nemoc u napadeného projeví.   Podle münsterské kliniky je možné ho provádět v každé laboratoři zařízené na molekulární biologické rozbory a stačí k němu malé množství bakterií E.coli. Při zkoušce se namnoží a zjistí se, zda se jedná o nebezpečný typ HUSEC 041. Ten totiž podle zjištění vědců obsahuje čtyři geny, které jsou vlastní pouze jemu. Další podrobnosti chce klinika zveřejnit dnes odpoledne na tiskové konferenci.   V Německu mezitím znovu přibylo infikovaných lidí nebo pacientů s podezřením na nákazu. V pondělí večer jich bylo evidováno přes 1400, 353 z nich s takzvaným hemolyticko-uremickým syndromem, při němž postiženým selhávají ledviny. Úřady počítají s dalším nárůstem případů.   Za možný zdroj nákazy krvácivým průjmem jsou považovány salátové okurky ze Španělska, na nichž nebezpečnou bakterii EHEC objevili hamburští zdravotníci. Madrid to ale odmítá a na dnešním jednání ministrů zemědělství EU v maďarském Debrecínu požadoval podle agentury DPA odškodnění pro všechny zemědělce, kterým toto podezření přineslo ztráty. Mnoho evropských zemí totiž přestalo zeleninu ze Španělska odebírat. Její export je přitom důležitým zdrojem příjmů tamní ekonomiky.   Možný případ nakažení bakterií E.coli už byl zaznamenán také v samotném Španělsku. Podle agentury AFP bakterie napadla čtyřicetiletého muže, jenž v poslední době cestoval po střední Evropě. Španělská média uvedla, že byl v Německu a České republice.   Muž byl 20. května hospitalizován v San Sebastiánu v severním Španělsku a vzhledem ke zhoršení jeho zdravotního stavu se nyní nachází na jednotce intenzivní péče.   "Protože nemáme k dispozici potřebné výsledky, nemůžeme potvrdit, že jde o potravinovou nákazu bakterií E.coli," prohlásila nemocnice. Pokud by však výsledky analýz bakterii potvrdily, šlo by o první případ ve Španělsku od doby, kdy se nákaza rozšířila v severním Německu.   Španělská ministryně zemědělství Rosa Aguilarová v Debrecínu ujišťovala, že španělská zelenina je bezpečná a zdroj infekce by se měl hledat v Německu, ne v její zemi. Tamní producenti zeleniny kvůli nynější epidemii podle ní přicházejí týdně o 200 milionů eur (4,9 miliardy Kč).   Potenciálně rizikové okurky ze Španělska se objevily také v ČR. Čeští inspektoři proto zahájili kontroly tohoto i dalších druhů zeleniny. Žádnou závadnou ale zatím neoznámili.   zdp fln hej  