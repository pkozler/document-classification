 V Plzni začal soud s mužem obžalovaným z vraždy bývalé partnerky  --------------------    Ke zpravodajství: FOTO/aktuality   --------------------    Plzeň 25. ledna (ČTK) - Čtyřiadvacetiletý Karel Šedivý se dnes začal u Krajského soudu v Plzni zpovídat z vraždy své bývalé přítelkyně. Podle obžaloby se loni v létě vloupal do chaty jejích rodičů v Kamenné osadě u Aše. Dvaadvacetileté bývalé přítelkyni a matce jejich tehdy ani ne ročního syna prořízl hrdlo a utekl. Cestou se pak zbavil nože, části oblečení i chirurgických rukavic, které si předem přinesl, tvrdí žalobce. Policie Šedivého brzy zadržela a obvinila.   Čin se stal 15. července kolem 03:30. Podle obžaloby muž začal už na začátku měsíce plánovat, jak vyřešit přetrvávající spory zejména kvůli styku s dítětem. V kritický den si podle žalobce vzal kuchyňský nůž s až čtvrt metru dlouhou čepelí, čepici s kšiltem, chirurgické rukavice, oblékl si pracovní kombinézu a šel pěšky k chatě. Cestou odložil batoh, navlékl si rukavice a čepici. Dovnitř se dostal po žebříku do podkroví a sešel do přízemí, kde mladá žena spala. Bodl a řízl ji do krku, čímž jí způsobil zranění, jimž na místě podlehla, tvrdí obžaloba.   Šedivý se k zavinění smrti ženy v červenci přiznal. Tvrdil však, že ji chtěl jen postrašit a plánoval jí nůž přiložit na krk tupou stranou. Omylem ale prý přiložil na ženino hrdlo ostří a když s ní zatřásl, aby se vzbudila, lekla se a způsobila si smrtelné zranění. V listopadu výpověď změnil a za vraha označil svého známého Igora. I dnes u soudu Šedivý místy plačtivým hlasem popisoval, že přítelkyni zabil kamarád. "Já bych ženu nikdy nedokázal ani uhodit," opakoval několikrát před soudem.   Senátu řekl, že se s přítelkyní rozešli po tříleté známosti v květnu. On ji ale stále velmi miloval a usiloval o její návrat do bytu, kde předtím žili se svým synem a s Šedivého malým synem z předchozího vztahu. Údajně byli i zasnoubeni a plánovali tajný sňatek. Ženina matka ale prý s jejich vztahem nesouhlasila a štvala dceru proti Šedivému, až se mladá žena na konci května bez varování i s dítětem odstěhovala. Šedivý byl zoufalý, nespal a nevěděl, co má dělat. Se známým se prý proto domluvili, že kamarád v noci s přítelkyní zatřese, vyleká ji a ona se pak vrátí k Šedivému.   Když prý přišli k chatě, vlezl dovnitř do pokoje, kde spali rodiče zavražděné dívky, a odemkl vchodové dveře. Odešel pak uklidit žebřík. Když se vracel, utíkal prý známý z chaty. Šedivý vešel dovnitř a uviděl ženu se zakrváceným krkem. Tvrdil, že chtěl krev zastavit, tak jí chytl za hrdlo. Když uslyšel, že shora přibíhá její otec, utekl domů. Igor, který mu měl podle dohody potvrdit alibi, tam nebyl. Šedivý proto předstíral, že ho někdo napadl nožem a zavolal na policii.   Popřel, že by chtěl ženu zabít. Přiznal jen zoufalství a bezmoc ze samoty a opuštění, když se od něj odstěhovala. Rozchod prý nesl velmi špatně, téměř nespal a nevěděl, co si má počít. Nezvládal prý ani předchozí rozchod. Když ho opustila dřívější partnerka a matka jeho staršího syna, spolykal prášky a byl v péči psychiatrů.   Lada Pešková snm  