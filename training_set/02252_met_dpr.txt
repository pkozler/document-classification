 Jízdu na silnicích Vysočiny ztěžují návěje, stala se řada nehod  --------------------    Ke zpravodajství: FOTO/aktuality; VIDEO   Aktualizovali jsme k 11:00, doplnili jsme informace o nehodách a změnili titulek.   --------------------    Jihlava 6. ledna (ČTK) - Na Vysočině fouká vítr a na vozovkách se vytvářejí sněhové jazyky. Silnice namrzají a kloužou. Největší problémy jsou zřejmě na Havlíčkobrodsku. S obtížemi je sjízdný hlavní tah mezi Jihlavou a Havlíčkovým Brodem, tvoří se tam kolony. V některých kopcích nemohly vyjet kamiony, stala se řada nehod. Hasiči pomáhali od 06:00 u osmi havárií, při nichž byli zraněni tři lidé. Vlaky jezdí na území kraje bez omezení, uvedla mluvčí Českých drah Kateřina Šubová.   Hasiči vyjížděli k nehodám na Havlíčkobrodsku, Žďársku a na Jihlavsku. Zasahovat ráno nemuseli na silnicích na Třebíčsku a na Pelhřimovsku. Ve Žďáru nad Sázavou narazilo nákladní auto do stěny domu v ulici Santiniho, řidič byl zraněn, popsala mluvčí krajských hasičů Petra Musilová. Další člověk byl podle informací policie lehce zraněn při střetu dvou osobních aut kolem 08:00 u Stonařova na Jihlavsku.   Policie měla od rána ohlášeno 13 dopravních nehod. Na Havlíčkobrodsku byly ráno problémy také u Ždírce nad Doubravou, uvedla krajská policejní mluvčí Dana Čírtková.   Krajská správa a údržba silnic má venku veškerou techniku. Podle silničářů by měli řidiči jezdit opatrně v celém kraji. Komunikace jsou sjízdné s opatrností i tam, kde se netvoří návěje. Na hlavních tazích a na dálnici D1 jsou zbytky rozbředlého sněhu a silnice nižších tříd pokrývá zledovatělá sněhová vrstva.   K ránu byl v kraji sedmistupňový mráz, mrzne stále. V odpoledních hodinách by měly teploty stoupnout až dva stupně nad nulu, mohou se objevovat sněhové přeháňky s deštěm. Meteorologové varují před ledovkou.   vst mol  