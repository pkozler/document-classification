 EBRD loni investovala rekordních devět miliard eur  Londýn 17. ledna (ČTK) - Evropská banka pro obnovu a rozvoj (EBRD) loni zvýšila investice na rekordních devět miliard eur (zhruba 220 miliard Kč) ze 7,9 miliardy eur v roce 2009. Uvedla to dnes banka. Předpověděla rovněž, že za loňský rok vykáže čistý zisk přes miliardu eur po ztrátě 746 milionů eur předloni.   Příznivý hospodářský výsledek podle banky odráží vyšší hodnotu akciových podílů, nižší rezervy na úvěrové ztráty a nárůst příjmů z úroků. V letošním roce hodlá EBRD investovat osm až devět miliard eur, napsala agentura Reuters.   "EBRD nadále podporovala proces ekonomické transformace v zemích, kde působí," uvedl prezident banky Thomas Mirow. EBRD byla založena v roce 1991, aby pomáhala bývalým komunistickým zemím střední a východní Evropy a Sovětského svazu při přechodu k tržnímu hospodářství.   pmh vju  