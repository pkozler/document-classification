 CPCA: Prodej aut v Číně by letos mohl výrazně klesnout  Peking 12. ledna (ČTK) - Prodej osobních automobilů v Číně by letos mohl klesnout o více než deset procent poté, co vláda zrušila opatření na podporu poptávky. Předpověděl to šéf Čínského svazu osobních automobilů (CPCA) Rao Da. Podle agentury Reuters tak představil nejpesimističtější výhled pro největší automobilový trh světa.   Podle řady dalších odborníků letos prodej osobních automobilů v Číně stoupne o deset až 15 procent navzdory možnému poklesu v prvním pololetí. V loňském roce se prodej zvýšil zhruba o třetinu na rekordních 13,8 milionu vozů.   "Je běžné vidět pokles v prvním roce po stažení vládní podpory. Bylo by nenormální, kdyby trh stále rostl," upozornil šéf CPCA podle listu China Business News. "Musíme čelit realitě a akceptovat pomalejší tempo růstu v budoucnosti," dodal.   Americká automobilka General Motors tento týden předpověděla, že automobilový trh v Číně v příštích pěti letech poroste o deset až 15 procent ročně. Přední světové automobilky se snaží expanzí v Číně kompenzovat pokles poptávky na rozvinutých trzích. Čína předloni díky silnému růstu prodeje vystřídala na pozici největšího automobilového trhu světa Spojené státy.   GM loni zvýšila svůj prodej v Číně o zhruba 29 procent na 2,35 milionu vozů. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   pmh vju    