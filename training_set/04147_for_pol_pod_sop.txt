 Aktualizovaná protidrogová strategie má snížit dostupnost drog  --------------------    Ke zpravodajství: FOTO/aktuality   --------------------    Praha 19. ledna (ČTK) - Vláda dnes schválila strategii protidrogové politiky na příští dva roky. Jejím hlavním cílem je snížit míru experimentálního a příležitostného užívání drog mezi mladými lidmi, snížit rizika spojená s užíváním drog a snížit dostupnost drog, uvádí web Strakovy akademie. Plán zahrnuje i posouzení změn, které mají zamezit přílivu nových syntetických drog do Česka.   Obchoduje se s nimi legálně, protože je jako nové nezahrnuje seznam zakázaných látek. Problém aktuálně trápí zvlášť příhraniční oblasti s Polskem, které přijalo pružnější mechanismus zápisu nových drog na svůj seznam. Národní protidrogový koordinátor Jindřich Vobořil proto žádá rychlou změnu českého zákona a zjednodušení procesu zařazování látek na český seznam drog.   Do letošního prosince mají podle strategie právníci posoudit, jak by bylo možné proces urychlit. Podle Vobořila by měl být změněn tak, aby vláda mohla svým nařízením vždy rovnou definovat seznam zakázaných látek. Mohla by tak činit rychle bez nutnosti získávat souhlas v Parlamentu.   Podle Vobořila se na trhu každý rok objevují nové látky, kde výrobci změní formuli některé z již zakázaných látek, a vzniká tak další látka, kterou mají čas prodejci po nějakou dobu legálně nabízet. "Rychlá změna zákona by byla okamžitým vyřešením problému s těmito nebezpečnými drogami a umožnila by orgánům činným v trestním řízení postupovat rychleji," uvedl koordinátor v materiálu pro jednání kabinetu s tím, že čím dřív bude změna přijata, tím líp.   Ve městech, jako jsou Ostrava, Český Těšín a Jeseník, se podle Vobořila zásobují obchody novými syntetickými drogami denně desítky zákazníků. Jsou to směsi různých chemických látek. Nebezpečné jsou z mnoha důvodů. "Jde o produkty, jejichž účinky zákazník nezná a nemůže odhadnout jejich působení ... Tzv. nové syntetické drogy jsou látky s psychotropním účinkem podobné zakázaným drogám, nejsou ale doposud v ČR zákonem o návykových látkách kontrolovány," popsal koordinátor problém.   rem mal  