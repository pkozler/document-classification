 AAA Auto: Prodej ojetých dieselů loni stoupl o třetinu  Praha 25. ledna (ČTK) - Prodej ojetých vozů s naftovým motorem v autobazarech AAA Auto loni stoupl o třetinu, zatímco celkový prodej skupiny vzrostl o sedm procent na 39.500 aut. K zájmu o diesely pomohl pokles jejich dovozu ze zahraničí. V prosinci tvořila auta na naftu 40 procent prodeje AAA. ČTK to sdělila společnost.   V konkurenčním bazaru Auto Esa, který loni zvýšil prodej o desetinu, se podíl prodávaných dieselů snížil o dva procentní body na 44 procent.   "Motory na naftu jsou na prodejním vzestupu hlavně díky tomu, že se zájem zákazníků v autobazarech přesouvá od malých vozů k větším autům, kde je podíl naftových motorů vyšší," uvedl ředitel výkupu AAA Auto Petr Vaněček.   Zatímco například u malých vozů typu Škoda Felicia nebo Fiat Punto je spotřeba benzinové i naftové verze téměř srovnatelná, u moderních vozů střední třídy nebo kategorie MPV může činit rozdíl ve prospěch dieselu až tři litry paliva na sto kilometrů. "Přes 90 procent všech Fordů Mondeo, Volkswagenů Passat a dalších vozů střední třídy proto prodáváme s naftovými motory," dodal Vaněček.   Na sousedním Slovensku je podle něj poptávka po naftových vozech ještě vyšší než v Česku, protože tam motoristé od loňska platí výrazně nižší ceny nafty díky legislativnímu zvýhodnění.   jsa dvd  