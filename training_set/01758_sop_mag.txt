 První v Ústeckém kraji se letos narodil chlapec v Chomutově  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   --------------------    Chomutov 1. ledna (ČTK) - Jako první dítě roku 2011 v Ústeckém kraji se narodil dnes ráno v 02:57 chlapec v porodnici v Chomutově. Váží 2000 gramů a měří 45 centimetrů. ČTK to dnes řekl mluvčí Krajské zdravotní, která nemocnici v Chomutově provozuje, Jiří Vondra. Do 10:00 se v pěti porodnicích Krajské zdravotní narodilo celkem šest dětí.   V menších nemocnicích v Ústeckém kraji zatím na první miminko čekají. V porodnicích v Rumburku, Kadani, Litoměřicích i Žatci budou mít první letošní porod většinou asi až odpoledne.   Porodem po půlnoci přišla zřejmě rodina o porodné, protože novela zákona o sociální podpoře podmínky k jeho přiznávání ode dneška mění. Zatímco ještě na Silvestra na něj měly nárok všechny ženy, které porodily dítě, od Nového roku ho dostávají pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima. Zároveň se mění i podmínky pro rodičovské příspěvky.   Vloni se první dítě v Ústeckém kraji narodilo v děčínské porodnici. Deset minut po půlnoci tam přivítaly zdravotní sestry na světě holčičku vážící 2,8 kilogramu a měřící 48 centimetrů. V roce 2009 se jako první narodila minutu po půlnoci holčička v Rumburku, stala se tak prvním narozeným dítětem v celém Česku. Vážila 3,46 kilogramu a měřila 52 centimetrů. Od Ústeckého kraje tehdy dostala šek na 20.000 korun.   Za první tři čtvrtletí roku 2010 se v Ústeckém kraji podle údajů Českého statistického úřadu narodilo 6961 dětí, údaje za poslední čtvrtletí minulého roku ještě nejsou k dispozici. Nejvíce dětí se od ledna do září narodilo na Děčínsku (1115), Teplicku (1076) a Chomutovsku (1057). V roce 2009 přišlo na svět v Ústeckém kraji 9626 dětí.   van jpt  