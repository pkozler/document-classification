 Čínští komunisté mají výročí - v televizi budou vlastenecké filmy  Peking 6. května (ČTK) - Čínský regulační úřad pro televizní vysílání přikázal regionálním a soukromým televizím zastavit na tři měsíce vysílání detektivek, špionážních seriálů i sentimentálních filmů o lásce a nahradit je po uvedenou dobu pořady s vlasteneckou tématikou. Informovala o tom dnes čínská média s tím, že opatření souvisí s oslavami založení Komunistické strany Číny před 90. lety.   Úřady vydaly oficiální seznam asi 40 snímků, z nichž by si televize měly po uvedenou dobu vybírat, napsal deník Global Times. Jsou mezi nimi i pořady glorifikující první roky a budovatelské úsilí mladé Čínské lidové republiky, vyhlášené v roce 1949. Státní televize oznámila na 15. června velký pořad s názvem Založení strany.   Oslavy založení komunistické formace připadají na 1. července. Orgány jistého města v centrální Číně nařídily dokonce školám věnovat se po tři zbývající měsíce při vyučování nácviku "rudých písní" oslavujících stranu.   ik rv  