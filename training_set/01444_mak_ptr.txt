 Ceny chleba za měsíc stouply o 15 pct, bílého pečiva o pětinu  Doplnili jsme další informace v 1. a ve 3. odstavci a vyjádření společnosti Penam ve 4. odstavci.   --------------------    Praha 13. května (ČTK) - V tuzemských obchodech v uplynulých čtyřech týdnech podražil chléb o více než 15 procent a bílé pšeničné pečivo téměř o pětinu. Naopak výrazně levnější byly papriky, jejich cena klesla o víc než 16 procent, vyplývá z údajů Českého statického úřadu. Pekařské výrobky zdražují kvůli růstu cen energií a surovin, uvedl Podnikatelský svaz pekařů a cukrářů.   Kmínový chléb za měsíc podražil o více než tři koruny na průměrných 22,66 koruny za kilogram, oznámili statistici. Bílé pšeničné pečivo prodejci nabízeli za 45,78 Kč/kg, tedy o 7,46 koruny dráž.   Ceny pekařských surovin se v posledních měsících zvýšily o desítky procent. Například cena řepkového oleje byla v prvním čtvrtletí letošního roku meziročně vyšší o 73 procent, pšeničná mouka zdražila dokonce o 90 procent, vyplývá z údajů Podnikatelského svazu pekařů a cukrářů.   "Zvyšovali jsme ceny v průběhu dubna, někde k 1.dubnu, někde k 15 .dubnu, někde k 1. květnu," řekl v tomto týdnu ČTK generální ředitel druhé největší tuzemské pekárenské skupiny Penam Jaroslav Kurčík. Jak výrazně firma zdražovala, neuvedl. Největší pekárny United Bakeries cenový vývoj zcela odmítly komentovat. Konečnou cenu chleba a pečiva však určují především prodejci, přes které pekárny většinu svých výrobků dodávají. Ti kvůli silné konkurenci neradi své ceny výrazně mění.   V 19. týdnu letošního roku proti 15. týdnu podražila také jablka, rajská jablka a banány. Naopak papriky v uplynulém měsíci zlevnily o 12,72 koruny na průměrných 66,46 Kč/kg. Kilogram rostlinného másla obchodníci v průměru zlevnili o 1,36 koruny na 88,92 Kč.   Statistici pravidelně srovnávají také ceny jednotlivých potravin mezi kraji. Například papriky byly nejdražší v Olomouckém kraji, kde stály 74,69 Kč/kg. Naopak nejméně za ně zaplatili lidé v Karlovarském kraji, za kilogram 46,57 koruny. Hovězí maso zadní bez kosti bylo nejlevnější v Olomouckém kraji, kde kilogram stál v obchodech průměrně 169,78 koruny, nejvíce za něj platili lidé v Královéhradeckém kraji, a to 192,30 Kč/kg.     Průměrné ceny vybraných potravinářských výrobků (v Kč):     Položka (měrná jednotka)  49. týden 2010  15. týden 2011  19. týden 2011     hovězí maso zadní bez kosti (kg)  175,94  175,12  179,72     vepřová pečeně s kostí (kg)  96,98  97,82  98,38     šunkový salám (kg)  115,10  115,51  112,43     kuře kuchané 1. jakost (kg)  58,76  60,58  60,18     polotučné mléko (l)  16,24  17,82  17,97     eidamská cihla (kg)  123,32  123,98  125,41     jogurt bílý 150 ml  6,40  6,48  6,32     vejce čerstvá (10 ks)  21,57  24,68  23,28     čerstvé máslo (kg)  134,07  135,91  139,19     rostlinné máslo (kg)  84,15  90,28  88,92     pšeničná mouka hladká (kg)  10,39  11,44  11,85     rýže 1.jakost (kg)  32,08  32,44  32,87     těstoviny vaječné (kg)  33,12  34,72  35,39     chléb kmínový (kg)  19,83  19,62  22,66     pečivo pšeničné bílé (kg)  38,25  38,32  45,78     cukr krystal (kg)  17,72  22,81  22,96     stolní přírodní minerální voda (l)  7,92  7,20  8,06     jakostní víno bílé (l)  60,30  62,41  63,38     výčepní pivo světlé lahvové (500 ml)  10,17  10,05  10,13     brambory konzumní (kg)  15,60  18,71  18,54     pomeranče (kg)  27,62  26,62  27,06     banány žluté (kg)  26,47  27,91  31,26     jablka konzumní(kg)  27,47  27,58  30,09     rajská jablka (kg)  47,37  31,93  32,77     papriky (kg)  71,66  79,18  66,46     mrkev (kg)  14,34  19,31  19,36     Poznámka ČSÚ: Spotřebitelské ceny v týdenních šetřeních jsou zjišťovány u malého souboru prodejen. Uváděné ceny mají orientační charakter.   jap mjr lab dvd  