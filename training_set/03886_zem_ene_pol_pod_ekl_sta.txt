 Volyně za 25 milionů zrekonstruuje úpravnu vody v Nišovicích  Volyně (Strakonicko) 24. ledna (ČTK) - Volyně na Strakonicku chce zrekonstruovat úpravnu vody v Nišovicích, která je ve velmi špatném stavu. Počítá s náklady kolem 25 milionů korun. Město bude na tuto akci žádat o dotaci, nyní vybírá firmu, která by pro něj měla žádost zpracovat, řekl ČTK starosta města Václav Valhola. Úpravna by se měla rekonstruovat příští rok.   Úpravna vody nyní slouží Volyni, osadě Zechovice a obci Nišovice. O připojení na ni žádá obec Přechovice, a to pro nově postavené rodinné domy, poznamenal starosta. Celkem by tak na ni bylo napojeno téměř 4000 lidí.   Ve Volyni loni investovali do nových vodovodů a kanalizací v několika městských lokalitách. Celkem to město vyšlo na více než 27 milionů korun. Na obě stavby město získalo dotaci.   Volyně letos také postaví sběrný dvůr za zhruba 10,3 milionu. V současnosti má sběrné dvory na dvou místech, které ale svou velikostí neodpovídají potřebám města a jeho obyvatel. Více než devět milionů činí dotace, zbytek bude financovat město, uvedl starosta. Pro dvůr město odkoupilo areál bývalých skladů společnosti Zemědělské zásobování a nákup za 5,5 milionu korun.   V novém sběrném dvoře budou shromažďovat veškerý tříděný odpad, budou tu také lisy na papír a plasty. Lidé sem budou moci nosit i nebezpečný odpad. Pro obyvatele města bude k dispozici zdarma, cizí lidé sem budou moci odkládat odpad za poplatek. Dvůr by měl být postaven letos na podzim.   kpe mol  