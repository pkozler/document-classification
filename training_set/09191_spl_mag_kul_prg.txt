 Pražané obdivovali práci řezníků a ochutnávali vepřové dobroty  --------------------    Ke zpravodajství: AUDIO; ilustrační FOTO ve Fotobance  ID foto: F200908240038901, IF00003060, IF00006397, F200912200065301   --------------------    Praha 22. ledna (ČTK) - Už od rána Pražané, kteří mají v oblibě vepřové speciality a kteří byli zvědaví na to, jak se dělají jitrnice nebo jelítka, přicházeli na náměstí Míru. Druhá městská část tam pořádala "Hody na Míráku". Řezníci pobíhali kolem kouřícího kotle s ovarem a kolem stolů, na kterých měli velký vál - neboli štoček - na přípravu prejtu, špejle, střívka, nakrájené housky, vařené kroupy, sůl, česnek, majoránku a další koření.   Řezníci vyndali z kotle ovar, řeznický mistr ho rozkrájel kolíbkou, což jsou zahnuté spojené nože určené jen k tomuto účelu. Pak směs osolil, doplnil krájenou houskou, okořenil a hlavně dobře promíchal, než takto připravený prejt začal ručně "nabíjet" do důkladně "vyšlemovaného" střívka. Nejprve spatřila světlo světa zkušební jitrnice. Po povaření v kotli ji řezníci vyndali, rozřízli a znalecky koštovali, zda má tu správnou chuť.     U řeznických stolů se tlačili zvědavci, vyptávali se na to či ono a hlavně chtěli vědět, kdy si budou moci koupit čerstvé jitrnice. Prodával je sousední stánek, ale až po uvaření vychladly.   Lidé staří, mladí i děti čekali ve frontách před stánky, které stály na prostranství před chrámem svaté Ludmily. Prodavači nabízeli jitrnice, jelítka, tlačenku, zabíjačkový guláš, krvavou polévku "prdelačku", ovar, škvarky a jiné dobroty. Na zapití bylo pivo, ale i slivovice, hruškovice, meruňkovice či Švejkova kontušovka. Nejvíce na odbyt šla jelítka, jichž se začalo už kolem desáté hodiny nedostávat.   Kdo dal přednost pečivu před jitrnicemi a jelítky, mohl si vybrat z nabídky vinohradské pekárny. Nechyběl ani stánek s opečenými klobásami, kávou, čajem a horkým punčem. Každý si přišel na své, i pejskové, kteří pobíhali mezi lidmi.   Voják Švejk se procházel mezi Pražany s harmonikářem, kde co komentoval a hlavně sršel vtipem. Všiml si, že ne každého zaujaly vepřové dobroty. Malý chlapec, zatímco jeho rodiče si pochutnávali na jitrnicích, si oloupal banán. "No to je snad provokace," hulákal Švejk. Chlapeček si ale svou pochoutku nedal vymluvit.   Švejka přišla navštívit patrola rakousko-uherské armády. Hned je, jak se sluší a patří, pozval na kalíšek kontušovky. "Za císaře pána a jeho rodinu. Na vítězství, na Rakousko," zněly Švejkovy přípitky.   Stovky Pražanů, které proudily na vepřové hody, byly pro pořadatele překvapením. Je proto už teď téměř jisté, že se budou zase opakovat. Uděláme z toho tradici, říkali.   Václav Hrníčko dr     