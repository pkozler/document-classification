 Kvůli dioxinu Němci dál zavírají farmy,výrobce o něm věděl měsíce  --------------------    Ke zpravodajství: FOTO/aktuality; GRAFIKA   Doplnili jsme o výsledky testů krmného tuku ve 2. odstavci, vyjádření Aignerové v 5. a 6. odstavci a pozastavení dovozu německých produktů na Slovensku a v Jižní Koreji v 9. odstavci.   --------------------    Berlín 7. ledna (zpravodaj ČTK) - V Německu nadále narůstá skandál s výskytem rakovinotvorného dioxinu ve vejcích a drůbežím a vepřovém mase. Postihl už 13 ze 16 spolkových zemí a úřady kvůli němu nechaly preventivně zavřít přes 4700 chovů.   Ministerstvo zemědělství Šlesvicka-Holštýnska dnes oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince. Nynější testy tuků navíc ukázaly, že obsahoval až 78krát více dioxinu, než je povoleno. S odvoláním na zemské ministerstvo to dnes uvedla agentura DPA.   Povolené množství této jedovaté látky je 0,75 nanogramu dioxinu na kilogram tuku. Už březnový test v soukromé laboratoři podle ministerstva potvrdil, že množství dioxinu v přísadě do krmiva dvojnásobně překročila povolenou hranici. "Měli za povinnost to nahlásit," poznamenal mluvčí úřadu.   Firma Harles &amp; Jentzsch, která krmné tuky vyráběla z látek pro technické účely, měla podle zemského ministerstva k dispozici celkem 20 laboratorních zkoušek, z nichž devět bylo pozitivních na vysoký obsah dioxinu. Jeden test dokonce odhalil čtrnáctinásobné překročení povoleného limitu.   "Pokud se podezření potvrdí, že odpovědná firma o zatížení dioxinem věděla a přesto příslušné zemské orgány neinformovala, je to vysoce trestné a zcela nezodpovědné," prohlásila německá ministryně zemědělství Ilse Aignerová. V pondělí se chce v Berlíně sejít se zástupci výrobců krmiv, zemědělských svazů a ochránci spotřebitelů a jednat s nimi o možných krocích. Na polovinu ledna také plánuje mimořádnou schůzku se zemskými ministry zemědělství.   Aignerová usiluje rovněž o regulaci výroby krmiv na evropské úrovni. "Závody, které vyrábějí krmné tuky, by nesměly na stejném pozemku současně produkovat látky pro technický průmysl," navrhuje ministryně. Úřad evropského komisaře pro zdraví a ochranu spotřebitele už vyjádřil připravenost o jejím návrhu jednat.   Dioxinový skandál nejvíce postihl spolkovou zemi Dolní Sasko, kde úřady až do odvolání dosud zavřely 4468 zemědělských podniků, které používaly závadné krmivo. Podle deníku Bild byly z prodeje staženy stovky tisíc vajec a utraceny desítky tisíc slepic. Němečtí zemědělci odhadují způsobené škody na 40 až 60 milionů eur (téměř jedna až 1,5 miliardy Kč) týdně a žádají jejich náhradu od výrobce kontaminovaného krmiva nebo založení odškodňovacího fondu. K němu se ale zatím německé ministerstvo zemědělství staví rezervovaně.   Vadné krmivo se podle ministerstva do zahraničí nedostalo, potenciálně nebezpečná vejce ale byla z Německa vyvezena do Nizozemska a Británie. Oznámil to úřad eurokomisaře pro zdraví a ochranu spotřebitele, podle něhož je Nizozemci zpracovali do majonéz a pečiva. Britské úřady se nyní snaží podezřelá vejce zajistit a stáhnout z prodeje.   Kvůli této kauze zahájily preventivní kontroly i české úřady. Prezident Agrární komory Jan Veleba navíc ve čtvrtek vyzval orgány státní správy, aby zakázaly až do vyšetření případu dovozy vepřového masa a vajec z Německa. Státní veterinární správa ČR ale v reakci uvedla, že o uzavření hranic členského státu EU může rozhodnout pouze Evropská komise. Dovoz vajec a drůbežího masa z Německa už pozastavilo Slovensko. K podobnému opatření přistoupila podle agentury AP také Jižní Korea.   Podle dříve zveřejněných informací vyrobila severoněmecká firma Harles &amp; Jentzsch, kterou od tohoto týdne vyšetřuje policie, až 3000 tun krmného tuku s dioxinem. Takové množství mohlo podle německého ministerstva zemědělství kontaminovat až 150.000 tun krmiva pro hospodářská zvířata. Kolik produktů se dostalo na německý trh, tamní úřady zatím netuší. Spotřebitele přesto uklidňují, že jim žádné nebezpečí nehrozí.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   fln dvd mha  