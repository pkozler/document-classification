 Průzkum: Životnost zahradní techniky je v Česku vyšší než jinde  --------------------    Ke zpravodajství: ilustrační FOTO ve Fotobance  ID foto: F200807070096201, F200910260752001   --------------------    Praha 23. ledna (ČTK) - Češi se pečlivě starají o údržbu zahradní techniky, která jim díky tomu slouží mnohem déle než v řadě jiných zemí. Průměrná životnost zahradní techniky je v České republice téměř dvakrát vyšší než například ve Spojených státech. Vyplývá to z průzkumu, který ve spolupráci s předními výrobci zahradní techniky provedla společnost Mountfield.   Zatímco ve Spojených státech je průměrná životnost zahradní techniky 5,8 roku a v Kanadě 6,7 roku, tak v Česku činí 9,8 roku a v Německu 10,5 roku. V Itálii se průměrná životnost zahradní techniky pohybuje kolem 7,8 roku, ve Velké Británii tento ukazatel činí 8,6 roku a ve Francii 7,2 roku.   Analýza zahrnuje servisní data předních světových výrobců zahradní techniky z let 2000 až 2009 a týká se benzinových rotačních sekaček s pojezdem, řetězových benzínových pil, zahradních traktorů a motorových kos.   Delší životnost zahradní techniky v Česku podle Mountfieldu nemá negativní vliv na prodej tohoto zboží, jelikož počet zákazníků se zejména díky masivní výstavbě rodinných domů rychle zvyšuje.   Češi podle průzkumu patří společně s Němci mezi ty národy, které nejčastěji využívají servisních prohlídek zahradní techniky. "Tyto informace nás překvapily, protože ukazují Čechy v novém světle. Ne jako domácí kutily, ale naopak jako uživatele svého volného času, který se chtějí věnovat jiným aktivitám, než domácím opravám zahradní techniky. Ty stále častěji přenechávají odborníkům," uvedl vedoucí servisního oddělení společnosti Mountfield Pavel Klička.   Přestože je celkové průměrné stáří zahradní techniky v ČR nižší než například ve Velké Británii, četnost využívání nabídek na servisní prohlídky je u českých majitelů více než trojnásobně vyšší než na britských ostrovech.   beh sap  