 V Písku vzniká jedno z největších lezeckých center v Česku  Písek 4. května (ČTK) - V Písku vzniká jedno z největších lezeckých center v republice. Milovníci umělých stěn se mohou těšit na 1500 metrů čtverečních lezecké plochy, dva druhy umělých skal a stěny z překližky. Na své si tu přijdou sportovní lezci i úplní začátečníci, řekl ČTK ředitel centra LezeTop Martin Altman. Centrum otevře 4. června, již 21. a 22. května tu uspořádají den otevřených dveří.   "Chceme se zaměřit na všechny cílové skupiny, nejen na sportovní lezce, ale i na začátečníky. Budou tu všechny typy lezeckých cest," uvedl Altman. Lidem bude k dispozici instruktor, který začátečníky zaškolí. Veškeré vybavení si tu budou moci zájemci půjčit. Půjčovné kompletní výbavy se bude pohybovat kolem 40 až 60 korun, vstupné pak bude činit zhruba 100 korun na den.   Zájemci budou mít k dispozici celkem 70 jištěných lezeckých drah s možností 200 různých cest, maximální výška je 15 metrů. Pro začátečníky bude určena tréninková místnost s lezeckou plochou 250 metrů čtverečních a maximální výškou tři metry. Vybrat si budou moci ze stěn imitujících pískovec a vápenec a klasickou stěnu z překližky s chyty. Kapacita stěn je kolem sta lidí na hodinu. V centru bude i bar nebo dětský koutek s malými lezeckými stěnami.   Altman předpokládá, že centrum budou navštěvovat lidé z jihu a západu Čech, kde podobné zařízení není. Počítá ale s tím, že do Písku budou jezdit lezci i z dalších koutů republiky, aby si vyzkoušeli jiné druhy lezeckých tras.   Centrum vzniká v jedné z budov textilky Jitex na kraji Písku. Jeho vybudování vyšlo na zhruba 11,5 milionu korun, 56 procent nákladů bude uhrazeno z evropské dotace, podotkl Altman. U areálu je kolem 80 parkovacích míst. Centrum bude třetím největším v republice.   kpe jnd  