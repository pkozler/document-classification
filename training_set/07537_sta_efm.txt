 Laufen CZ chce ve Znojmě postavit za 47 milionů nový sklad  Znojmo 18. května (ČTK) - Výrobce koupelen a sanitární keramiky Laufen CZ chce ve svém znojemském závodě postavit za 47 milionů korun novou skladovací halu. Stát má do konce letošního roku. ČTK to řekl vedoucí investic znojemského závodu Karel Bumbálek. Firma předložila svůj záměr Krajskému úřadu Jihomoravského kraje. Úřad bude posuzovat dopad vlivů na životní prostředí.   "Za sebou máme už některé přípravné práce. Bouraly se nepotřebné budovy v areálu," uvedl Bumbálek. Nová hala podle záměru zveřejněného na webu úřadu zlepší skladovací kapacity i celkovou expedici výrobků.   Laufen CZ má v ČR kromě znojemského výrobního provozu ještě hlavní podnik v Bechyni. Firma je dodavatelem kompletů koupelen. Ve Znojmě bude mít kompletační expediční sklad. Vyrábí zde i speciální sortiment v oblasti zdravotnické keramiky, například pisoáry nebo klozety.   Zisk firmy před zdaněním se v roce 2009 v Česku meziročně propadl na 34 milionů korun z předchozích 174,4 milionu. Tržby klesly o 21 procent na 1,68 miliardy Kč. Počet zaměstnanců Laufen CZ se snížil o více než 150 lidí na 580. Ve Znojmě jich pracuje 167.   Švýcarská společnost Laufen působí v České republice od roku 1991, kdy privatizovala keramické závody v Bechyni a ve Znojmě. Jediným majitelem Laufenu CZ je španělský koncern Roca. Skupina Roca je předním světovým výrobcem sanitární keramiky a vybavení koupelen.   vrn hj  