 Krušné hory nabídly díky ochlazení lyžařům dobré podmínky  Karlovy Vary 23. ledna (ČTK) - Tisíce lyžařů si o víkendu užívaly dobrých lyžařských podmínek v Krušných horách v Karlovarském kraji. Nalákalo je sem zejména v sobotu jasné počasí, nově připadaný sníh a čerstvě upravené běžecké stopy i sjezdařské areály. V neděli už tak jasno nebylo, lyžařů bylo ale i tak hodně.   V okolí Božího Daru byly v provozu všechny sjezdovky. "Kdo přijel, určitě nelitoval a užil si pěkný víkend," shrnula Iva Králová z informačního centra v Božím Daru. Po delší době se podle ní počasí vrátilo k zimnímu standardu. "Víkend tak byl ve znamení sportujících turistů, napadlo 15 až 20 centimetrů nového sněhu a lyžování jak na běžkách, tak na sjezdovkách bylo výborné," dodala.   Škraloupem na dobrém víkendu bylo sobotní smrtelné zranění snowboardisty na sjezdovce na Neklidu. Osmatřicetiletý muž bez ochranné helmy narazil hlavou na sloup lanovky a na místě zemřel. Bylo to tuto zimu už druhé smrtelné zranění na krušnohorských sjezdovkách.   Horští záchranáři zasahovali za víkend v celých Krušných horách od Bublavy po Telnici u dvaadvaceti úrazů. Ke třem volali rychlou lékařskou pomoc, jednou vrtulník. Všechna zranění si přivodili lyžaři na sjezdovkách. Měli otřesy mozku a zlomené či vykloubené končetiny.   Lada Pešková mkv  