 Zisk General Electric vzrostl o polovinu a překonal odhady  New York 21. ledna (ČTK) - Zisk největšího amerického konglomerátu General Electric vzrostl v posledním čtvrtletí loňského roku v meziročním srovnání o polovinu a překročil očekávání finančního trhu. Ziskovost podpořilo oživení finanční divize a nečekané zvýšení tržeb, zejména silný růst v průmyslové divizi, sdělila dnes společnost.   Čistý zisk GE se zvýšil o 51 procent na 4,5 miliardy dolarů (81 miliard Kč). Zisk na akcii z pokračujících aktivit dosáhl 36 centů a o čtyři centy překročil průměrný odhad analytiků.   Celkové tržby se nečekaně zvýšily o jedno procento na 41,4 miliardy USD, což překročilo očekávání o 1,5 miliardy dolarů - zakázky skupiny za čtvrtletí vzrostly o 12 procent a celkový objem nevyřízených zakázek na konci roku dosáhl rekordních 175 miliard USD.   Největší světový výrobce elektrických turbin nebo tryskových motorů za čtvrtletí výrazně zvýšil zejména prodej lokomotiv. "Povzbudivý byl rovněž výborný výkon GE Capital," uvedl ve firemním sdělení výkonný šéf GE Jeffrey Immelt. Toho dnes prezident Barack Obama postaví do čela svého nového sboru ekonomických poradců.   Akcie GE v reakci na zprávu vzrostly o více než dvě procenta. Za poslední rok se jejich hodnota zvýšila o téměř 11 procent, zhruba stejným tempem, jakým rostl Dow Jonesův index newyorské burzy.   V úterý americké regulační úřady schválily plán, v jehož rámci GE prodá svou televizní a filmovou společnost NBC Universal provozovateli kabelového vysílání Comcast. Podle pozorovatelů je to ze strany GE příprava k tomu, aby se zbavila celé mediální divize.   hp vju  