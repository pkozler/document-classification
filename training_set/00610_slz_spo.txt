 Sázkové kanceláře: MS v hokeji bude nejsázenější letošní akcí  Praha 4. května (ČTK) - Letošní hokejový šampionát zatím naplňuje předpoklad, že bude nejsázenější akcí v letošním roce. Zároveň by mohl být nejsázenějším hokejovým mistrovstvím světa v historii. Turnaj je opět plný překvapivých výsledků, takže bookmakeři jsou zatím úspěšnější než sázející. Vyplývá to z ankety ČTK mezi největšími tuzemskými kancelářemi.   "Od začátku turnaje registrujeme velmi velký zájem ze strany sázkařů. V Česku jsme na některé zápasy přijali i sázky za celkem kolem pěti milionů korun," řekl ČTK mluvčí Fortuny Petr Šrain. Šampionát bude podle něj jistě letošní nejsázenější akcí s ohledem na to, že letos se nehraje mistrovství světa či Evropy ve fotbale, ani se nekoná olympiáda. Zároveň by mohl být nejsázenějším hokejovým mistrovstvím světa v historii. Bude záležet i na tom, jak daleko v turnaji český tým dojde, dodal Šrain.   Zatím to vypadá, že sázkařskou akcí roku MS na Slovensku bude, i když je otázka, jestli se sázkaři nezaleknou vlny úspěchů papírových outsiderů a favoritům už nebudou věřit, doplnil mluvčí Tipsportu Jiří Hadrava. Tolik překvapivých výsledků hokejové MS podle něj snad nepamatuje. Například na zápas Česko - Dánsko už firma vybrala méně peněz než na první duel s Lotyši. Největší ranou pro sázkaře byly zápasy Rusko - Německo a Švédsko - Norsko, na každý z těchto zápasů bylo prosázeno na výhru favoritů skoro šest milionů korun, podotkl.   Sází se hodně, o poznání více než loni, souhlasila mluvčí Chance Markéta Světlíková. Co se úspěšnosti týká, zatím se i bookmakerům Chance dařilo. "Máme o trochu lepší úspěšnost než sázející, ale mistrovství je teprve v začátku, takže je ještě na hodnocení brzy. V některých zápasech se ale prý karta obrací. Například zápas, ve kterém slovenský celek nečekaně podlehl Německu, byl z pohledu sázkařů velmi úspěšný. Chance vyplácela téměř 140procentní hodnotu všech vkladů.   Jednoznačně zatím jde o nejsázenější akci letošního roku i u společnosti Synot Tip. Sázky k jednotlivým zápasům jsou podle mluvčí Magdy Pekařové již nyní v řádech statisíců korun. Již tradičně je velký zájem o speciální sázky, jakými jsou například sázky na počty gólů v celém utkání či v jednotlivých třetinách. Oblibě se těší tradičně také speciální sázky na góly jednotlivých hráčů, poznamenala.   Filip Dušek vju  