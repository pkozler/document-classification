 V Karlovarském kraji vzrostly průmyslovým firmám tržby o 7,9 pct  Karlovy Vary 30. ledna (ČTK) - V Karlovarském kraji celkové tržby větších průmyslových podniků od loňského ledna do konce září meziročně vzrostly o 7,9 procenta na 25,7 miliardy korun. Počet zaměstnanců firem se ovšem ve stejném období snížil o 0,4 procenta. I za tři čtvrtletí roku se tak udržel letošní trend, kdy po loňské krizi průmyslovým podnikům v kraji tržby trvale rostly. Vyplývá to z informací Českého statistického úřadu o podnicích s více než 100 zaměstnanci.   Za sledované období se do výraznějších problémů nedostala žádná z větších firem v regionu, některým dokonce přibývalo zakázek. Oživení bylo znát hlavně v případě firem vyrábějících pro automobilový průmysl. Například společnost Witte Automotive Nejdek díky tomu opět přijímala zaměstnance do výroby i na technické pozice. Uplatnění tak našlo přes 150 zaměstnanců. Většina z podniků se však nadále zaměřuje na reorganizaci, v porovnání se stejným obdobím roku 2009 ale už k výraznějšímu propouštění nedocházelo.   S růstem tržeb se loni od ledna do konce září meziročně mírně zlepšovalo i odměňování zaměstnanců, když jejich platy vzrostly o 4,1 procenta na 21.646 korun. Statisticky sledované firmy zaměstnávaly celkem 20.549 lidí. Pokles počtu zaměstnanců o 0,4 procenta byl v tomto případě mezi ostatními kraji v ČR nejnižší. V růstu tržeb i platů byl Karlovarský kraj v polovině žebříčku regionů. V Česku za tři čtvrtletí roku 2010 tržby průmyslových firem stouply meziročně o 10,3 pct na téměř 1940,5 miliardy korun.   vlm dp  