 Prodej aut v Indii loni stoupl o rekordních 31 procent  Bombaj 11. ledna (ČTK) - Prodej osobních automobilů v Indii se loni zvýšil o rekordních 31 procent na 1,9 milionu vozů díky stoupající kupní síle obyvatel. Uvedl to dnes indický svaz výrobců automobilů SIAM. V letošním roce však analytici podle agentury Reuters očekávají zpomalení růstu prodeje na 12 až 15 procent kvůli pravděpodobnému zvýšení úrokových sazeb a stoupajícím cenám pohonných hmot i vozidel.   "(Loňský růstový) výkon nelze v dalším roce zopakovat. V absolutních číslech však bude poptávka vyšší," uvedl analytik automobilového sektoru Kunal Dalal z makléřské společnosti KR Choksey Shares &amp; Securities.   Indie je společně se sousední Čínou jedním ze světlých bodů pro automobilový průmysl, který se na těchto rychle rostoucích trzích snaží kompenzovat slabší poptávku ve vyspělých zemích.   Prodej osobních aut v Číně loni stoupl o třetinu na rekordních 13,8 milionu vozů. V objemu prodeje tak Indie za Čínou výrazně zaostává, což vzhledem k relativně malému rozdílu v počtu obyvatel ukazuje na vyšší růstový potenciál indického trhu, napsala agentura Reuters.   pmh dvd      