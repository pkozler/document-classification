 Plzeňská pedagogická fakulta ZČU zvolila staronovou děkanku  Plzeň 1. června (ČTK) - Plzeňská pedagogická fakulta, počtem studentů největší z osmi fakult Západočeské univerzity v Plzni (ZČU), bude mít do roku 2015 staronovou děkanku Janu Coufalovou. Potvrdil ji dnes akademický senát fakulty. Byla jedinou navrženou kandidátkou a získala drtivou většinu hlasů senátorů, řekla ČTK mluvčí ZČU Kamila Kvapilová.   "V uplynulém období narostl podíl zdrojů z celoživotního vzdělávání a z projektové činnosti. Tento trend musíme v dalších letech udržet a podíl nedotačních zdrojů maximalizovat. Myšlenku vícezdrojového financování je třeba přijmout a promítnout do struktury činností na úrovni každé katedry a každého pracovníka. Dotační prostředky už nezajišťují mzdu nikoho z nás, každý si musí na sebe vydělat," uvedla děkanka.   Fakulta pro letošní rok přijala nová rozpočtová pravidla a zohlednila především výkon v pedagogické oblasti. Snaha o výkonový model financování bude v tomto roce pokračovat, dodala Coufalová.   Jedním z hlavních úkolů je podle děkanky "inovace modelu studia, analýza obsahu jednotlivých předmětů a zdůraznění jejich vzájemných vazeb". Plánuje rozšíření spolupráce s učiteli základních a středních škol a zvýšení jejich podílu na výuce didaktiky. Klade důraz také na pedagogicko-psychologický a didaktický výzkum.   Jana Coufalová je na fakultě od roku 1976. Zaměřuje se hlavně na problematiku počátečního vyučování matematiky. Je autorkou 20 učebnic pro první stupeň základních škol. Dříve působila jako proděkanka pro studium, od roku 2007 stojí v čele fakulty.   Pedagogická fakulta, kde nyní studuje 2760 studentů, byla založena v roce 1948, nejprve jako pobočka Univerzity Karlovy. Od roku 1953 působila jako samostatná Vyšší pedagogická škola, později jako Pedagogický institut a od roku 1964 byla samostatnou fakultou. V roce 1991 se stala součástí ZČU a vychovává učitele základních a středních škol.   Václav Prokš snm  