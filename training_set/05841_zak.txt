 Dagestánec potrestaný za vraždu lékařky nedosáhl obnovy řízení  Brno 25. ledna (ČTK) - Dagestánec Machač Šamsutdimov, potrestaný 12 roky vězení za vraždu ruské lékařky, nedosáhl u českých soudů obnovy řízení. Jeho stížnost před několika dny odmítl Ústavní soud. Šamsutdimov při jednání o obnově řízení mimo jiné tvrdil, že zavražděná Ruska stále žije. Soudy v Plzni a Praze mu ale neuvěřily. Ani podle Ústavního soudu se neobjevily žádné skutečnosti, jež by zpochybnily Dagestáncovu vinu. ČTK to zjistila z databáze rozhodnutí.   Obhajoba v ústavní stížnost kritizovala znalecké posudky a žádala o provedení rozboru krve. Nejzásadnější tvrzením však bylo to, že tělo zavražděné ženy možná bylo mylně identifikováno a lékařka stále žije. Její inscenovaná smrt prý mohla být pojistným podvodem. Šamsutdimov to dokládal mimo jiné tím, že ruské státní úřady lékařku neregistrují jako zemřelou. Dále předložil listinu, podle které se žena několik měsíců před smrtí přihlásila k pobytu na jiné adrese.   Podle Ústavního soudu ale soudy nechybovaly, když žádost o obnovu řízení zamítly. "Předestřené hypotetické konstrukci o lživém ztotožnění poškozené motivovaném pojistným podvodem ústavněprávní ochrana zjevně nesvědčí," stojí v usnesení senátu se zpravodajem Vladimírem Kůrkou.   Tragédie se odehrála 30. listopadu 2004 pozdě večer. Podle pravomocného verdiktu Šamsutdimov střelil lékařku v jejím bytě v posteli přes polštář do hlavy. Žena, která si chtěla v Česku otevřít kosmetický salon, na místě zemřela.   Za asistence Estonce Andreje Litvina pak Šamsutdimov odnesl z bytu televizor, šperky a další věci zhruba za 95.000 korun a nejméně 15.000 korun v hotovosti. Vražedná zbraň se nikdy nenašla. Plzeňský soud původně dospěl k závěru, že šlo o loupežnou vraždu. S tím se ale neztotožnil Vrchní soud v Praze, který uvažoval spíše o sexuálním motivu. Skutečný motiv se však podle vrchního soudu prokázat nepodařilo. I proto odvolací senát kvalifikoval čin mírnějším paragrafem a snížil trest ze 14 na 12 let.   Vysokoškolsky vzdělaný Šamsutdimov přijel do Česka pomáhat otci ve firmě, která se zabývá obchodem se sklem a porcelánem. Litvin jim občas vypomáhal. Šamsutdimov se prý s ruskou lékařkou seznámil poté, co ho požádala o pomoc se svými problémy s administrativou. Šamsutdimov lékařce, která se netajila tím, že ji mladík sexuálně velmi přitahuje, pomoc slíbil. Krátce před vraždou s ní měl pohlavní styk. Vraždu ale popírá a čin svaloval na Litvina.   tmd jpt  