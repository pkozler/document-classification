 Děčín kraji přispěje na gymnázium, pokud školu nesloučí s OA  Děčín 1. června (ČTK) - Děčín se bude snažit na poslední chvíli změnit rozhodnutí krajských radních, kteří na červnovém zasedání zastupitelstva Ústeckého kraje navrhnou sloučit děčínské gymnázium s tamní obchodní akademií (OA). Radnice je dokonce kraji ochotná na provoz gymnázia přispívat jen proto, aby ho s nějakou jinou školou nesloučila, řekl ČTK děčínský primátor František Pelant (ČSSD).   Podle Pelanta by v případě sloučení škol bylo Děčín jediným bývalým okresním městem v regionu, který by neměl samostatné gymnázium. Ve městě má velmi dlouhou tradici. Dodal, že představitelé města nechápou ani nutnost školy sloučit, protože obě vždy měly nadbytek zájemců o studium. Podle něho se kraj s městem o kroku téměř vůbec nebavil a ani mu nevysvětlil, proč k němu chce přistoupit. Některým komunálním politikům v Děčíně se nelíbí ani plány na sloučení dalších škol, výhrady mají ale hlavně v případě gymnázia.   Krajský zastupitel Jaroslav Foldyna (ČSSD) dnes ČTK řekl, že se pokusí na červnovém jednání zastupitelstva prosadit alespoň odložení bodu na později. Fakt, že se chce město podílet na provozu školy, by k tomu prý mohl některé zastupitele přimět. Jen protesty podle něj nikoliv, protože proti slučování jiných škol už v minulosti řada protestů byla, ale zastupitelé nakonec vždy schválili návrh krajské rady.   Kraj slučuje školy už několik let. Naposledy zastupitelé spojovali školy v dubnu, kdy jich 23 sloučili do 11 organizací. Po poslední, červnové vlně slučování má podle představ vedení kraje v regionu zůstat 44 páteřních škol zřizovaných krajem. V roce 2006 byl kraj zřizovatelem 86 škol. Od snížení tohoto počtu si slibuje hlavně zefektivnění školství a úsporu peněz, protože ubývají žáci. V roce 2002 na středních školách studovalo 42.500 studentů, nyní jich je 39.000. Kraj odhaduje, že v roce 2015 bude na středních školách už jen 26.500 studentů.   vlu snm  