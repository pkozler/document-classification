 Městská knihovna slaví 120 let, spustí nové webové stránky  Praha 17. ledna (ČTK) - Městská knihovna v Praze si letos na své 120. narozeniny nadělí nové webové stránky a plánuje otevřít další pobočku v Dědině v Praze 6. Na internetových  stránkách  bude knihovna po celý rok zveřejňovat perličky ze své historie a na podzim o ní uspořádá výstavu v Galerii Smečky. Informovala o tom mluvčí knihovny Lenka Hanzlíková.   První půjčovna a čítárna Veřejné obecní knihovny královského hlavního města Prahy byla zřízena v roce 1891 v ulici Na Zderaze na Novém Městě a nabízela 3370 knih.   V současné době má Městská knihovna v Praze celkem 42 poboček doplněných 19 stanicemi pojízdného bibliobusu. Čtenáři mohou vybírat z milionu titulů - knih, hudby, filmů, obrazů, map či notových záznamů. Knihovna už se neomezuje pouze na tištěné papírové knihy, loni začala s velkým úspěchem půjčovat čtečky elektronických knih.   Knihovna má k dispozici 14 čteček různého typu a funkcí, dvě k vyzkoušení v knihovně, 12 se půjčuje domů. Na čtečky je pravidelně kolem deseti rezervací, čtenáři na ně musí čekat. Knihovna proto uvažuje o rozšíření projektu.   E-knihy knihovna zpřístupňuje od roku 2009. Elektronické knihy je možné si stáhnout do počítače, čtečky, na flash disk nebo do mobilu. Ke stažení knihovna nabízí přes 150 titulů. Převážně jde o díla volná podle autorského zákona, například detektivní příběhy se Sherlockem Holmesem nebo pohádky Boženy Němcové.     Letos knihovna chystá instalaci takzvaného biblioboxu, místa, kam se dají vracet knihy, když má knihovna zavřeno. Do ulic by měl také vyjet nový minibibliobus, pojízdná knihovna v malém.   hck pba  