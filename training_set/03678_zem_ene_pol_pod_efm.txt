 Ministerstvo zrušilo pokutu vodárenské firmě SmVaK  Ostrava 7. května (ČTK) - Ministerstvo financí v odvolacím řízení zrušilo pokutu, kterou Finanční ředitelství v Ostravě udělilo koncem loňského roku společnosti Severomoravské vodovody a kanalizace (SmVaK) za účtování nepřiměřeného zisku při prodeji vody. Informoval o tom dnes Moravskoslezský deník.   "Pokutu ministerstvo financí zrušilo, protože kontrolní zjištění nebylo spolehlivě prokázáno," řekl deníku mluvčí ministerstva Ondřej Jakob. Výše pokuty, kterou určilo finanční ředitelství, nebyla zveřejněna. Podle informací ČTK měla být menší než jeden milion korun. SmVaK dodává na severní Moravě pitnou vodu více než milionu lidí.   Finanční úřad při kontrole hospodaření firmy zjistil, že údajně došlo k porušení cenových předpisů tím, že si vodárny započítaly nepřiměřený zisk do cen vody pitné i vody odvedené v letech 2007 a 2008. Údajně dosáhl více než 40 procent. Přitom ve vodárenství byl obvyklý zisk v rozmezí od deseti do 12 procent. Proto vodárnám udělil pokutu. Ty se proti jeho rozhodnutí odvolaly k ministerstvu.   Ředitel vodáren Miloslav Kyncl s rozhodnutím finančního úřadu nesouhlasil. Odmítl závěry kontroly o vyvedení čtyř miliard korun formou dividend i vyplácení nepřiměřeného zisku. "Majitelé mají nárok na dividendy ze zisku, firma ho tvoří i díky vysoké efektivitě, ke které dospěla vnitřními opatřeními. Ze zisku navíc hradí investice do infrastruktury, které nemusí platit obce a města, a odvádí daně," řekl již dříve ČTK Kyncl.   Firma podle něho ročně investuje ze zisku stovky milionů korun. "Jsme přesvědčeni, že jsme postupovali v souladu se zákonem, a že všechno u nás bylo v pořádku," uvedl k závěrům kontroly.   rkj rot  