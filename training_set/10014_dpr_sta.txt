 SAE chtějí do 2017 propojit všechny emiráty sítí železnice  Dubaj 12. ledna (ČTK) - Spojené arabské emiráty, které mají nejvyšší budovu na světě či uměle vytvořený ostrov ve tvaru palmy, nyní uvažují o dalším ambiciózním projektu. Jde o propojení země železniční sítí, která povede pouští. Náklady na železniční systém, který spojí všech sedm emirátů do roku 2017, mají činit 11 miliard USD (203,7 miliardy Kč).   Celková délka železnice podle společnosti Union Railway bude 1500 kilometrů a výstavba je naplánovaná v několika fázích. První část spojení v délce 270 kilometrů má být v provozu v roce 2013. Po dokončení by mohl železniční systém SAE navazovat na železnici Saúdské Arábie a Ománu.   Generální ředitel Union Railway Richard Bowker uvedl, že zájem o účast na počátečních pracích od zahraničních firem je velmi vysoký. Největší boj o účast v projektu se zřejmě povede mezi firmami z Číny a Evropy, zájem mají i společnosti z Austrálie či Koreje.   Rozvoj železnice souvisí s potřebou přepravy ropy a plynu. SAE jsou třetím největším vývozcem ropy na světě a mají páté největší zásoby plynu. Nákladní vlaky by měly převážet hlavně těžké náklady, jako cement, hliník nebo ocel, a dosahovat rychlosti 120 kilometrů v hodině. U osobní přepravy mají vlaky jezdit rychlostí až 200 kilometrů v hodině, napsala agentura Reuters.   irl jw  