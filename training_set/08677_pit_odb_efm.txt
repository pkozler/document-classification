 Firma Yahoo zdvojnásobila čtvrtletní zisk navzdory poklesu tržeb  San Francisco 26. ledna (ČTK) - Americký internetový gigant Yahoo v loňském čtvrtém čtvrtletí více než zdvojnásobil čistý zisk na 312 milionů dolarů (zhruba 5,5 miliardy Kč) ze 153 milionů dolarů před rokem. Jeho tržby však klesly o 12 procent na 1,53 miliardy dolarů. Oznámila to v noci na dnešek firma.   V letošním prvním čtvrtletí očekává Yahoo pokles tržeb o čtyři až deset procent. Společnost krátce před zveřejněním výsledků oznámila, že hodlá propustit 100 až 150 zaměstnanců, tedy zhruba procento své celkové pracovní síly. Již před šesti týdny přitom představila plán na zrušení čtyř procent pracovních míst. Na konci roku firma zaměstnávala zhruba 13.600 lidí.   Akcie společnosti Yahoo po zveřejnění čtvrtletních výsledků oslabily o dvě procenta. Investoři mají podle agentury AP pochybnosti o tom, zda je generální ředitelka Carol Bartzová správným člověkem pro řízení tohoto podniku. To podkopová cenu akcií, což vyvolává spekulace o možné nabídce na převzetí firmy.   Bartzová sice podpořila zisky společnosti pomocí propouštění a dalších opatření ke snížení nákladů, tržby však od jejího nástupu do funkce v lednu 2009 klesají. Propouštění v Yahoo navíc kontrastuje se situací v konkurenční společnosti Google, která letos hodlá najmout rekordní počet nových lidí. "Yahoo je stále firmou v přechodu, která se ještě nedostala tam, kam potřebuje," uvedl analytik Brian Pitz ze společnosti UBS.   pmh mha   