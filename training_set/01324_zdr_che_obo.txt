 Ministerstvo varuje před nebezpečnými laky na nehty  Praha 23. května (ČTK) - Ministerstvo zdravotnictví varuje před používáním dvou laků na nehty obsahujících škodlivou látku dibutylftalát, která by mohla poškodit zdraví uživatelů. ČTK to dnes sdělil mluvčí ministerstva Vlastimil Sršeň. Za nebezpečný výrobek byly označen laky na nehty Nail Art Lacquer oranžové barvy a Nail Art Striping Brush in Bottle v hnědozlatém odstínu s perletí.   "Riziko pro spotřebitele spočívá v tom, že při použití výrobku může docházet ke kontaktu s kůží, přičemž dibutylftalát, který nesmí být součástí složení kosmetických prostředků, může přestupovat do organizmu, kde představuje riziko pro reprodukci či může nepříznivě ovlivňovat zdraví zejména u citlivých skupin obyvatel," uvedl hlavní hygienik ČR Michael Vít.   Oranžový lak Nail Art Lacquer značky Art Club s číslem odstínu NA53, u něhož je jako výrobce uvedena firma Forsythe Cosmetics Group z USA a jako dovozce SNITT Trade, s.r.o., obsahuje 88,9 g/kg zakázaného dibutylftalátu.   Hnědozlatý Nail Art Striping Brush in Bottle, značky Zhiyl, u něhož není uvedena země původu a dovozcem je rovněž SNITT Trade, s.r.o., obsahuje 41,7 g/kg dibutylftalátu. Složení na zadní straně lahvičky tohoto výrobku je uvedeno s neobvykle velkým množstvím chyb v chemickém názvosloví, upozornil hlavní hygienik.   Prodejcem obou laků je firma Duy Dinh Khuong, která sídlí v Bzenecké ulici v Brně.   vit mkv  