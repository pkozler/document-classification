 Lékaři začnou zkoušet novou kombinaci léků proti leukémii  Doplnili jsme v 5. odst. vyjádření Státního ústavu pro kontrolu léčiv.   --------------------    Brno/Praha 28. ledna (ČTK) - Lékaři v několika českých nemocnicích začnou zkoušet novou kombinaci léků, která má pomoci pacientům s chronickou a obtížně léčitelnou lymfocytární leukemií. Experti přitom vyzkoušejí dosud nedostupný lék, který jim poskytne jedna z největších farmaceutických společností. Podle děkana Lékařské fakulty Masarykovy univerzity Jiřího Mayera je projekt ojedinělý.   "Přesvědčit globální koncern, který propůjčí svůj preparát a dá do projektu své peníze, je velmi raritní," řekl dnes novinářům Jiří Mayer.   Ve studii, kterou brněnští lékaři připravili, bude zkoušena účinnost nové a zatím nikde nezkoušené léčebné kombinace u nemocných s pokročilou a jinak neléčitelnou chronickou lymfocytární leukemií. Příprava studie trvala více než dva roky.   "Věřím, že námi zvolená kombinace léků ještě zvýší účinnost preparátu," uvedl Mayer. Brněnští lékaři projekt připravovali od roku 2008. Pacientům má pomoci podle specialisty Michaela Doubka "spojení starého pozapomenutého léku s úplně novou protilátkou proti nádorovým buňkám".   Podle Davida Přinesdoma z tiskového oddělení Státního ústavu pro kontrolu léčiv byla studie povolena již 20. listopadu 2010. "Bližší informace ke klinickým hodnocením jsou na informačním  portálu  pro veřejnost," řekl.   Novou léčebnou kombinaci doktoři vyzkoušejí na pacientech v několika českých hematologických centrech, například Fakultní nemocnici Brno, Všeobecné fakultní nemocnici Praha, FN Královské Vinohrady a FN Hradec Králové. Řádově se výzkum bude týkat několika desítek pacientů.   Všechna výzkumná laboratorní vyšetření budou prováděna v Brně, a to v Centru molekulární biologie a genové terapie při Interní hematoonkologické klinice Lékařské fakulty Masarykovy univerzity a FN Brno.   Chronická lymfocytární leukemie je nejčastější zhoubné krevní onemocnění u bělochů, tedy i v ČR. I přes tento fakt je podle expertů léčba nemoci stále neuspokojivá, u starších lidí je dokonce nevyléčitelná. Složitá je zejména u pacientů, kterým se nemoc opakovaně vrací po předešlých léčebných pokusech. Z tohoto důvodu se optimální léčba chronické lymfocytární leukemie stále hledá.   vrn ktp nam mkv  