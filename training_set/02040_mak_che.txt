 ČSÚ: Ceny benzinu Natural 95 i nafty v uplynulém týdnu klesly  Ve 3. odstavci jsme aktualizovali údaje společnosti CCS, dále jsme doplnili nové vyjádření analytika ve 4. odstavci.   --------------------    Praha 20. května (ČTK) - Ceny pohonných hmot kromě benzinu Special 91 v uplynulém týdnu klesly. Nejprodávanější benzin Natural 95 u čerpacích stanic zlevnil o 12 haléřů na průměrných 35,23 koruny za litr. Motorová nafta byla levnější o 11 haléřů na 34,48 koruny za litr. Vyplývá to z dnešních údajů Českého statistického úřadu.   V uplynulém týdnu zdražil pouze benzin Special 91, a to o devět haléřů na průměrných 33,83 koruny za litr. Plyn LPG byl levnější, jeho cena klesla o čtyři haléře na průměrných 17,33 Kč/l.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil v průměru o pět haléřů na 35,06 koruny za litr. Cena nafty se snížila o 14 haléřů na 34,19 Kč/l.   Podle analytika Jana Lenera ze společnosti Broker Consulting stojí za poklesem cen zlevňování ropy z minulých týdnů. "Tento rok zažívají motoristé u čerpacích stanic velmi dynamický vývoj. Ještě na začátku roku zaplatili za průměrnou padesátilitrovou nádrž o 100 korun méně," uvedl Lener.   Lener předpokládá, že ceny pohonných hmot budou klesat i v dalších dnech, tedy pokud se opět dramaticky neobrátí směr vývoje cen ropy. "Začíná se projevovat letní vyšší poptávka po benzinu a nůžky mezi naftou a benzinem se postupně rozevírají. Řidiči s točivějšími benzinovými motory zaplatí téměř o korunu více za litr pohonných hmot," dodal Lener.   fsl lko mha  