 Nejvíce patentů v USA měly loni IBM, Samsung a Microsoft  Praha 13. ledna (ČTK) - Nejvíce patentů v USA si loni zaregistrovala společnost IBM, následují Samsung a Microsoft. IBM podala celkem 5896 registrací, Samsung o 1345 méně a Microsoft ohlásil 3094 patentů. Uvedla to IBM s odvoláním na databázi patentů IFI.   IBM v roce 2010 získala patenty například za sběr, analýzu a zpracování informací o pacientech z různých datových zdrojů pro efektivnější stanovení diagnózy nebo za systém předvídání dopravní situace na základě informací z bezdrátové komunikace na krátkou vzdálenost. Firma zaregistrovala také postup, který dokáže analyzovat data z čidel v pevných discích počítačů a na základě těchto dat umožňuje rychlejší reakci v případě zemětřesení a dalších katastrof.   IBM je první firmou v USA, která překonala hranici 5000 patentů za rok. O rekordní počet patentů se zasloužilo více než 7000 vynálezců IBM sídlících v 46 státech USA a 29 dalších zemích. Vynálezci působící mimo Spojené státy stojí za 22 procenty registrovaných patentů.     Firmy s nejvyšším počtem patentů registrovaných v USA za rok 2010:       1  IBM  5896     2  Samsung  4551     3  Microsoft  3094     4  Canon  2552     5  Panasonic  2482     6  Toshiba  2246     7  Sony  2150     8  Intel  1653     9  LG Electronics  1490     10  HP  1480         Zdroj: IFI CLAIMS Patent Services   jsa jw  