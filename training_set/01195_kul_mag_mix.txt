 Hollywoodská hvězda Faye Dunawayová oslaví sedmdesátiny  --------------------    Ke zpravodajství: FOTO ve Fotobance  ID foto: P200805250393101, FO02114922, FO00477313, FO00108671   --------------------    Bascom (USA)/Praha 12. ledna (ČTK) - Největší slávu přinesla americké herečce Faye Dunawayové role lupičky a vražedkyně Bonnie Parkerové z filmu Bonnie a Clyde, neméně známá je také z detektivního dramatu Čínská čtvrť. Chladně krásná blondýnka - sexsymbol 60. let, držitelka Oscara a dalších filmových ocenění, jež více než čtyři dekády patří k úspěšným hollywoodským hvězdám, oslaví v pátek 14. ledna sedmdesátiny.   Známá herečka má ve své filmografii čítající více než stovku rolí zejména party rozporuplných a inteligentních žen. Zvládá široký herecký rejstřík, k čemuž jí vždy pomáhala schopnost jediným ušklíbnutím změnit výraz z anděla na chladnokrevnou potvoru. S odkazem na její nezvyklou ledovou krásu o ní jeden z jejích hereckých partnerů, Jack Nicholson, prohlásil, že má pyšné rty a že její pohled dokáže mrazit.   Celým jménem Dorothy Faye Dunawayová se narodila 14. ledna 1941 ve městě Bascom na Floridě. Její otec byl armádním důstojníkem a rodina tak trávila čas na různých základnách ve Spojených státech a v Německu. Dunawayová, jež umělecký talent projevovala již jako dítě, vystudovala divadelní umění na Bostonské univerzitě a další hereckou průpravu získala pod vedením spisovatele a režiséra Elii Kazana v newyorském Lincolnově centru. V roce 1962 pak úspěšně debutovala v divadle na Broadwayi.   Mezinárodní hvězdu z ní však učinila až role gangsterovy milé ve filmovém snímku o legendární lupičské dvojici Bonnie a Clyde z roku 1967. Úloha v kultovním melodramatu z dílny režiséra Arthura Penna, kde si zahrála po boku Warrena Beattyho, jí vynesla první nominaci na Oscara a další herecké ceny. Postava štíhlé rebelky s rádiovkou z ní poté udělala idol mladé generace konce 60. let.   Působivou kreaci osudové ženy po boku hereckého kolegy Nicholsona si zahrála v psychologickém dramatu s detektivní zápletkou Čínská čtvrť. Role ve snímku režiséra Romana Polanského z roku 1974 jí vynesla druhou oscarovou nominaci. Proslulou pozlacenou sošku nakonec získala o dva roky později za roli ambiciózní televizní ředitelky ve filmu Network (Síť, 1976). Na svém kontě má však Dunawayová i dvě anticeny Zlatá malina za nejhorší herecký výkon, a to za role ve filmech Drahá maminko (1981) a The Temp (Záskok, 1993).   Ve svém nejúspěšnějším dvacetiletí, a to v 60. a 70. letech, si herečka zahrála třeba ve filmech Případ Thomase Crowna (1968, se Stevem McQueenem), Malý Velký Muž (1970), Skleněné peklo (1974), Tři dny Kondora (1975, s Robertem Redfordem), jako intrikánská mylady se objevila ve snímcích o třech mušketýrech.   V 90. letech se s diváckým úspěchem setkala tragikomedie Arizona Dream (1992), kde si po boku Johnyho Deppa zahrála postavu stárnoucí milenky. Rovněž s Deppem a s Marlonem Brandem se objevila ve snímku Don Juan DeMarco (1994). V Bessonově Johance z Arku (1999) ztvárnila Jolandu Aragonskou.   Řadu hereckých příležitostí nabídla Dunawayové televize. V roce 1981 například hrála hlavní part v televizním filmu Evita Perónová, prestižní televizní cenu Emmy zase získala za účinkování v epizodě seriálu Columbo: Ve hře je všechno (1993).   V posledních letech zkusila i režisérské řemeslo. V roce 2001 režírovala a zároveň ztvárnila hlavní roli v krátkometrážním filmu podle předlohy Tennesseeho Williamse Yellow Bird (Žlutý pták).   Majitelka hvězdy na hollywoodském chodníku slávy byla dvakrát vdaná. Poprvé za rockového muzikanta Petera Wolfa, pak za britského fotografa Terryho O’Neilla, s nímž má syna Liama (druhý exmanžel Dunawayové o něm v roce 2003 prohlásil, že je adoptovaný).   Dana Petrů rmi  