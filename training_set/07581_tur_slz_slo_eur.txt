 Jižní Morava chce nalákat turisty ze Slovenska na vodu i víno  Brno 5. ledna (ČTK) - Jižní Morava chystá novou vlnu propagace na Slovensku i v tuzemsku. Bude zaměřena na vinnou turistiku a na pobyty u vody v kraji. Region dostane na propagační kampaň od EU 5,3 milionu korun. Podle Zuzany Vojtové z Centrály cestovního ruchu jižní Moravy, za níž stojí Jihomoravský kraj i město Brno, se propagace regionu chystá ve dvou vlnách, a to pomocí turistických balíčků nabízených na internetu.   První vlna propagace bude zaměřena na jižní Moravu coby kraj vína. "Půjde o pobyty na Jižní Moravě s vinařskou tématikou, zaměřené pro cílovou skupinu dospělých bez dětí a skupiny přátel," sdělila ČTK Vojtová. Druhá má podle ní nalákat spíš rodiny k návštěvám spojeným s pobytem u vody.   "Tato dvě témata budou propagována formou tisku, ale především internetu. Nevzniknou velké propagační materiály, ale prostřednictvím příbalových letáků a informací v médiích bude upoutána pozornost na web, kde najdou návštěvníci širokou nabídku turistických balíčků s touto tématikou," dodala Vojtová. Náklady centrála pokryje z podpory Regionálního operačního programu Jihovýchod. Její žádost byla schválena koncem roku.   Na jižní Moravě se v roce 2009 ubytoval přes milion turistů, což bylo meziročně o 12 procent méně. Loni od července do září navštívilo region přes 420.000 turistů, což byl nárůst o 2,4 procenta oproti stejnému období předloňska. Zvýšil se počet zahraničích návštěvníků kraje, naopak mírně klesl počet domácích turistů. Podle analytiků stojí za nárůstem počtu turistů ze zahraniční i nově zřízené letecké linky z Brna, například do Moskvy nebo do Milána.   lab jpt  