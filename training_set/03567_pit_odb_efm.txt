 HN: Česká pošta letos propustí až 2000 lidí  Praha 25. ledna (ČTK) - Česká pošta (ČP) se chystá letos propustit až 2000 lidí, píšou dnešní Hospodářské noviny (HN). Podle informací listu jde o součást plánu ředitelky podniku Marcely Hrdé. Odboráři prý už o propouštění vědí, hovoří však o nižších počtech.   "Není to ještě úplně rozpracováno, ale půjde asi o 1500 až o 1700 pracovních míst," cituje deník předsedu poštovních odborů Karla Koukala.   Státem vlastněná ČP je jedním z největších zaměstnavatelů v zemi, pracuje pro ni přes 34.000 lidí. Pro poštu by podle HN takové snížení počtu zaměstnanců znamenalo od příštího roku úspory v řádu stovek milionů korun.   Koukal, který je členem dozorčí rady ČP, prý v chystaném propouštění problém nevidí. "Pokud je to řádně projednáno, je taková úspora možná," řekl HN. O konkrétním rozvrstvení personálních úspor budou poštovní odbory s vedením podniku jednat tento týden, píše deník. Podle Koukala je navíc část rušených míst nyní neobsazena.   Pošta v pondělí oznámila, že loni předběžně skončila se ziskem před zdaněním 250 až 280 milionů korun proti 661 milionům v roce 2009. V plánu počítala s výrazně nižším profitem kolem 50 milionů Kč. V rámci úspor hodlá ČP také uzavřít až 1500 poboček.   hj  