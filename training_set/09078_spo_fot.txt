 Fotbalista Kucka přestoupil ze Sparty do FC Janov  Janov (Itálie) 6. ledna (ČTK) - Slovenský fotbalový záložník Juraj Kucka přestoupil ze Sparty Praha do FC Janov. Úspěšně absolvoval zdravotní prohlídku a kluby před dnešním odpoledním ligovým utkáním Janov - Lazio uzavřely smlouvu, hráč hned po zápase podepíše kontrakt na 4,5 roku. ČTK přestup potvrdil sparťanský personální ředitel Jakub Otava, který za český klub dohodu stvrdil dnes přímo v Itálii.   "Juraj absolvoval všechny zdravotní prohlídky a těsně před výkopem dnešního utkání oba kluby definitivně uzavřely přestupovou dohodu," uvedl funkcionář těsně před tím, než nastoupil cestu do vlasti. Kucka už do Prahy necestoval, ve svém novém působišti zůstal, aby večer podepsal smlouvu, která by měla vypršet v létě 2015.   Kluby přestupovou částku neoznámily, ale podle zákulisních informací doputuje do letenské pokladny mezi 85 až 100 miliony korun. Sparta navíc bude mít podíl z případného dalšího přestupu, ale současně se musí vyrovnat s Ružomberkem, kde slovenský fotbalista působil před příchodem do Prahy.   Třiadvacetiletý Kucka během dvouletého angažmá na Letné odehrál 45 ligových zápasů a dal jedenáct gólů.     hap gi  