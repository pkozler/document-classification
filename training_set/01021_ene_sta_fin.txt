 E15: Americký makléř napadl tendr na pojištění Temelína  Praha 6. května (ČTK) - Antimonopolní úřad řeší námitky americké firmy AON vůči výběrovému řízení, které ČEZ vyhlásil na zprostředkování pojištění pro dostavbu dvou bloků jaderné elektrárny Temelín. Píše to dnešní vydání deníku E15, informaci listu potvrdil šéf Úřadu pro ochranu hospodářské soutěže (ÚOHS) Petr Rafaj. AON byl jedním z účastníků tendru, soutěž vyhrálo konsorcium vedené britskou společností Willis. Pokud by ÚOHS rozhodl o předběžném opatření, ČEZ by smlouvu s vítězem nemohl uzavřít.   "Posoudíme požadavek na předběžné opatření," řekl deníku Rafaj. Dodal, že antimonopolní úřad vždy doporučuje, aby se účastníci sporu do vynesení verdiktu o předběžném opatření vyvarovali dalších právních kroků.   AON podle odborného serveru OPojištění.cz dospěl k závěru, že cena za plnění veřejné zakázky mnohonásobně převyšuje finanční limit 10,02 milionu korun, který je stanoven pro podlimitní veřejné zakázky. ČEZ pro výběr makléře zvolil právě formu užšího zadávacího řízení a oslovil přímo pět pojišťovacích makléřů.   "Postupovali jsme standardním výběrovým řízením podle platné legislativy. I výsledky tendru jasně potvrdily, že se jedná o podlimitní zakázku," uvedla mluvčí ČEZ Eva Nováková. Podle ní ČEZ vnímá, že pro pojišťovací makléře je zakázka významnou referencí, takže se ji snaží získat všemi možnými způsoby.   Úkolem makléře bude analyzovat veškerá rizika spojená s výstavbou dvou nových bloků Temelína, a navrhnout vhodnou formu pojištění. Náklady na pojištění stavby mohou být v řádu stovek milionů korun, podle propočtů AON by za sedm let mohly překročit i miliardu. Provize pro makléře by měla činit asi patnáct procent, což může být částka kolem 160 milionů korun, podle AON tedy podstatně vyšší, než činí hranice pro podlimitní zakázku.   Podle E15 si zahraniční makléřské společnosti již v minulosti stěžovaly, že české firmy při najímání služeb používají metodu, při níž makléři dostávají odměnu až od pojišťovny, s níž tuzemské firmy posléze uzavřou pojistnou smlouvu. AON tvrdí, že ČEZ "nevyloučil možnost pojišťovacího zprostředkovatele inkasovat provizi od pojišťovny, čímž dochází k umělému snížení paušální ceny."   AON si navíc stěžuje, že ČEZ neposkytl dostatečně dlouhou lhůtu pro zpracování nabídek a nejasně vymezil předmět i dobu plnění zakázky.   ČEZ původně oslovil americké firmy AON a Marsh, britské společnosti Jardin Lloyd Thompson a Willis i tuzemskou Renomii.   vit    