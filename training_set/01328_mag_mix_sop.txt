 Transsexuální modelka hvězdou na módních přehlídkách v Brazílii  Sao Paulo 28. ledna (ČTK) - Přehlídky zimní módy v Sao Paulu, které začínají dnes večer, představí kromě obvyklého počtu celebrit jednu z nových hvězd mezinárodních pódií: transsexuální modelku Leu T.   Lea T, modelka francouzského módního domu Givenchy, si získala Evropu svou oboupohlavní tváří a svými kontroverzními fotografiemi, mimo jiné snímkem na titulní straně  časopisu Love , kde objímá britskou topmodelku Kate Mossovou.   Brazilka Lea T bude ve své rodné zemi poprvé defilovat pro módního návrháře Alexandra Herchcovitche.   "Je to poprvé, co něco dělám mimo Evropu a bez Givenchy. Mám trochu strach, že budu příliš středem pozornosti," svěřila se Lea T v Milánu brazilskému tisku.   Lea T, původně Leandro, je synem známého fotbalisty Toninha Cereza. Když se rozhodl veřejně oznámit svou sexuální orientaci, vyvolalo to bouřlivé reakce.   "Způsob, jímž média zacházela se mnou a především s mým otcem, vedl k tomu, že se nechci už do Brazílie vrátit. Ani v Itálii, která je hodně prudérní, to nebylo takové," řekla Lea. Brazílie se podle ní označuje za liberální zemi, ale prý to je přetvářka.   Modelka se však nyní do vlasti triumfálně vrací a tvrdí se, že by mohla být nejfotografovanější tváří na 30. ročníku Sao Paulo Fashion Week.   Na této hlavní módní události Latinské Ameriky se až do středy představí zimní kolekce 31 brazilských návrhářů, kteří přilákali mnoho celebrit.   Pro značku Colcci bude na pódiu defilovat brazilská topmodelka Gisele Bündchenová spolu s americkým hercem Ashtonem Kutcherem. Tento bývalý manekýn přiletěl ve čtvrtek do Sao Paula v doprovodu své partnerky, herečky Demi Mooreové.   Paris Hiltonová, bohatá dědička známá svými výstřelky, by měla rovněž vstoupit na molo za značku Triton. Mimo pódium představí svou vlastní kolekci ošacení americká zpěvačka Christina Aguilerová.   Na přehlídkách v Sao Paulu, které slaví své patnácté výročí, je očekáváno na sto tisíc lidí. Týden módy v Sao Paulu se chce prosadit v mezinárodním módním kalendáři po boku Paříže, Milánu či New Yorku.   Chce však také povzbudit brazilský textilní průmysl, který trpí rostoucím dovozem z Číny. Sektor textilu a konfekce ukončil loňský rok s deficitem ve výši 3,5 miliardy dolarů (60 miliard Kč).   pel kš  