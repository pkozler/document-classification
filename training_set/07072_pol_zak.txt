 Deset mrtvých při útoku Al-Káidy na armádní konvoj v Jemenu  Aktualizovali jsme počet mrtvých a zraněných v 1. odstavci.   --------------------    Aden (Jemen) 7. ledna (ČTK) - Bojovníci Al-Káidy zaútočili dnes kulometnou a raketovou palbou na konvoj tří armádních vozidel v jižním Jemenu. Deset vojáků bylo zabito, další tři zraněni, oznámila agentura Reuters s odvoláním na místní bezpečnostní zdroj.   Vojenská vozidla se stala terčem přepadení ve městě Lavdar, v jižní provincii Abján. Armádní vozy doprovázely kamion vezoucí zásoby na vojenské základny v tomto regionu. Dvě auta začala při útoku hořet.   Oblast útoku byla loni dějištěm několika ofenziv vládních jednotek proti údajným bojovníkům Al-Káidy. V srpnu se prudké boje mezi nimi odehrály přímo v Lavdaru.   Al-Káida je v Jemenu stále aktivnější právě v provincii Abján a také v Šabvě, kde se útoky jejích bojovníků proti vládním bezpečnostním silám v posledním měsících znásobily.   tw      