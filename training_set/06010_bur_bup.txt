 Koruna vůči dolaru letos poprvé zpevnila pod 18 Kč/USD  Praha 19. ledna (ČTK) - Česká měna odpoledne dál posilovala vůči americkému dolaru a prolomila úroveň 18 korun za dolar. Kolem 14:15 koruna zpevnila na 17,96 Kč/USD. Vůči euru si polepšila mírněji na 24,27 Kč/EUR, vyplývá z údajů serveru Patria Online.   Podle analytika Patria Finance Tomáše Vlka koruna posiluje k euru, k čemuž jí pomáhají zisky zlotého po zvýšení sazeb polské centrální banky. Měnový výbor polské centrální banky dnes podle očekávání zvýšil hlavní úrokovou sazbu o čtvrt procentního bodu na 3,75 procenta.   "Navíc je tu růst eurodolaru, který rovněž tlačí kurz Kč/USD dolů," dodal Vlk s tím, že zde pravděpodobně roli hrály obavy před zveřejněním dat z realitního trhu, pohyb navíc umocnilo překonání hranice 1,35 USD/EUR. Dolar kolem 14:15 oslabil na 1,3506 USD/EUR.   jap vju    