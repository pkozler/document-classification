 Nákupní centra zavedla možnost platit parkování mobilem  Praha 9. ledna (ČTK) - Několik pražských nákupních center začalo od konce minulého roku nabízet možnost platit za parkování prostřednictvím SMS. Parking-SMS je v první fázi v provozu v nákupním centru Galerie Vaňkovka, Palác Flóra a Arkády Pankrác. Uvedla to společnost ComGate, která službu provozuje.   "Platba přes SMS přináší řadu výhod jak pro zákazníky, tak pro samotné provozovatele. K platbě nejsou zapotřebí drobné, zákazník nemusí hledat parkovací automat. Jediné, co potřebuje, je mobilní telefon," uvedl autor systému Vojtěch Špáňa ze společnosti LaSpezie.   Službu Parking-SMS mohou využít zákazníci všech mobilních operátorů bez nutnosti jakékoli registrace. Cena parkovného je po zaslání SMS s kódem z parkovacího lístku automaticky odečtena z telefonního účtu daného operátora.   "Podpoře nových možností placení mobilem se dlouhodobě věnujeme. Jsme rádi, že lidé mají díky naším inovativním partnerům stále více příležitostí setkávat se se značkou "plať mobilem", tedy tam, kde může mobil zastoupit klasickou peněženku," uvedl manažer mobilních plateb T-Mobilu Vít Šoupal.   Platit mobilním telefonem lze například za jízdné v pražské MHD nebo u některých nápojových automatů. Rozšíření plateb z mobilů by mělo pomoci letošní zvýšení limitu takzvaných prémiových textových zpráv z dosavadních 99 Kč na 600 korun.   ComGate je privátně vlastněná akciová společnost, jejíž akcionáři jsou převážně členy managementu společnosti. Celý tým tvoří více než 200 zaměstnanců. V roce 2009 skupina ComGate dosáhla konsolidovaného obratu 380 mil Kč.   jsa mha  