 Přední tenorista Jonas Kaufmann vystoupí 10. ledna v Praze  Praha 3. ledna (ČTK) - S repertoárem složeným z nejslavnějších operních kusů vystoupí poprvé v České republice 10. ledna v Obecním domě v Praze přední německý tenorista Jonas Kaufmann. Charismatický pěvec sklízí bouřlivé ovace publika na předních světových operních scénách a koncertních pódiích i nejvyšší ocenění kritiků.   "Zazpívá árie malíře Cavaradossiho z Pucciniho opery Tosca, jimiž vloni uchvátil obecenstvo v Metropolitní opeře v New Yorku a kritiky byl poté oslavován jako nežhavější tenorista současnosti. Tyto árie, v nichž prý nemá rivala, letos přednese i na podiích milánské La Scaly a londýnské Královské opery Covent Garden," oznámila ČTK Martina Žáková ze společnosti Etain promotion. Pořadatelé podle ní vyšli vstříc zájmu publika a dali do prodeje další vstupenky do přidaných řad v sále.   Ve Smetanově síni se Jonas Kaufmann představí také jako Werther, kterým v loňském roce nadchl Paříž a letos v lednu se v této roli představí ve vídeňské Státní opeře. V programu koncertu nebude chybět ani květinová árie z Bizetovy Carmen; jako Don José se letos představí publiku i v Mnichově a Tokiu.   Jonas Kaufmann se podle Žákové loni v říjnu hostoval v Berlíně jako Maurizio v Cileově opeře Adriana Lecouvreur, aby si pak v této roli v průběhu listopadu a prosince podmanil Londýn. "Árie z této opery obsahuje jeho album Verismo arias, jež vyšlo před Vánocemi. Jsou na něm i další árie, které zazní na pražském koncertě, jako Příběh pastýře z Cileovy Arlézanky, Víno zdá se býti silné z Mascagniho Sedláka a kavalíra, Nebe a moře z Ponchielliho Giocondy či árie z Leoncavallových Komediantů, u nás širokému publiku známá jako Směj se, paňáco," dodala Žáková.   Jonase Kaufmanna doprovodí Symfonický orchestr hlavního města Prahy FOK, který bude řídit německý dirigent Jochen Rieder.   Jednačtyřicetiletý pěvec, žijící v současné době ve Švýcarsku, se na světovou scénu dostal přes první angažmá v Saarbrückenu a dále přes divadla ve Stuttgartu a Hamburku. Podle odborníků se uplatňuje jak v italském a francouzském, tak i německém repertoáru, na jevišti umí zaujmout i herectvím. Jako "zjevení" byl v mezinárodním tisku oslavován jeho debut v titulní úloze Wagnerova Lohengrina v Bavorské státní opeře loni v červenci.   Kaufmann vystupoval s mnoha předními světovými dirigenty a orchestry. S klavíristou Helmutem Deutschem absolvoval v poslední době recitály v Paříži, Vídni, Curychu, Kodani, Mnichově a na salcburském festivalu.   bor mkv  