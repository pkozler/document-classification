 Olomoučtí studenti musejí vyklidit koleje, chystají protest  Olomouc 31. května (ČTK) - Studenti olomoucké Univerzity Palackého (UP) se chystají ve středu protestovat na nádvoří tamního rektorátu. Důvodem je to, že musí předposlední týden vyklidit koleje. Univerzita totiž prostory pronajala sportovcům na dětskou olympiádu. Studentům se to však nelíbí. Zástupci univerzity se hájí tím, že o spolupráci s krajem, který akci pořádá, dopředu informovali. Pochybilo podle nich zřejmě vedení Správy kolejí a menz UP, kteří situaci včas studentům nevysvětlili.   Podle jedné z organizátorek akce Magdy Krátké, která ČTK na protest upozornila, se ve středu po poledni neoficiální studentské akce proti komerčnímu pronájmu vysokoškolských kolejí zúčastní stovky studentů. "Podle studentů, kteří přislíbili účast na setkání, nikdo nerozumí tomu, proč Univerzita Palackého pronajala 4500 kolejních lůžek za osm milionů korun v době zkouškového období a studenti se tuto informaci dozvěděli ani ne měsíc předem a musí se předčasně vystěhovat," uvedla Krátká.   Podle kancléře univerzity Rostislava Hladkého však nejde o komerční pronájem, ale výsledek spolupráce univerzity s olomouckým hejtmanstvím. Necelých 4500 míst na kolejích bude v době od 21. do 26. června pronajato pro sportovce dětské olympiády. Na vedení univerzity se kvůli tomu kraj podle něj obrátil již v roce 2009. "Podle kolejního řádu pokud univerzita rozhodne o významné akci takového typu, může v termínu od 20. června vyčlenit kapacitu koleje na tyto aktivity," řekl dnes ČTK Hladký.   Podle něj ředitelka Správ kolejí a menz UP informovala studenty o nutnosti vyklizení pokojů 4. května. Podle vnitřního řádu dodržela termín jednoho měsíce od konání akce. "Je fakt, že tak, jak vedení kolejí komunikovalo se studenty, nebylo v pořádku. Rektor z toho vyvodí důsledky, aby se způsob jednání se studenty zlepšil, aby to bylo jinou formou než vylepením letáčků," doplnil kancléř.   Organizátoři protestu naznačují, že by měla být ředitelka v nejbližších dnech odvolána z funkce. To však vedení univerzity nechtělo zatím ani potvrdit, ani vyvrátit. Rektor se podle kancléře k tomu takto jednoznačně dosud nevyjádřil. Ve středu by měl o situaci na kolejích jednat i Akademický senát UP.   Podle kancléře mají olomoučtí vysokoškolští studenti k dispozici na kolejích celkem 5500 míst. Kraj oficiálně požádal o ubytování pro 4316 účastníků olympiády. Studentům zůstává k dispozici zhruba 1200 volných míst. Koleje však na konci června studenti sami postupně uvolňují, podle Hladkého z celkové kapacity bývá v tomto období využito zhruba 1850 míst.   ftv mol  