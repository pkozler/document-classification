 Záplavy v Austrálii - už 18 obětí na životech, 72 pohřešovaných  Doplnili jsme o připravovanou evakuaci obyvatel v Brisbane, požár na jihozápadě, do ks jsme doplnili požár   --------------------    Brisbane (Austrálie) 11. ledna (ČTK) - Nejméně 18 mrtvých a 72 pohřešovaných je zatím poslední bilance katastrofálních záplav, vyvolaných mohutnými lijáky v australském státě Queensland. Pod vodou je stále několik měst, živel strhával automobily i domy, informuje dnes agentura AP. Na jihozápadě se naopak potýkají hasiči s požárem.   Záchranářům se podařilo vyprostit více než 40 lidí z domů, jež voda izolovala. Další neupřesněný počet lidí ale zůstává v nebezpečné situaci, jelikož bouřky a neustávající lijáky brání vrtulníkům dosáhnout postižených oblastí.   Podle queenslandské premiérky Anny Blighové největší obavy panují kvůli 11 z pohřešovaných.   Queeensland trpí katastrofálními záplavami fakticky už od listopadu, pod vodou se ocitla celá města, na 200.000 obyvatel je postiženo. Až do pondělí záplavy začaly pomalu ustupovat, voda ze zaplavených měst i z vylitých říčních koryt směřovala pomalu do oceánu.   Avšak pondělní záplavové lijáky udeřily bez varování především ve městě Toowoomba s 90.000 obyvateli a dalších obcích údolí vklíněného v pahorkatině vysoké 700 metrů. Voda tu vystoupala až do osmimetrové výšky, ale stejně rychle jako se objevila, také začala odtékat, napsala AP. Zůstaly po ní trosky a automobily "naskládané" na sobě.   Právě v Toowoombě bylo zaznamenáno zatím posledních osm obětí na životech včetně dvou dětí.   Během dneška byly evakuovány stovky lidí z vesnic, kudy podle předpokladů měla proudit záplavová voda. I obyvatelé nízko položených částí queenslandské metropole Brisbane už po výzvách obložili svoje domy pytli s pískem.   Nyní se ale dvoumilionové Brisbane musí připravit na záplavu, která by ve čtvrtek měla ohrozit kolem 6500 domů, obchodů i jiných staveb. Policie již nařídila evakuaci obyvatel centra města.   Meteorologové varovali, že bouřky a lijáky budou pokračovat ještě během dneška. Hrozí tak další bleskové povodně.   Voda poškodila silnice a přerušila železniční dopravu po celém státu. Zastavila tím fakticky i vývoz uhlí, stejně tak jsou postiženy ranče a zemědělské usedlosti po celém Queenslandu.   Škody, které počítají mimo jiné s nutnou výstavbou nových domů, obnovou infrastruktury a obchodů, jsou odhadovány na pět miliard australských dolarů (94 miliard Kč).   V jihozápadní části Austrálie asi 110 kilometrů jižně od přístavního města Perthu bojuje 150 hasičů s požárem, který od pondělka sežehl už 2000 hektarů půdy. Nikdo neutrpěl zranění, ale plameny zničily čtyři domy. Hasičům se sice podařilo živel dostat pod kontrolu, ale silný vítr stále hrozí opětným rozdmýcháním plamenů.   hit  