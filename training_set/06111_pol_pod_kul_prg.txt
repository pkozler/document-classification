 V Moravském Krumlově byla odpečetěna expozice s epopejí  --------------------    Ke zpravodajství: FOTO/aktuality   Zpráva je rozšířena o odstavce 2., 3. 4. s reakcí ministra kultury.   --------------------    Moravský Krumlov (Znojemsko) 28. ledna (ČTK) - V Moravském Krumlově dnes pracovníci radnice odpečetili za účasti ministra kultury Jiřího Bessera (TOP 09) Rytířský sál zámku, v němž je od loňského října uzamčeno dílo malíře Alfonse Muchy Slovanská epopej. Dílo tvoří 20 pláten. Pět z nich je srolováno. Zatím není jasné, zda tato srolovaná plátna v Krumlově zůstanou, nebo jestli budou převezena do Prahy. Jádro sbírky by ale mělo být v Rytířském sále zpřístupněno turistům již od dubna.   Odborníci se shodli, že srolovaná plátna je nutné opět rozvinout. Galerie hlavního města Prahy ale přišla s návrhem, aby byla převezena do jejich pražských prostor. O budoucnosti těchto pěti pláten se bude jednat v příštím týdnu. Ministr v této souvislosti ale připomněl, že epopej má status kulturní památky, její převoz, třebas i částečný, musí být předem schválen a on nepovažuje za šťastné dílo jakkoli dělit.   Praha se s Moravským Krumlovem dohodla na dočasném ponechání epopeje na jeho současném místě. Dohodnuto je to ale jen na letošní sezonu. Co bude dál se tedy neví. V nejbližších týdnech by měla vzniknout pracovní skupina vytvořená ze zástupců obou měst, Jihomoravského kraje a odborníků, která se bude zabývat právě budoucností epopeje.   Krumlovský starosta Tomáš Třetina spolu s jihomoravským hejtmanem Michalem Haškem doufá, že epopej na Moravě zůstane, a to alespoň do doby, než případně Praha postaví pro dílo malířem Muchou požadovaný pavilon. "Při jednáních půjde o to, aby zde (v Moravském Krumlově) mohla zůstat epopej co nejdéle," doplnil Besser. S Třetinou, Haškem i představiteli slovenské firmy Incheba, která krumlovský zámek vlastní, dnes zahájili jednání o obnově této historické památky. Hlavní snahou bude získat na projekt evropské dotace.   Rytířský sál byl zapečetěn kvůli sporům o to, kdo je majitelem epopeje. Pře vznikly, poté co Praha chtěla dílo odvézt po desetiletích z Krumlova a vystavit jej trvale v hlavním městě. Prezentováno mělo být ve Veletržním paláci.   Odpůrci stěhování s tím nesouhlasí. Poukazují na to, že Mucha si přál pro své dílo speciální výstavní pavilon, který dosud v Praze nevznikl, a požadují jeho zachování na Moravě. Situace se uklidnila po nedávných komunálních volbách.   Vladimír Klepáč jpt  