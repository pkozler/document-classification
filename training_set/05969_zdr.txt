 STEM/MARK: Odcházející lékaře podporuje necelá pětina občanů  Rozšířili jsme o další výsledky průzkumu od 4. odstavce.   --------------------    Praha 27. ledna (ČTK) - Odcházející nemocniční lékaře v rámci výzvy Děkujeme, odcházíme podporuje 17 procent Čechů. S protestem lékařů naopak nesouhlasí 56 procent občanů. Vyplývá to z průzkumu agentury STEM/MARK, jehož výsledky má ČTK k dispozici.   Podporu nacházejí lékaři častěji mezi muži, osobami ve věku 18 až 29 let a obyvateli měst nad 100.000 obyvatel.   Nesouhlasně se k protestu staví zejména lidé žijící ve středně velkých městech. Poměrně velká část dospělé populace, 28 procent, nemá na danou problematiku vyhraněný názor. V tomto případě se podle průzkumu častěji jedná o osoby se základním vzděláním a obyvatele menších obcí.   Ať již lidé protest nemocničních lékařů podporují nebo ne, 63 procent dotázaných se domnívá, že jejich případným odchodem by mohlo dojít ke zhoršení poskytované péče v nemocnicích. Tuto obavu sdílí zejména obyvatelé nejmenších obcí.   Zhruba třetina ostatních, zejména ve věku mezi 30 až 44 let, zastává názor, že péče zůstane zachována na stejné úrovni. Pět procent dotázaných se domnívá, že odchodem lékařů by naopak mohlo dojít ke zlepšení péče, a to častěji lidé žijící v středně velkých až velkých městech.   Průzkum zjišťoval i jak lidé hodnotí současnou nemocniční péči. S chováním lékařů k pacientům jsou spokojeny téměř tři pětiny osob, častěji ve věku od 60 let. Opačný názor zastává pouze 13 procent dotázaných.   Průzkum ukázal, že obdobně Češi hodnotí přístup středního zdravotnického personálu. Pozitivně ho vnímá 55 procent lidí, také zejména starších 60 let, a pouze 14 procent dotázaných k němu má výhrady.   S odbornou zdatností jsou spokojeny téměř dvě třetiny Čechů, a to zejména žijících v největších městech nad 100.000 obyvatel, opačný názor jich mělo jen šest procent.   S délkou čekací doby na zákrok je spokojeno 34 procent lidí, 26 procent je nespokojených. V případě poskytování informací o zákroku projevila svoji spokojenost více než polovina osob, častěji lidé s největších měst. Negativně se naopak vyjádřilo 13 procent respondentů. S pooperační péčí vyslovilo spokojenost necelých 60 procent lidí zejména ve věku nad 60 let. Výhrady k ní má pouze sedm procent lidí.   S odchodem lékařů z nemocnic vyvstávají mezi lidmi, kteří mají strach ze zhoršení péče, obavy zejména z prodloužení čekací doby na jednotlivé zákroky. Myslí si to skoro 80 procent dotázaných. Z nedostatku specializovaných lékařů má strach 75 procent lidí a ze zanedbání akutní, neodkladné péče a snížení odborné erudice lékařů zhruba polovina respondentů.   Průzkumu, který se konal od 14. do 23 ledna, se zúčastnilo 1020 dospělých občanů.   vrk mal      