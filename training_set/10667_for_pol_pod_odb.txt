 Demonstrace odborů začne za pět minut dvanáct  Praha 11. května (ČTK) - Demonstrace odborů proti vládním reformám se uskuteční v sobotu 21. května ve 13:00 na pražském Václavském náměstí. Odboráři však budou demonstrovat již dříve. V 11:55 se totiž na místo demonstrace vydají od Domu odborových svazů na pražském Žižkově. ČTK to řekla mluvčí Českomoravské konfederace odborových svazů (ČMKOS).   Ještě není jasné, jestli se půjde na Václavské náměstí Opletalovou nebo Jindřišskou ulicí, řekla Kašparová. Na samotné demonstraci by pak podle ní měli vystoupit jak odboroví předáci, tak zástupci občanských organizací. Kolik bude celkem účastníků, si dopředu netroufá odhadnout.   Demonstrace, která má být posledním varováním před započetím razantnějších akcí, se uskuteční pod heslem Otevřete oči, než vám je vláda zatlačí. Odboráři na ní hodlají protestovat proti vládním reformám. Mimo jiné jim vadí likvidace daňového zvýhodnění benefitů, především stravenek. To chce vláda nahradit daňovým paušálem ve výši 250 korun. Ten podle odborů ani zdaleka nepokryje příspěvky na stravování a další benefity, navíc jej nebudou moci využít nejnižší příjmové skupiny.   Odbory protestují i proti navržené podobě důchodové reformy. Vláda mimo jiné plánuje, že si lidé budou moci od roku 2013 vyvést tři procentní body pojistného, které se nyní pohybuje ve výší 28 procent hrubé mzdy, ze státního průběžného pilíře na individuální účty u soukromých penzijních společností. To vše za podmínky, že přidají částku ve výši dvou procentních bodů ze svého. Podle odborů to prohloubí deficit na důchodovém účtu. Ten chce vláda pro změnu pokrýt výnosem ze sjednocení obou sazeb daně z přidané hodnoty. Odbory tvrdí, že to zatíží chudé domácnosti.   Výhrady mají odbory i vůči dalším plánovaným reformám, například zdravotnické či sociální. Zdravotnická reforma podle nich způsobí, že chudší lidé budou dostávat horší péči. Kritizují i plánované zvyšování zdravotnických poplatků a další záměry.   O podobě reforem by měly odbory s vládou diskutovat ještě na jednání tripartity v pátek 20. května. Zda však k něčemu jednání povede, není jisté. Odbory totiž požadují stažení a přepracování některých reforem. Premiér Petr Nečas (ODS) prý přitom na pondělní schůzce s předsedou ČMKOS Jaroslavem Zavadilem prohlásil, že principy reforem jsou v pořádku a je ochoten jednat jen o dílčích změnách.   pcl mkv  