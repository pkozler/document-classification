 Ohře v Lounech a Labe v Ústí se vylily z břehů  V 1. a 4.  odstavci jsme doplnili informaci o 3. stupni ve Varnsdorfu. Ve 3. odstavci jsme doplnili informaci o ohrožení krajského soudu a plánu stavby protipovodňové zdi.   --------------------    Ústí nad Labem 14. ledna (ČTK) - Déšť a tající sníh zvedl hladiny Ohře a Labe v Ústeckém kraji. V Lounech na Ohři platí třetí povodňový stupeň, hladina Ohře zde dosahuje výšky 492 centimetrů, průměrný stav je zde 226 centimetrů. Na Labi v Ústí nad Labem hladina řeky dosáhla 565 centimetrů a platí zde druhý povodňový stupeň. Běžně zde Labe dosahuje 248 centimetrů. V Ústí je kvůli vodě uzavřená silnice I/30 podél Labe. Zatopená je i cesta a do Prostředního Žlebu na Děčínsku. Třetí povodňový stupeň je i na Mandavě ve Varnsdorfu na Děčínsku.   Podle mluvčího Povodí Ohře Jana Svejkovského voda v Lounech zaplavila oblast zahrádkářské kolonie a výstaviště, zatím ale nezpůsobila žádné větší škody. Povodňovou vlnu stále drží přehrada Nechranice. Svejkovský dodal, že přítok do Nechranic je veliký, podle něho se proto bude nejspíše třeba odtok zvětšit, a Ohře tak může ještě stoupat.   Ředitel Závodu Dolní Labe Jindřich Zídek uvedl, že hladina Labe má stále stoupat. Vodohospodáři již vypustili ústecká zdymadla, aby je připravili na velkou vodu. Mluvčí města Ivana Solničková ČTK řekla, že v sobotu dopoledne začne město budovat protipovodňovou stěnu, která má před velkou vodou ochránit čtvrť Střekov. Podle mluvčí krajského soudu Ireny Jeřábkové je soud, který se na nábřeží nachází, připravený v případě nutnosti evakuovat sklady ve sklepích.   Ve Varnsdorfu je podle Jiřího Suchardy z tamní radnice situace klidná. Mandava nyní dosahuje výšky 115 centimetrů, v korytě prý je prostor ještě pro dalšího 1,5 metru. Jediné problémy na některých místech dělají malé potoky, ve kterých je hodně vody z polí, uvedl.   Hasiči v Ústeckém kraji museli kvůli tání sněhu a dešti k řadě zásahů. Mluvčí hasičů Lukáš Marvan uvedl, že především dobrovolné jednotky čerpají vodu ze zatopených sklepů například ve Šluknově na Děčínsku a Slavošově na Ústecku. V Zahradní ulici v Klášterci nad Ohří na Chomutovsku museli vyprostit zatopené auto. V Kovářské na Chomutovsku postavila dobrovolná jednotka hráz z pytlů.   vlu mol  