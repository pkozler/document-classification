 Zlatá tretra má další tři hvězdy, jednání s Boltem jsou slibná  --------------------    Ke zpravodajství: AUDIO   --------------------    Ostrava 13. ledna (ČTK) - Novými přírůstky do startovní listiny atletického mítinku Zlatá tretra Ostrava jsou světový rekordman v běhu na 110 metrů překážek Kubánec Dayron Robles, jamajská sprinterka Veronica Campbellová-Brownová a finský oštěpař Tero Pitkämäki. Na dobré cestě jsou i jednání o další účasti fenomenálního jamajského sprintera Usaina Bolta.   "Jsme ve správném stádiu a doufám, že to dotáhneme," prohlásil manažer mítinku Alfons Juck na dnešní tiskové konferenci. Jubilejní 50. ročník závodu se uskuteční na vítkovickém stadionu 31. května.   Detaily Boltova startu se zatím dojednávají včetně disciplíny, v níž by se mohl ukázat. "Jsme připraveni mu udělat disciplínu, jakou bude chtít. On se sem vrací rád, není tady kolem něj takový humbuk jako na jiných mítincích a to mu vyhovuje. Věříme, že se to podaří," řekl Juck.   Robles potvrdil už čtvrtý start za sebou. K Ostravě má zvláštní pouto, protože v roce 2008 na Zlaté tretře nečekaně vytvořil stále platný světový rekord 12,87 sekundy.   "Jestli bude zdravý, věříme, že ho bude znovu atakovat," podotkl Juck. S Roblesem se na dráhu postaví nejlepší český překážkář Petr Svoboda, další jména organizátoři loví ve Spojených státech. "Tradici a vysokou úroveň chceme udržet. Už proto, že to je dráha, na které se běhají světové rekordy," řekl Juck.   Hladkou ženskou stovku ozdobí jamajská hvězda Campbellová-Brownová. Bývalá mistryně světa na 100 metrů a dvojnásobná olympijská vítězka na 200 metrů má na stovce srazit aktuální rekord mítinku pod 11 sekund.   "Je to aktuálně nejlepší sprinterka. V Evropě nestartuje často, její start je pro Ostravu hodnotný a cenný," uvedl Juck.   K dříve avizovaným oštěpařským hvězdám Andreasi Thorkildsenovi nebo Barboře Špotákové přibyl Fin Pitkamäki, mistr světa z roku 2007. "Víc už asi českým fanouškům nabídnout nemůžeme. Thorkildsen, Pitkamäki plus tři české klenoty Frydrych, Vadlejch, Veselý," řekl Juck.   Rozpočet letošní Zlaté tretry nepřekročí 40 milionů korun.   lrm ura  