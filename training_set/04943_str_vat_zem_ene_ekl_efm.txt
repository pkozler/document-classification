 V Rudné u Prahy bude vývojové nanotechnologické centrum  Praha 3. května (ČTK) - Italská společnost SA Envitech bude mít v Rudné u Prahy vývojové nanotechnologické centrum. V tamním logistickém areálu si kvůli tomu pronajala 1500 metrů čtverečních, oznámila dnes poradenská společnost King Sturge. SA Envitech se zabývá výrobou technologií na čištění vody.   "Česká republika je jedním z center výzkumu v oblasti nanotechnologií a disponuje řadou vědců a odborníků, se kterými budeme moci spolupracovat," uvedl manažer Ivano Aglietto z SA Envitech.       Nanotechnologie je považována za synonymum vědeckotechnické revoluce 21. století. Využívá materiálů z částic o velikosti jedné miliontiny milimetru a uplatňuje se ve velkém množství vědních disciplín i ve výzkumu vesmíru.   Business Park Rudná je jedním z nejrozsáhlejších průmyslových a logistických areálů v České republice. Skládá se z 20 hal o celkové rozloze 175.000 metrů čtverečních. Sídlí tam firmy jako například Hewlett Packard, Plastipak nebo Sportissimo. Majitelem areálu je realitní fond Heitman.   dnv vju  