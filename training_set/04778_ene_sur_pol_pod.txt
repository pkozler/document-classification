 Karlovarský kraj ušetří centrálním nákupem energií 78 milionů Kč  Karlovy Vary 25. ledna (ČTK) - Celkem 78 milionů korun ušetří v příštích třech letech za elektřinu a plyn Karlovarský kraj díky centrálnímu nákupu energií. Proti dosavadním platbám je to na nákupu komodit o 39 procenta méně. Elektřinu a plyn začne 86 příspěvkových a tři obchodní organizace kraje odebírat levněji od letošního dubna, řekl dnes novinářům hejtman Josef Novotný (ČSSD).   Dvě výběrová řízení, která kraj na dodávku energií vypsal, zahrnovala jak cenu komodit, tedy silové elektřiny a plynu, tak náklady na distribuci. Ty jsou ale na rozdíl od ceny za energie regulované státem. Soutěž se tak týkala jen části skutečných nákladů.   Kraj vypsal soutěž jednokolově, aby byla maximálně transparentní. Více než dvoutřetinovou váhu měla přitom cena. Z výsledku výběrového řízení tak nakonec vyšla jako vítěz na dodávku elektřiny společnost Korlea Invest a.s. a plyn bude dodávat společnost United Energy Trading a.s.   Kraj si ale ve smlouvách zajistil i další podmínky, například možnost čerpání energie za sjednanou cenu v objemu od nula do 200 procent. Chce si tak ošetřit možné poklesy spotřeby způsobené zateplováním krajských budov.   Nižší cenu energií by ale mohli už brzy využít i zaměstnanci Karlovarského kraje a jeho organizací. Kraj připravuje od konce února motivační program pro své zaměstnance, kterým nabídne možnost participovat na dojednaných cenách s dodavateli energií, ale i mobilních telefonních služeb. Podle hejtmanova náměstka Jaroslava Borky (KSČM) by zaměstnanci, kteří o to projeví zájem, měli dostat karty zaměstnanců, s nimiž si budou moci dojednat dodávku některých služeb za ceny, které platí kraj. "Ročně by tak mohli ušetřit okolo 10.000 korun," míní Borka.   Pavel Peňás snm  