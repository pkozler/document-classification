 Kanadská rozhlasová rada kritizuje píseň od Dire Straits  --------------------    Ke zpravodajství: FOTO ve Fotobance  ID foto: F200907280247101   --------------------    Toronto 14. ledna (ČTK) - Kanadská rozhlasová rada vyzvala rádia, aby nehrála původní verzi písně Money for Nothing od britské kapely Dire Straits. Hit z roku 1985 by podle ní měl být vysílán pouze v upravené podobě, protože v původním znění se objevují urážlivá označení homosexuálů. Jedna z kanadských rozhlasových stanic nicméně už dala najevo, že se názorem rady řídit nehodlá, uvedl dnes deník Toronto Sun.   Rada se písní zabývala kvůli loňské stížnosti jednoho posluchače, který se cítil textem uražen. Kritizovala především to, že ve skladbě třikrát zazní slovo faggot (teplouš). Text  Money for Nothing  tak podle ní odporuje etickému kódu rozhlasových stanic.   Helen Kennedyová z organizace Egale Canada, která se zastává homosexuálů, rozhodnutí rady označila za krok správným směrem. "Píseň zdůrazňuje stereotypy, je negativní a útočná," tvrdila Kennedyová.   Naopak edmontonské rádio K-97 rozhodnutí rady kritizovalo. "Když se podíváte na kontext toho výrazu, uvidíte umělecké zpracování toho, jak se bigotní člověk dívá na úspěšné a bohaté lidi v hudebním průmyslu," uvedl manažer K-97 Patrick Cardinal. Jeho rozhlasová stanice se na protest proti rozhodnutí rady chystá dnes večer místního času přehrát Money for Nothing několikrát v neupravené podobě.   Také torontský rozhlasový veterán Marty Forbes názor rady považuje za absurdní. "Myslím, že se dostáváme do bodu, kdy bychom měli začít natahovat svetry na všechny nahé sochy na světě," podotkl.   Dire Straits vydali skladbu Money for Nothing v roce 1985 a píseň se stala jejich nejúspěšnějším singlem. Její text popisuje monolog pracovníka v obchodu s elektronikou, který sleduje obrazovky s hudebními klipy a stěžuje si, že zpěváci dostávají peníze za nic (money for nothing).   str kš  