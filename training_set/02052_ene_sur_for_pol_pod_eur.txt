 Sněmovna schválila větší ochranu odběratelů elektřiny a plynu  Doplnili jsme další informace ve 3. odstavci, rozšířili jsme o 5. až 8. odstavec.   --------------------    Praha 6. května (ČTK) - Větší ochranu spotřebitele před dodavateli zavádí vládní novela energetického zákona, kterou dnes v závěrečném čtení schválila sněmovna. Posiluje také pravomoci a nezávislost Energetického regulačního úřadu (ERÚ) a nařizuje vlastnické oddělení provozovatelů přenosových soustav od výroby nebo obchodu s elektřinou a plynem. Novela, která do českého zákona zavádí pravidla třetího energetického balíčku EU, nyní zamíří do Senátu.   Novelu podpořilo 99 přítomných poslanců převážně z koaličních stran. Poslanci KSČM hlasovali proti přijetí zákona.   Novela ve schválené podobě přichází s povinností pro elektrárenské a plynárenské firmy zveřejňovat na internetu podmínky dodávek a cen plynu pro domácnosti i podnikatele se spotřebou plynu do 630 megawatthodin ročně. Totéž platí i pro dodávky elektřiny. Poslanci neschválili návrh Milana Urbana (ČSSD), který chtěl posílit postavení zákazníků v situaci, kdy jim chce dodavatel odpojit proud kvůli černému odběru.   Novela přesouvá některé kompetence na Energetický regulační úřad, má například dohlížet na hospodářskou soutěž a monitorovat nespravedlivé smluvní podmínky. Posílení pravomocí ERÚ se ale nelíbí některým opozičním poslancům. Například Karel Šidlo (KSČM) tvrdí, že kompetence ERÚ budou nepřiměřené.   Obchodníci s plynem a elektřinou budou muset platit poplatky Energetickému regulačnímu úřadu. Platit budou dvě koruny za každou megawatthodinu u elektřiny a korunu za megawatthodinu u plynu. ERÚ ukládá novela mimo jiné předkládat sněmovně zprávu o své činnosti a předsedovi úřadu ukládá povinnost se projednávání této zprávy účastnit.   Sněmovna nepřijala návrhy poslanců Aleše Rádla (ODS) ani Karla Šidla (KSČM), kteří chtěli dozor nad ERÚ ještě více zpřísnit. Sněmovna také zamítla návrh, aby v zákoně zůstala povinnost dodavatelů teplé vody instalovat na patě každého domu příslušné měřiče. Podle dosavadního zákona je museli dodavatelé instalovat nejdéle do letošního 1. září a vláda v předloze navrhla tuto povinnost vyřadit. Poslanci dnes tedy její návrh podpořili.   Schválili také návrh výboru pro životní prostředí, který umožní kompenzace dodavatelům elektřiny z obnovitelných zdrojů. Pokud je provozovatel přenosové soustavy odpojí kvůli situaci v síti, bude jim muset vyplatit náhradu za neodebrané množství elektřiny.   Novela ukládá výrobcům elektřiny, aby své provozy vybavili zařízením, které umožní je na dálku odpojovat od sítě. Tato povinnost se ale nebude vztahovat na výrobu elektřiny z obnovitelných zdrojů do deseti megawatt, včetně průtokových vodních elektráren, které byly uvedeny do provozu do roku 2000.   Dnešní hlasování o konečné podobě novely doprovázely procedurální spory. Sociální demokraté navrhovali, aby sněmovna přerušila jednání o této předloze až do úterý, a to kvůli množství legislativně technických oprav. Také Boris Šťastný (ODS) si posteskl, že se v materiálu nevyzná a neví, o čem má hlasovat. Místopředseda poslaneckého klubu ČSSD Jeroným Tejc poté novinářům řekl, že vláda válcuje zákony v podobě, která vyhovuje jí, ale pro veřejnost je nečitelná, a proto navrhl přerušení do úterý. "Já jsem to nepovažoval za nic, co by změnilo fungování tohoto státu, myslím že by energie proudila do českých domácností a podniků i zítra, i v pondělí," řekl Tejc.   nlm mbc bns  