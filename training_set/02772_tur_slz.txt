 Turistické veletrhy lákají hlavně na gastronomii  Brno 12. ledna (ČTK) - Na gastronomické speciality a pestrou nabídku turistických zajímavostí lákají organizátoři tradičních veletrhů GO a Regiontour. Do Brna přijedou podobně jako loni vystavovatelé z 21 zemí. Prezentovat budou přes 100 zahraničních destinací. V rámci Regiontour se představí všechny kraje z ČR a řada regionů ze Slovenska. Na tiskové konferenci to dnes řekli organizátoři z Veletrhů Brno. Veletrhy začínají na brněnském výstavišti ve čtvrtek a končí v neděli.   Novým tématem tradičních veletrhů je gastronomie, která k cestování neodmyslitelně patří. Na veletrhu GO návštěvníci ochutnají speciality zahraničních kuchyní, v rámci Regiontour je čeká restaurace s krajovými specialitami a prezentace českých gastronomických tradic. "Představí se kuchyně všech tuzemských regionů i Slovensko," uvedl ředitel obou veletrhů Miloň Mlčák.   Letošní program má podle Mlčáka kromě gastronomie ještě další dvě hlavní témata, představit chce lidová řemesla a folklor. "Tato tři nosná témata jsou zaměřená na širokou veřejnost," uvedl Mlčák.   Veletrhy obsadí pavilony P a F. O pět procent se podle pořadatelů zvětšila výstavní plocha. Loni činila 10.275 metrů čtverečních. Počet vystavovatelů je srovnatelný s loňskem, kdy se veletrhů zúčastnilo 1105 firem. "Za situace, kdy se cestovní kanceláře i kraje snaží šetřit, je to výborný výsledek," uvedl Mlčák.   Prostory obou pavilonů se podle organizátorů pro návštěvníky zpřehlední. Projekt veletrhu GO se Veletrhy Brno snaží pozměnit do podoby "eventů". "Veletrhy musí více bavit a zaujmout veřejnost. Proto zatraktivňujeme doprovodné programy. Podařilo se nám díky tomu vrátit na veletrh zahraniční centrály a zahraniční regiony. Ve formě eventů je veletrh zajímavý nejen pro vystavovatele a partnerské svazy, ale i pro širokou veřejnost," uvedl Mlčák.   Mezi nejvýznamnější hosty veletrhu patří pražský arcibiskup Dominik Duka. V pátek se setká se zástupci profesních svazů. Budou jednat o církevních památkách.   Organizátoři návštěvníky lákají i na výstavu více než 400 znaků obcí a měst, které vytvořili dobrovolníci z celé ČR. Znaky mají rozměr alespoň metr na metr a zavěšené na stojanech či stěnách lemují celý obvod pavilonu P. Organizátorem přehlídky je Agentura Dobrý den Pelhřimov. Cílem je vytvořit světový rekord.   V rámci veletrhů dojde i na vyhlašování tradičních soutěží. Výsledky hlavní soutěže Velká cena cestovního ruchu 2010 pořadatelé oznámí ve čtvrtek 13. ledna. Dále budou oceněny nejlepší jednotná kampaň, nejlepší turistický produkt a nejlepší multimediální prezentace na CD nebo DVD.   Mezinárodní veletrh průmyslu cestovního ruchu GO se letos koná po jednadvacáté, mezinárodní veletrh turistických možností v regionech Regiontour čeká dvacátý ročník. Loni akci navštívilo celkem 33.595 lidí.   vrn mol  