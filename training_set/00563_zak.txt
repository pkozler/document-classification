 Soud dal podnikateli z Kroměříže podmínku za vydírání exmanželky  Doplnili jsme do 1. odst. další skutečnosti, do 3. odst. další informace z dnešního líčení a odůvodnění rozhodnutí předsedy senátu.   --------------------    Zlín 17. ledna (ČTK) - Krajský soud ve Zlíně dnes odsoudil za vydírání a týrání bývalé ženy kroměřížského podnikatele Karla Fuksu ke dvěma rokům vězení s podmíněným odkladem na tři roky. Muž podle obžaloby v roce 2008 slovně a fyzicky napadal svou obchodní partnerku a bývalou choť. Údajně jí vyhrožoval zabitím a podpálením sídla firmy. Prý si tak vynutil 20 milionů Kč. Fuksa vinu odmítá, proti verdiktu soudu se na místě odvolal. Hrozilo mu pět až 12 let vězení.   Krajský soud se případem zabýval potřetí. Předchozí dvě rozhodnutí byla ve prospěch obžalovaného, soud ho viny zprostil. Kauzu mu ale pokaždé vrátil Vrchní soud v Olomouci, ke kterému se odvolal státní zástupce. Podle jeho posledního rozhodnutí byl rozsudek krajského soudu předčasný. Senátu nařídil, aby se znovu zabýval všemi důkazy, včetně výpovědi Fuksovy exmanželky. Tu totiž krajský soud označil za nevěrohodnou.   Obchodní partnerka a bývalá manželka obžalovaného dnes před soudem opětovně stanula. Podle předsedy senátu Radomíra Koudely dnešní dokazování prokázalo její věrohodnost. Výpověď bývalé ženy obžalovaného prý podpořily i výpovědi jejího syna a další trestní oznámení, která na Fuksu podala. "Soud nepovažuje společenskou nebezpečnost vytýkaného jednání pana obžalovaného za nějak enormně vysokou. Žil řádný život. Soud nemá obavu, že by obžalovaný v trestné činnosti obdobného či odlišného charakteru pokračoval," uvedl Koudela.   Bývalí manželé napůl vlastní kroměřížskou firmu, která se zabývá prodejem materiálů a technických plynů pro kovovýrobu. Podle obžaloby Fuksa ženě opakovaně vyhrožoval vyhozením z okna domu, že dostane jejího syna do vězení, nebo že zařídí "nucený konkurz" na podnik. Ženu tak údajně donutil k podpisu smlouvy o smlouvě budoucí, kdy mu za převedení jeho podílu měla zaplatit 40 milionů korun. Poškozená prý podnikateli vyplatila ve dvou splátkách polovinu částky.   Muž však podle obžaloby požadoval i zbylých 20 milionů korun. Ženě prý vyhrožoval újmou na dětech a vnucích, o což se měli postarat "najatí lidé". Další peníze se mu ale získat nepodařilo. Fuksa tvrdil, že z "úspěšné firmy" odejít nechtěl a že s vyplacením souhlasil až po nátlaku manželky a příbuzných z její strany. Trestní oznámení, které na něj žena podala, si vysvětluje tím, že vyplacení 40 milionů Kč by firmu "mimořádně zatížilo a bylo by náročné ji tímto provést".   slu snm  