 Sarkozy do USA přijede s provokativním návrhem omezit vliv dolaru  New York 9. ledna (zpravodaj ČTK) - Francouzský prezident Nicolas Sarkozy se v pondělí ve Washingtonu sejde se svým americkým protějškem Barackem Obamou. Podle spekulací tisku zřejmě za šéfem Bílého domu přijíždí s provokativním návrhem. Dolar, který se nyní ve světě používá jako rezervní měna, by podle něj měl ve světě mít méně důležitou roli. Francie, jež nyní předsedá skupině nejvýznamnějších ekonomik světa G20, má za to, že by to snížilo globální nerovnováhu.   Podle deníku The Wall Street Journal hodlá Sarkozy využít francouzského předsednictví této skupině k přetvoření mezinárodního měnového systému. Jeho hlavním cílem je omezení dopadů nadměrného kolísání kurzů měn na světový ekonomický růst. Klíčová je přitom změna dosavadní role amerického dolaru a čínského jüanu.   Sarkozy již získal slib od čínského prezidenta Chua Ťin-tchaa, že Peking se zúčastní jednání o měnových otázkách. V pondělí prý hodlá ve Washingtonu přesvědčit k podobnému závazku i Obamu. Upozorní přitom například, že země světa jsou kvůli přílišné závislosti na dolaru vystaveny rozhodnutím americké centrální banky Fed, aniž by na ně měly vliv.   "Musíme vyhodnotit případnost systému založeného na hromadění měnových rezerv v amerických dolarech," uvedl Sarkozy minulý měsíc. Dolar však podle něj nadále bude mít prominentní roli. "Prominentní ale neznamená exkluzivní," dodal francouzský prezident.   Co by dolar jako globální rezervní měnu nahradilo, ovšem Paříž neříká. Rovněž například chilský ministr financí Felipe Larrain tento týden v Paříži podotkl, že žádná dokonalá náhrada za dolar zatím není k dispozici.   Otázkou je, jak se k Sarkozyho návrhu postaví Spojené státy. Jejich představitelé mají za to, že pouze uspokojují světovou poptávku po dolarech. Jiné měny podle jejich názoru podobnou roli hrát nemohou. Jednotlivé státy by sice mohly převést své rezervy do jiné měny, bylo by to ale nákladné. Zásoba jiných měn by také na takový úkol nemusela stačit, podotkl The Wall Street Journal.   Agentura Bloomberg zároveň připomněla, že současná Sarkozyho iniciativa je ozvěnou kroku někdejšího francouzského prezidenta Charlese de Gaulle ze 60. let minulého století. Francie tehdy převedla své dolarové rezervy na zlato a urychlila kroky, které v roce 1971 v USA skončily opuštěním fixace dolaru na zlato a přispěly ke vzniku současného systému pohyblivých měnových kurzů.   Podle nositele Nobelovy ceny za ekonomii Josepha Stiglitze je závislost mezinárodní ekonomiky v 21. století anomálií. "Rezervní systém spočívající na více měnách by ale mohl být ještě nestabilnější, pokud by se centrální banky přesouvaly od jedné ke druhé," podotkl. Stiglitz proto navrhuje vznik systému založeného na nadnárodním platidle.   Měnové otázky nebudou jediným tématem pondělních rozhovorů amerického a francouzského prezidenta. Oba státníci chtějí jednat i o dalších otázkách, které před sebou letos francouzské předsednictví skupin G8 a G20 má. Zejména půjde o globální ekonomické oživení a tvorbu pracovních míst. Jednání se také budou týkat situace v Afghánistánu, Libanonu, Íránu, Súdánu, Pobřeží slonoviny a mírových jednání na Blízkém východě.   Sarkozyho na návštěvě Spojených států bude doprovázet jeho manželka Carla. Mimo jiné ji čeká oběd s Obamovou chotí Michelle.   fcz ank  