 Kouzlu britského "královského zásnubního prstenu" propadla i Čína  --------------------    Ke zpravodajství: FOTO ve Fotobance  ID foto: F201012200293101, F201012190042901   --------------------    Peking 13. ledna (ČTK) - Británie může být na opačné straně světa než Čína, napsala agentura Reuters. Ale přesto se chystaná svatba britského prince Williama a Kate Middletonové stala zdrojem tučných zisků pro čínské výrobce, kteří chrlí desítky tisíc replik "královského zásnubního prstenu". Tím, který v listopadu loňského roku William dal své milé, se stal zásnubní prsten jeho matky, zesnulé princezny Diany, jemuž dominuje modrý safír zdobený kolem diamanty.   A právě napodobeniny tohoto prstenu se nyní ve velkém vyrábějí v desítkách továren ve východočínském městě I-wu v provincii Če-ťiang, aby nasytily sílící světovou poptávku.   Šperkař Čou Ming-wang prý skočil po příležitosti vyrábět repliky prstenů, jakmile byly královské zásnuby oznámeny. "Když oznámili zasnoubení, náhodou jsem na internetu zahlídnul jejich prsten. Cítil jsem, že bude mít vysokou památeční hodnotu a napadlo mě, že pro tenhle produkt bude dobrý trh," řekl Čou.   Jeho továrna nyní nabízí prsten ve čtyřech různých modelech s mírně odlišným designem či barevným tónem. Ten nejlevnější je z akrylu a kovových slitin, zatímco ten nejlepší se vyrábí ze zirkonů a stříbrem potažené mědi.   Továrny jako ta jeho podle Čoua musely udělat mírné úpravy ve vzhledu napodobenin prstenu proto, aby se vyhnuly problémům s porušením ochranné známky. A odlišná je pochopitelně i cena. Zatímco originální zásnubní prsten, který září na prstu Kate Middletonové, má hodnotu kolem 30.000 liber (téměř 880.000 korun), čínské napodobeniny se prodávají od tří jüanů (asi osmi korun) za ty nejlevnější po zhruba 50 jüanů (140 korun) za provedení z kvalitnějších materiálů.   Objednávky přicházejí neustále a "královké zásnubní prsteny" mají zájem zákazníci ve Spojených státech, Velké Británii a dalších evropských zemích. A poptávka rozhodně ještě nějakou dobu neskončí; výrobci a prodejci očekávají, že bude vytrvale sílit a vyvrcholí kolem 29. dubna, kdy se má královská svatba konat.   dk dr  