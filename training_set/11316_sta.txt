 V Česku loni přibylo 150.000 metrů čtverečních nových skladů  Praha 26. ledna (ČTK) - V Česku se během loňského roku postavilo 150.000 metrů čtverečních nových skladů a pronajalo se 785.200 čtverečních metrů skladových prostor. ČTK to dnes oznámilo sdružení Industrial Research Forum, které tvoří poradenské společnosti CB Richard Ellis, DTZ, Jones Lang LaSalle a King Sturge. Sdružení vzniklo nově, srovnatelná společná čísla o roce 2009 tak nemá k dispozici.   Z údajů CB Richard Ellis vyplývá, že předloni se v Česku dokončilo 425.000 metrů čtverečních skladů a pronajalo se 379.000 čtverečních metrů skladových ploch.   Celkem se v Česku nyní podle údajů sdružení nachází 3,5 milionu metrů čtverečních moderních skladů. Přibližně desetina z nich byla v závěru loňského roku neobsazená.   dnv dvd  