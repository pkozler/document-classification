 Štěch ocenil představitele Folklorního sdružení za jejich přínos  Praha 5. ledna (ČTK) - Představitelé Folklorního sdružení ČR, které loni slavilo 20 let od svého vzniku, dnes dostali stříbrné pamětní medaile Senátu za výjimečný přínos lidové kultuře. Předal jim je předseda horní komory Milan Štěch (ČSSD). Mezi oceněné patřil i předseda sdružení Zdeněk Pšenica za to, že pro rozvoj folkloru vytvořil v Česku podmínky, které nemají ve střední Evropě obdoby.   Pšenica naopak poukázal na to, že polovina senátorů ve svých regionech aktivně pomáhá folklorním souborům a přehlídkám. Z nich vyzvedl místopředsedkyni Senátu Alenu Gajdůškovou (ČSSD), které připsal mimo jiné zásluhu na vyzvednutí luhačovického festivalu Písní a tancem mezi nejprestižnější přehlídky. Předal jí stříbrnou plaketu Folklorního sdružení.   Gajdůšková podotkla, že se sdružení zasloužilo o vývoj českého folkloru, aby nebyl jen statickým udržováním a oprašováním toho tradičního. "To je také předpoklad toho, že nezemře, že bude žít dál," věří Gajdůšková. Sdružení ocenilo za pomoc folkloru také nynějšího šéfa Štěchova sekretariátu Jaroslava Mülnera, někdejšího náměstka ministryně školství.   Pšenica uvedl, že Folklorní sdružení se během dvou desetiletí své existence zařadilo mezi nejvýznamnější folklorní spolky v Evropě. Sdružuje čtyři stovky souborů, pořádá 61 členských festivalů ze sedmi desítek podobných akcí, na nichž se podílí.   Mezi Senátem oceněné patřili současní i bývalí vedoucí představitelé sdružení Bohumil Chochola, Ladislav Michálek, Josef Langer a Jarmila Mrnuštíková. Medaili získali také vedoucí Vojenského uměleckého souboru Ondráš Aleš Krkoška mimo jiné za úspěšné úsilí o zachování tohoto tělesa, které ministerstvo obrany do předloňska plánovalo kvůli úsporám zrušit, nebo bývalý generální ředitel Českého rozhlasu Václav Kasík, který se zasloužil o užší spolupráci veřejnoprávního rozhlasu se sdružením.   mhm pba  