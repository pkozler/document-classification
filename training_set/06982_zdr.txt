 Z Británie se údajně může na kontinent rozšířit prasečí chřipka  Londýn 7. ledna (ČTK) - Evropští zdravotničtí experti upozornili, že prasečí chřipka, která se teď objevuje ve Velké Británii, by se brzy mohla rozšířit na kontinent. Oznámila to dnes agentura AP.   V Británii se nyní počet onemocnění chřipkou skoro každý týden zdvojnásobuje. Většinou přitom jde o takzvanou prasečí chřipku, která se předloni stala postrachem ve světovém měřítku.   Nedostatek vakcín přiměl britské úřady, aby sáhly po dávkách zbylých po loňském očkování proti prasečí chřipce. Některé nemocnice musely odložit méně naléhavé operace, aby mohly přijmout pacienty, kteří ji dostali.   Evropští zdravotničtí činitelé řekli, že evropský kontinent by měl vývoj v Británii sledovat. "Co začíná na západě Evropy, má tendenci postupovat na východ," řekl ředitel chřipkového oddělení Evropského centra pro prevenci a kontrolu nemocí Angus Nicoll. Jednotlivé země by podle něho měly zintenzivnit očkovací kampaně a možná také připravit nemocnice na brzkou chřipkovou vlnu.   Podle britských zdrojů připadalo minulý týden 99 případů chřipky na 100.000 obyvatel. Asi 800 osob je s chřipkou na jednotkách intenzivní péče a 50 zemřelo - skoro všichni to byli lidé, kteří nebyli očkováni.   pz mik  