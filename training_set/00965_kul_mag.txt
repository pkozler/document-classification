 V novém Batmanovi by se mohla objevit Bielová nebo Hathawayová  --------------------    Ke zpravodajství: FOTO ve Fotobance  ID foto: P200812010471701, F201012070196901, P201007291138501, P200807290367001   --------------------    Los Angeles 12. ledna (ČTK) - Už v říjnu loňského roku oznámil režisér Christopher Nolan, že chystá další pokračování filmového Batmana. Nyní se objevily zprávy, že by ho rád okořenil hvězdným obsazením ženských rolí - na zkoušky se tak v následujících dvou týdnech má dostavit například Keira Knightleyová známá z Pirátů v Karibiku, Anne Hathawayová - hvězda Deníků princezny - či Jessica Bielová, která zazářila například v akčním thrilleru A-Team.   Šanci by ale mohly dostat i dvě relativní začátečnice ve velkém světě filmového plátna - Kate Maraová a Charlotte Rileyová.   Film, který Nolan chystá na rok 2012 pod názvem The Dark Knight Rises (Temný rytíř povstává), potřebuje obsadit dvě hlavní ženské role - padoušku na jedné straně a objekt milostné touhy hlavního hrdiny na jejím protipólu.   The Dark Knight Rises bude pokračováním dvou předchozích batmanovských filmů režiséra Nolana - Batman začíná z roku 2005 a Temný rytíř (2008), v němž v roli Jokera zazářil předčasně zesnulý Heath Ledger. Čtyřicetiletý Nolan, který se narodil v Británii, prohlásil, že by chtěl, aby "film zůstal věrný tomu, co bylo předtím" a také do role Batmana se opět vrátí Christian Bale. Premiéru má mít 20. července 2012 a měl by dokončit příběh začatý v prvních dvou snímcích.   Nolan zatím odmítá prozradit, jaký padouch se proti Batmanovi postaví; popřel ale zvěsti, že by to mohl být Hádankář - postava, kterou ztvárnil Jim Carrey v kritikou rozcupovaném filmu Batman navždy z roku 1995. Vracet se prý nebude ani Joker.   dk dr  