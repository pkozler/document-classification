 Ministerská komise posuzuje stav budovy Státní opera Praha  Praha 13. ledna (ČTK) - Skupina architektů z ministerstva kultury (MK) posuzuje stav budovy Státní opery Praha (SOP), do které zatéká. To má spolu se zhruba osmnáctimilionovou ztrátou podle Českého rozhlasu za následek neoficiální zprávy, že MK uvažuje o uzavření budovy a SOP má před sebou poslední sezonu. Radim Dolanský, který je od konce roku pověřený vedením SOP, to však odmítá.   "Budovu ve středu navštívil tým architektů, až vznikne nějaká studie a budou k dispozici výsledky, můžeme se vyjádřit, co bude dál. V tuto chvíli je naplánovaná celá tato sezona. Všichni pracujeme na sto procent, a tak to bude i nadále," řekl dnes ČTK Dolanský. Dodal, že připravuje i celou sezonu 2011/2012.   V pořadu Zblízka dnes na Radiožurnálu zaznělo, že podle svědectví návštěvníků divadla do budovy zatéká nejméně od podzimu. Ze stropu u šaten prý odpadávají kusy omítky. Během představení na podlaze z leštěného mramoru stojí kbelíky a omítka padá i na zdobené lampy u sedadel pro diváky. "Jedná se o problém na druhém balkonu, kam zatéká voda, ale nejde o nic vážného. Musíme počkat, až strop vyschne, a potom je oprava otázkou několika dnů," uvedl Dolanský.   MK před koncem loňského roku uvedlo, že plánuje rekonstrukci budovy i zařízení SOP. S harmonogramem prací a s další činností souboru seznámí zaměstnance opery na jaře příštího roku. "V tuto chvíli neznám fakta a výsledky studie, takže nemohu odpovědět na to, zda bude rekonstrukce probíhat za chodu a podobné otázky," sdělil Dolanský.   Tento rok se podle MK uskuteční výběrové řízení na projektovou dokumentaci rekonstrukce SOP, po které ministerstvo vypíše standardní výběrové řízení. Plánovaná rekonstrukce především technického zázemí budovy za desítky milionů korun by mohla podle ministerstva začít na konci léta. Do té doby budou v původních termínech uvedeny 10. března obnovená premiéra Donizettiho Lucie di Lammermoor a premiéry Verdiho Trubadúra (26. května) a Adamova baletu Giselle (7. dubna). Poslední premiérou SOP byla 20. května opera Richarda Wagnera Tristan a Isolda.   Bývalý šéf SOP Oliver Dohnányi rezignoval na svou funkci 20. prosince. Důvodem byla podle ministerstva zčásti finanční situace opery, a zčásti velká plánovaná rekonstrukce v budově SOP. Dohnányi, který před časem hovořil o schodku SOP přes sedm milionů korun, prohlásil, že rezignoval po dlouhodobém nátlaku ministerstva. Kdyby nerezignoval sám, ministr Jiří Besser (za TOP 09) se ho prý chystal odvolat.   V loňském roce pracovala SOP s rozpočtem 243 milionů korun, z toho činil 139 milionů korun příspěvek MK. Státní příspěvková organizace SOP má fungovat jako umělecká konkurence Národního divadla. Zvažovalo se její převedení na hlavní město. Finanční problémy opery se projevily již v minulosti a v plánech na minulý rok.   Roman Jireš mal  