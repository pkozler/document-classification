 Maďarsko zvýšilo úroky na šest procent  Budapešť 24. ledna (ČTK) - Měnový výbor maďarské centrální banky dnes podle očekávání zvýšil hlavní úrokovou sazbu o čtvrt procentního bodu na šest procent. Banka za poslední tři měsíce zvýšila úroky již třikrát kvůli vysoké inflaci.   Z 25 analytiků dotazovaných agenturou Reuters jich 19 očekávalo, že centrální banka úroky zvýší na šest procent.   Meziroční míra inflace v Maďarsku stoupla v prosinci na 4,7 procenta ze 4,2 procenta v listopadu a říjnu. K růstu přispěly hlavně vyšší ceny potravin a pohonných hmot. Průměrná inflace za loňský rok činila 4,9 procenta, zrychlila tak z 4,2 procenta v roce 2009.   Bankovní rada České národní banky ponechala na svém posledním zasedání koncem prosince úrokové sazby beze změny. Základní úroková sazba, od které se odvíjí úročení komerčních úvěrů, tak zůstává od počátku května na historickém minimu 0,75 procenta.   Polská centrální banka minulý týden rovněž zvýšila hlavní úrokovou sazbu o čtvrt procentního bodu na 3,75 procenta. Úroky stouply poprvé od roku 2008 kvůli obavám z dalšího růstu inflace.   irl mha  