 Čerstvý sníh přilákal o víkendu do Beskyd tisíce lyžařů  Ostrava 23. ledna (ČTK) - Čerstvý sníh přilákal v sobotu a neděli do Beskyd tisíce lyžařů. Ve srovnání s předchozím deštivým víkendem přijel do hor zhruba dvojnásobek lidí. Většina lyžařských středisek byla plně v provozu, sjezdovky pokrývalo průměrně 60 centimetrů sněhu. Ve volné přírodě se drželo místy až 30 centimetrů, zjistila ČTK.   Například do lyžařského areálu Ski Mezivodí přijela o víkendu téměř tisícovka lyžařů. "Parkoviště sice nebylo úplně plné, ale po těch propršených víkendech byli lidé na lyžování natěšení. Mnozí přijeli hned zrána a vydrželi až do odpoledne," řekl ČTK provozovatel Zdeněk Krupa. Sobotní návštěvnost byla podle něho o něco vyšší než v neděli, kdy začalo během dne opět hustě sněžit.   Naopak do střediska Skialpin Pustevny zavítalo v neděli asi o pětinu více lyžařů než v sobotu. "Celkově byla návštěvnost oproti minulému víkendu zhruba dvojnásobná, ale je to stále průměr ve srovnání s obdobím mezi svátky. S tím se ale počítá," řekl ČTK vedoucí areálu Karel Šrubař. Podle něj si na Pustevny přijely zalyžovat stovky lidí, podmínky pro lyžaře i běžkaře byly skvělé.   Výrazně vyšší počet návštěvníků než předchozí víkend hlásí také středisko Ski Bílá. "Neděli odhaduji na 2000 lidí, sobotu na zhruba 1500. Celkově to byla zimní návštěvnost jak má být," řekl ČTK vedoucí areálu Jaroslav Vrzgula. Podle něj pomohlo, že sníh o víkendu napadl i v nížinách. "Lidé tak zase dostali chuť zalyžovat si," dodal.   hnz vit                