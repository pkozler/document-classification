 Lidé demonstrovali proti zvýšení limitů hluků  --------------------    Ke zpravodajství: FOTO/aktuality   --------------------    Praha 26. ledna (ČTK) - Několik desítek lidí demonstrovalo dnes v Praze před ministerstvem zdravotnictví proti zvýšení hlukových limitů, nelíbí se jim chystaná novela a přístup ministerstva k problematice. Přítomní uváděli, že hluk doléhající například z projíždějících aut škodí lidskému zdraví. Limity se mají zvýšit o pět decibelů přes den a o deset decibelů v noci.   "Ministerstvo zdravotnictví obhajuje před veřejností navrhované zvýšení hlukových limitů legitimní snahou vyhovět požadavkům EU na sjednocení legislativy. Přitom EU vyzvala ČR k harmonizaci hlukových norem v úplně jiné oblasti, to jest pouze v ochraně před hlukem a vibracemi na pracovišti," uvedl Miroslav Grund z iniciativy Proti zvyšování hlukových limitů.   Demonstranti dávali svoji nelibost nad záměrem najevo řehtačkami, sirénou, bubínky či motorovou pilou. Podpořili i české nemocniční lékaře, kteří hromadně podávají výpovědi kvůli nespokojenosti se svými platy.  "Nedopusťme ať už zvyšování hlukových limitů, nebo vyhánění špičkových lékařských specialistů do zahraničí," podotkl Grund.   Happening se konal již podruhé. Příchozí drželi transparenty s nápisy Stop zvyšování limitů občanské trpělivosti, Ne letišti Vodochody či Stop zvyšování limitů hluku.   Vládní nařízení z roku 2006 stanoví maximum pro venkovní hluk z hlavních silnic na 60 decibelů ve dne a 50 v noci. Nově by to mělo být 65 decibelů ve dne a 60 v noci. Světová zdravotnická organizace přitom považuje za zdraví nebezpečné už hodnoty nad 42 decibelů, 55 a více decibelů pak pokládá za nebezpečné pro zdravý spánek.   lp rot  