 Olomouc zakáže pouliční prodej v centru města či v okolí nádraží  Olomouc 18. května (ČTK) - Olomoucká radnice zakáže zhruba v polovině června pouliční prodej v centru města či v okolí nádraží. Podle vedení radnice prodejci obyvatele i návštěvníky krajského města obtěžují. Na dodržování nařízení budou dohlížet strážníci. Za porušení zákazu bude prodejcům hrozit pokuta až 30.000 korun. Novinářům to dnes řekl náměstek primátora Jan Holpuch (ODS).   Zákaz takzvaného pochůzkového prodeje se bude podle něj vztahovat na Horní a Dolní náměstí, přilehlých ulic, náměstí Národních hrdinů až po městskou tržnici, Masarykovu třídu, která je spojnicí centra města s hlavním vlakovým nádražím, okolí této železniční stanice a oblast u autobusového nádraží.   "Pro schválení tohoto nařízení se vedení města rozhodlo na základě podnětů lidí i vlastní zkušenosti. Nabídkám prodejců kosmetiky, služeb mobilních operátorů či zdravotních pojišťoven lidé čelí zejména v létě, pro mnohé je to velmi nepříjemné. Zákaz se ale samozřejmě nebude týkat zboží a nabídky služeb, které mají humanitární a charitativní charakter," uvedl Holpuch.   Dodržování nového nařízení bude kontrolovat městská policie. Prodejcům, kteří se jím nebudou řídit, bude hrozit bloková pokuta až 1000 korun, ve správním řízení pak až 30.000 Kč.   Olomoucká radnice dále chystá podle primátora Martina Novotného (ODS) vyhlášky, které by měly zamezit pití alkoholu a žebrání v ulicích města.   orv jpt  