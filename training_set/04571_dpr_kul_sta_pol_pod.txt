 K.Vary chtějí opravit Pražskou silnici do původní dlážděné podoby  --------------------    Ke zpravodajství: AUDIO   --------------------    Karlovy Vary 5. května (ČTK) - Karlovy Vary chtějí opravit Pražskou silnici, která je technickou památkou, do původní dlážděné podoby. V současnosti začalo odkrývání svrchních vrstev asfaltového povrchu, pod kterým jsou kamenné kostky ukryty. Jakmile odtud veškerý asfalt zmizí, ukáže se, v jakém stavu dlažba je a zda je vůbec reálné její další využití. Kámen se má vrátit na úsek takzvané Staré pražské dlouhý zhruba jeden kilometr. Město na to má kolem čtyř milionů korun, oznámil dnes ČTK mluvčí magistrátu Jan Kopál.   Odkrývání asfaltu předcházelo hloubení kontrolních sond, které prokázaly, že se kamenné kostky ve větší části úseku takzvané Staré pražské patrně uchovaly. Ty, které by chyběly, nahradí nové, konstatoval náměstek primátora Jiří Kotek (Alternativa). Jedině za předpokladu, že bude původní dlážděný povrch příliš poničený, musela by silnici provizorně zakrýt před její celkovou rekonstrukcí asfaltová vrstva, podotkl náměstek. "Předpokládáme, že opravy budou trvat asi tři týdny," poznamenal Kotek.   Tato fáze je podle náměstka ale jen první etapou z plánované rekonstrukce celého úseku silnice, známé i pod názvem Panorámka. Kromě povrchu silnice je ve špatném stavu i řada dalších prvků. Ať už jsou to chodníky, obrubníky či zábradlí nebo opěrné zdi kolem komunikace. Důkladná rekonstrukce celé silnice je odhadována na 30 až 40 milionů korun, uvedl Kotek. Město se pokusí tyto peníze získat v příštích letech. "Stará pražská si obnovu zaslouží. Vždyť je to nejhezčí cesta vedoucí do lázní," dodal Kotek.   vlm mol  