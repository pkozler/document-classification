 Kapela pokřtila nahrávku a zároveň ukončila svou hudební činnost  --------------------    Ke zpravodajství: FOTO ve Fotobance  ID foto: P200803110851001, P200803110860101   --------------------    Praha 29. ledna (ČTK) - Rocková kapela Nahoře Pes při netradičním vystoupení v zaplněném pražském klubu Vagon dnes pokřtila své páté album a zároveň posledním koncertem ukončila svoji činnost. Skupina se po 14 letech rozhodla k tomuto kroku pro vytíženost muzikantů v ostatních hudebních působištích v doprovodné skupině Luboše Pospíšila, Schodiště nebo Hromosvod.   "Zjistili jsme, že kapele nemůžeme dát tolik, kolik by si zasloužila. Je to skvělá parta, šlape lidsky i hudebně, ale než něco dělat napůl," vysvětlil situaci kapelník a kytarista Ondřej Fencl.   Kmotrem nahrávky s názvem Pozdní léto, která shrnuje repertoár posledních dvou let, měl původně být Kamil Střihavka. Vzhledem k jeho onemocnění ho však zastoupili bývalí členové Nahoře Pes, kteří nahrávku pokřtili bezlepkovým pivem. K tomu sborově zapěli refrén Střihavkova hitu Země vzdálená.   "Bylo by škoda tyhle písničky nezakonzervovat. Ve studiu jsme se bavili, nabrali jsme to hodně živě, v podstatě během dvou dnů, většinu máme obehranou z koncertů, tak to šlo rychle," podotkl ke vzniku alba Fencl.   Kapela Nahoře Pes přehrála repertoár nového alba, několik ukázek z předchozí desky Čína i starší skladby. Mezi hosty se objevila většina bývalých členů kapely, ale také spřátelené skupiny jako hradecká Vyhoukaná sowa, pražská dívčí skupina Molitan Noodels nebo personálně spřízněný Uširváč, revival Hudby Praha a Jasné páky. "Bude se hrát dlouho a na plný plyn, jak se sluší a patří na správně rozjetém pohřbu," uvedl ještě před koncertem Fencl.   Dodal, že už měl v posledních letech pocit, že lidi trochu přestává kapela Nahoře Pes zajímat. "Já navíc vždycky dával přednost Hromosvodu a tlačit dvě autorské kapely zároveň, to snad umí v téhle republice jenom Roman Holý. A i tak na sebe Monkey Business a J.A.R. navzájem žárlívají," sdělil.   Vedle Fencla se skupina Nahoře Pes loučila v sestavě Michal Nosek (kytara, zpěv), Pablo Eisner (baskytara) a netradičním prvkem v sestavě, bubenicí a zpěvačkou Pájou Táboříkovou.   Lídr kapely, kytarista a klavírista Fencl, vždy působil v několika kapelách najednou. Jeho jméno je spojeno s revivalem Beatles s názvem Mrtvej brouk, revivalem Hudby Praha &amp; Jasné Páky známým jako Uširváč či Lucie revivalu. Nejvíce energie v současné době věnuje skupině Schodiště, folkrockovému Hromosvodu a doprovodné kapele Luboše Pospíšila.   "Muziku považuju za nejdůležitější součást svého života," podotkl třicetiletý muzikantský samouk, který hru na kytaru odkoukal a 19 let se učil na klavír.   Roman Jireš jup  