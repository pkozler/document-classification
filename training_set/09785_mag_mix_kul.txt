 Hopperova sbírka se vydražila za 14,7 milionu dolarů  --------------------    Ke zpravodajství: FOTO ve Fotobance  ID foto: F201005310084801, F201003260370801, F200902230228701   --------------------    New York 13. ledna (ČTK) - Dražba sbírky obrazů, plakátů a dalších předmětů amerického herce Dennise Hoppera vynesla včetně poplatků více než 14,7 milionu dolarů (268,7 milionu korun), uvedla dnes agentura Reuters. Nejvíce peněz přinesly dědicům loni zesnulé hollywoodské hvězdy obrazy Andyho Warhola.   Warholův kolorovaný portrét Mao Ce-tunga se zelenými rty byl vydražen za 302.500 dolarů (zhruba 5,7 milionu korun). Do hercovy sbírky se dostal v sedmdesátých letech, kdy podle svědků Hoppera zaujal barevný Mao v koutě ateliéru Andyho Warhola. Herec popadl pistoli a obraz dvakrát zasáhl. Namísto toho, aby Hopperovi vynadal, byl prý Warhol z jeho úpravy tak nadšen, že jej označil za spoluautora díla.   Oproti původním odhadům odborníků aukční síně Christie's v New Yorku se za mnohokrát vyšší cenu podařilo prodat také Warholův obraz legendární americké krásky, herečky a zpěvačky Marilyn Monroeové z roku 1967, a to za 206.500 dolarů. Za 96.000 dolarů se udal obraz amerického umělce Bruce Connera nazvaný Picnic on the Grass, zatímco odhady hovořily o maximálně 15.000 dolarech.   Sběratelé získali také různé umělecké předměty vytvořené Hopperovými hereckými přáteli, kteří se kromě filmu věnovali i umělecké tvorbě. Mezi nimi jsou především herci Dean Stockwell, Russ Tamblyn, Viggo Mortensen a Martin Mull.   Kromě uměleckých předmětů se prodal například za 20.000 dolarů 158stránkový scénář ke kultovnímu motorkářskému filmu Bezstarostná jízda, ve kterém hrál s Hopperem Peter Fonda. Hopperovo kožené křeslo a pohovku si někdo koupil za 8750 dolarů. Po několika stovkách dolarů si podle Reuters méně majetní kupci odnesli původní plakáty k Hopperovým filmům.   "Unikátní a rozmanitá sbírka ukázala, že klienti se nezajímají jen o umění. Jsou zaujati i příběhy, které stojí za předměty," řekla ředitelka kultovních sbírek aukční síně Christie's Cathy Elkiesová. Mezi zájemci o Hopperovu sbírku byla podle ní i dvě prestižní kalifornská muzea.   Dražba začala loni v listopadu a vyvrcholila nyní dvoudenní aukcí, která skončila ve středu. Hercovy děti původně nabízely téměř 300 předmětů, z nichž 32 položek bylo staženo poté, co jejich prodej zpochybnila u soudu Hopperova pátá a před jeho smrtí zavržená manželka Victoria Duffyová.   Herec zemřel loni v květnu na rakovinu ve věku 74 let. Jeho děti, které sbírku zdědily, ji rozprodávaly údajně na přání svého otce. Podle Elkiesové si rodina přála ponechat pouze ty nejosobnější věci, jako jsou Hopperovy fotografie.   pek kš  