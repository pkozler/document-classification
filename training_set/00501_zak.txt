 V Indonésii zatčen muž za znásilnění téměř stovky chlapců  Jakarta 13. ledna (ČTK) - Ke znásilnění 96 chlapců se přiznal v Indonésii prodejce hraček. Tamní policie dnes oznámila, že 34letý muž byl zatčen minulý týden na základě stížnosti rodičů jedné z obětí.   Chlapec řekl, že jej prodejce unesl a zadržoval 45 dní. Během té doby jej opakovaně znásilňoval. Také jej nutil k sexuálním aktům s jiným mužem.   Prodejce se po zatčení přiznal, že v uplynulých dvou letech znásilnil celkem 96 chlapců ve věku od 13 do 17 let. Mnozí z nich byli takzvanými dětmi ulice, jež sebral na nádražích, sdělil vyšetřovatel Reynold Hutagalung. "Vedl si záznamy s podrobnostmi o každé ze svých obětí, přičemž v nich měl i jména 16 obětí," dodal.   Zatčený, který je sám čtyřnásobný otec, tvrdil, že jako dítě byl sám zneužívaný.   Pokud bude shledán vinným, může být odsouzen až k 15 letům vězení.   hit mik  