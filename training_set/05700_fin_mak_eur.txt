 Oživení globální ekonomiky pokračuje, rizikem jsou ceny komodit  Basilej 9. května (ČTK) - Oživení globální ekonomiky nadále pokračuje. Šéfům centrálních bank však dělají starosti poslední silné výkyvy na komoditních trzích a je potřeba více začít zkoumat jejich dopad na inflaci zvláště v době, kdy se některé ekonomiky mohou začít přehřívat. Uvedl to dnes šéf Evropské centrální banky Jean-Claude Trichet po zasedání Banky pro mezinárodní vyrovnání plateb (BIS).   Trichet rovněž upozornil, že zástupci centrálních bank nejednali na dnešním zasedání do hloubky o fiskálních problémech Řecka. Pouze se shodli na tom, že některé rozvinuté země potřebují zlepšit své finance.   Globální ekonomické oživení nyní pokračuje hlavně díky růstu v rozvíjejících se zemích. Bankéři však již podle Tricheta začínají pozorovat i rizika případného možného přehřátí některých těchto ekonomik a je potřeba se přesvědčit, že fiskální i základní makroekonomické politiky v těchto zemích jsou správné.   Rychlé oživení, zvláště v rozvíjejících se zemích jako Čína a Indie, zvyšuje tlak na růst cen. Prudký růst cen ropy a potravin však vyvolává obavy nejen v rozvíjejících se ekonomikách, ale i v západních zemích, kde je ekonomické oživení slabé.   Bankéřům navíc začaly děla starosti i výkyvy cen komodit, protože zatím nejsou schopni zhodnotit, jaké to bude mít důsledky. Potěšující zprávou podle Tricheta však je, že guvernér centrální banky Saúdské Arábie ujistil své kolegy, že největší vývozce ropy na světě se bude snažit udržet dodávky na přiměřené úrovni.   Komentáře o komoditách přichází v době, kdy cena ropy vykázala rekordní týdenní pokles o více než 16 dolarů za barel. Od počátku letošního roku naopak cena ropy silně rostla, hlavně kvůli vysokému ekonomickému růstu v rozvíjejících se zemích, napsala agentura Reuters.   irl vju  