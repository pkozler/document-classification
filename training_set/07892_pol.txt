 Při odvetném útoku Izraele v Gaze byl zabit palestinský radikál  Gaza 12. ledna (ČTK) - Raketa odpálená z izraelského letounu zabila v úterý v pásmu Gazy palestinského radikála, který se pohyboval na motocyklu poblíž hranice s Izraelem. Agentuře Reuters to potvrdila izraelská armáda i militantní organizace Islámský džihád, k níž zabitý muž patřil. Šlo o rutinní odvetu Izraele za raketové útoky radikálů na jižní Izrael, které v posledních dnech zesílily.   Mluvčí izraelské armády uvedla, že muž, který byl terčem operace, plánoval útok uvnitř Izraele. Kolem úterní půlnoci byly provedeny další tři raketové útoky, jejichž terčem byla budova bezpečnostních složek militantního hnutí Hamas, výcvikový tábor Islámského džihádu a služebna námořní policie patřící rovněž Hamasu. Žádné další oběti na životech nebyly hlášeny.   Násilí hrozí eskalací po dvou letech křehkého příměří, jež uplynuly od izraelského vpádu do Gazy na přelomu let 2008 a 2009. V posledních několika dnech to byl již třetí cílený útok na palestinské radikály, jimiž Izrael odpovídal na novou vlnu ostřelování jihu země. Od začátku roku bylo na Izrael vysláno nejméně 20 raket, řekla armádní mluvčí.   Izraelský premiér Benjamin Netanjahu adresoval militantním organizacím varování pro případ, že by raketové útoky pokračovaly. "Jestli budou zkoušet naše odhodlání bránit naše obyvatelstvo, udělají hroznou chybu," řekl Netanjahu. Jaká by byla reakce Izraele, však blíže nespecifikoval.   Islámský džihád pohrozil odplatou. Naproti tomu představitelé vládnoucího hnutí Hamas vyzvali v obavách z masivní ofenzivy Izraele ostatní palestinské ozbrojené skupiny operující v Gaze, aby nepodnikaly žádné útoky.   Příměří trvající poslední dva roky slouží palestinským zájmům a zabraňuje izraelským protiútokům, řekl agentuře Reuters mluvčí Hamasu Táhir Nunu. Ke klidu zbraní vyzval Hamas v posledních týdnech již několikrát, avšak raketové útoky pokračovaly.   jzk sva hej  