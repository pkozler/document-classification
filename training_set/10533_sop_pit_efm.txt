 Statistici dostali ve sčítání 16,8 milionu vyplněných formulářů  Praha 2. května (ČTK) - Statistikům se v letošním sčítání lidu vrátilo dosud 16,8 milionu vyplněných formulářů. Čtvrtinu z nich poslali lidé přes internet. ČTK to sdělila mluvčí Českého statistického úřadu (ČSÚ) Jana Víchová. Zatím není jasné, kolik ČSÚ poště za práce na sčítání zaplatí. Právníci nyní posuzují, zda a jak sjednané služby dodala.   Přípravu sčítání a roznášení formulářů provázely potíže. Mnozí lidé si stěžovali na to, že k nim sčítací komisaři České pošty vůbec nedorazili nebo nepřišli v ohlášenou dobu. Lidé si pak museli pro archy dojít na poštu, kde se tvořily fronty. Déle trvalo i vybalování listů z obálek, které také obstarávala pošta.   Místopředseda ČSÚ Stanislav Drápal ČTK už dřív řekl, že sčítání nyní posuzují právníci obou stran. Analyzují, zda pošta všechny objednané služby dodala. Dohoda se týká toho, "do jaké míry bude původně stanovená cena akceptována", řekl místopředseda ČSÚ. Pošta zvítězila ve výběrovém řízení a měla za akci dostat 756 milionů korun.   "Vedou se jednání. Do jejich skončení se nebudeme vyjadřovat," řekla ČTK mluvčí pošty Marta Selicharová. Neupřesnila ani, kdy by vyjednávání obou stran mohlo skončit. Konkrétnější nebyla ani mluvčí ČSÚ.   Poštou lidé odeslali zhruba tři pětiny formulářů. Čtvrtinu statistici dostali přes internet, zbytek vybrali zpátky sčítací komisaři. ČSÚ plánuje na druhou půlku května dotazování v domácnostech, jejichž členové sčítací archy převzali, ale zpět nedoručili.   Poté, co se i všechny papírové listy nasnímají do počítače, začnou statistici podle mluvčí "kontrolu duplicity". Některé formuláře totiž mohli dostat dvakrát. Komisaři doručili archy do místa trvalého bydliště, lidé se ale mohli sečíst někde jinde. Čtvrt milionu lidí má navíc svou adresu na radnici. Nyní se také prověří, zda i oni listy odevzdali. Zatím není také jasné, jak kvalitně jsou archy vyplněny.   Sčítání začalo o půlnoci z 25. na 26. března. Údaje z této chvíle se také zapisovaly do formulářů. Oficiálně akce skončila 15. dubna.   Kateřina Krausová rot      