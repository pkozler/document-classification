 Potravináři vyzvali ke kupování českých potravin  --------------------    Ke zpravodajství: GRAFIKA   --------------------    Praha/Modřice 28. ledna (ČTK) - Čeští potravináři dnes vyzvali spotřebitele, aby kupovali především tuzemské potraviny. U domácích výrobků prý mají garantovánu vysokou kvalitu, zdravotní nezávadnost, zároveň jejich koupí podpoří zaměstnanost v zemi. Dokument nazvaný podle místa vzniku Modřická výzva dnes ČTK zaslala Potravinářská komora (PK). Kromě jejího prezidenta Miroslava Tomana jej podepsali především zástupci největších tuzemských zpracovatelů drůbeže.   Výrobci upozorňují na to, že v důsledku globalizace světového obchodu se v současné době do Česka dováží řada potravin ze zahraničí. "Tyto potraviny jsou vyráběny v mnoha případech na zastaralých technologických zařízeních, které nedokážou zaručit stejnou kvalitu potravin jako místní produkce," stojí ve výzvě. Za příklad potravináři dávají drůbeží maso.   Evropská legislativa povoluje tři metody chlazení kuřecího masa, a to vzduchem, vzduchem s postřikem a ve vodní lázni. Veterináři, ale také čeští zpracovatelé a zemědělci dlouhodobě upozorňují, že chlazení masa vodou s sebou nese určitá rizika. Kromě vyššího rizika kontaminace takto chlazeného masa různými mikroorganismy například salmonelami může maso obsahovat také větší množství vody. Chlazení vodou je kromě zvýšeného rizika kontaminace a vyššího obsahu vody také levnější, což znevýhodňuje tuzemské výrobce na jednotném unijním trhu.   Na základě tehdy platné legislativy byly české podniky před vstupem země do EU nuceny upravit své provozy výhradně na chlazení vzduchem. To si vyžádalo mnohamilionové investice. Následné úpravy předpisů však výrobu a následný vývoz vodou chlazených kuřat umožnily.   "Česká kuřata jsou díky kvalitnější technologii zpracování dražší a obchodníci tak svým zákazníkům nabízejí raději kuřata z dovozu," tvrdí zpracovatelé. Tím podle nich klesá zájem spotřebitelů o česká kuřata, v důsledku čehož hrozí tuzemských chovatelům a potravinářům likvidace.   Průměrný Čech sní ročně zhruba 25 kilogramů drůbežího. Spotřeba drůbežího masa je v ČR nad evropským průměrem. Výroba drůbežího masa v Česku se ale od roku 2005 snižuje. Zatímco v roce 2005 výrobci drůbeže vyprodukovali 322.000 tun masa, v roce 2009 to bylo už jen 260.000 tun. Tuzemská poptávka je stále více pokrývána dovozy. Ty v současnosti představují zhruba 40 procent domácí spotřeby drůbežího.   mjr vju  