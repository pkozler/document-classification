 Nečas bude jednat s Kubkem o odchodech lékařů a reformě  --------------------    Ke zpravodajství: FOTO/aktuality; AUDIO   --------------------    Praha 14. ledna (ČTK) - Hromadné odchody lékařů z nemocnic a připravená reforma zdravotnictví budou tématem dnešní schůzky premiéra Petra Nečase (ODS) s prezidentem České lékařské komory (ČLK) Milanem Kubkem. Premiér chce probrat s šéfem 46.000 lékařů, jak zastavit odchody nespokojených nemocničních lékařů v odborové akci Děkujeme, odcházíme. Zajímá ho i postoj ČLK k reformě, kterou minulý týden představil ministr Leoš Heger (TOP 09). ČLK má vlastní verzi reformy, Kubek ji představí premiérovi.   Ministr Heger bude dnes jednat s hejtmany o situaci ve zdravotnictví a hrozící krizi po odchodech asi 4000 lékařů na zasedání Asociace krajů v Brně. V nemocnicích je podle údajů statistiků 12.000 až 18.000 lékařů.   Společně se všichni tři protagonisté sejdou až na úterním semináři v Senátu, kde chce dát předseda Senátu Milan Štěch prostor pro domluvu lékařů s politiky. Zřejmě poprvé se tam v plné sestavě setkají Nečas, Kubek, Heger a šéf lékařských odborů Martin Engel.   Podle mluvčího ČLK Michala Sojky nemůže stavovská organizace ovlivnit to, aby lékaři neodcházeli z nemocnic. To může podle něj jen vláda. Kubek podporuje požadavek odborářů, aby lékaři měli trojnásobek průměrného platu v zemi. Nyní mají kolem 50.000 korun i se službami a přesčasy, chtějí 70.000 základního platu.   Reforma podle návrhu ČLK je rozdělena do dvou fází - v první by krizový management měl získat ztracenou důvěru lékařů, tím i čas a podporu pro reformy. Rychlá úsporná opatření by přinesla zvýšení platů lékařů. V druhé fázi reformy podle návrhu ČLK by pak mělo postupně vzniknout stabilní a předvídatelné prostředí pro poskytování zdravotní péče.   nam mkv  