 Plyšové hračky se do světa nepodívají, jejich "cestovka" stojí  --------------------    Ke zpravodajství: ilustrační FOTO ve Fotobance  ID foto:  F201012100337901 ,  F200810150081501    --------------------    Praha 25. května (ČTK) - Cestovní kancelář Toy traveling nabízející zájezdy šité na míru plyšovým hračkám prý pozastavila činnost a své "chlupaté klienty" aktuálně nikam nevozí. Důvodem jsou podle jejího majitele úpravy v tuto chvíli nefunkčního webu, informoval dnes server E15. Projekt vzbudil velkou pozornost díky pořadu České televize Den D, kde byl poprvé představen. Na jeho vzniku se finančně podíleli i podnikatel Tomio Okamura a bývalá ministryně informatiky Dana Bérová.     "Stojíme zhruba tři měsíce," uvedl na dotaz E15 většinový majitel Marek Hlávka. Důvodem jsou podle něj úpravy internetové stránky cestovní kanceláře a vše prý nyní závisí na graficích a počítačových odbornících. Žádné zájezdy pro plyšáky proto aktuálně nenabízí. Zda a kdy obnoví své podnikání, je podle Hlávky "ve hvězdách". Podnikatel doufá, že to bude ještě letos.   Podrobnější informace nemají podle E15 ani televizní investoři Dana Bérová a Tomio Okamura. Každý z nich vložil do firmy 30.000 korun, za které získal ve firmě Toy Traveling patnáctiprocentní podíl. "Něco se tam děje, měli bychom k tomu mít schůzku koncem června," uvedla Bérová. "Už půl roku jsem se o tu firmu nezajímal, jsem jen menším společníkem. Ať to vyjde, nebo ne, je to jen reality show," doplnil Okamura.   Cestovní kancelář Toy Traveling vznikla za velké mediální pozornosti počátkem loňského roku. Klientům nabídla možnost vyslat svého plyšáka do vybraných měst světa. Objednávku měli provést prostřednictvím webu sendyourdarling.com. Zaměstnanci cestovky pak ve zvolené destinaci hračku nafotí před nejvýznamnějšími pamětihodnostmi nebo například při obědě v restauraci a fotografie spolu s plyšákem zašlou zpět zahraničnímu majiteli. Ten se pak může pochlubit svým kamarádům, kde všude plyšák byl a jaké měl hezké zážitky. Obrázky z cest mohl umístit třeba na svoji stránku na Facebooku.   phg kš  