 E.coli usmrtila ženu ve Švédsku, první podezření v ČR a Španělsku  --------------------    Ke zpravodajství: FOTO/aktuality; AUDIO; GRAFIKA   V 2.-4. odstavci jsme doplnili popření výskytu nebezpečného typu bakterie na španělských okurkách, v 6. odstavci aktualizovali situaci v ČR a v 9. odstavci počty nakažených v dalších státech EU. Text jsme průběžně upravili a zkrátili.   --------------------    Stockholm/Berlín/Madrid 31. května (zpravodaj ČTK) - První úmrtí mimo Německo si dnes ve Švédsku vyžádala epidemie nebezpečné varianty bakterie E.coli (EHEC), která způsobuje krvácivý průjem. V Německu střevní nákaze podlehlo dosud 15 lidí a dalších více než 1400 osob je s infikací nebo podezřením na ni hospitalizováno. První, zatím nepotvrzené případy nákazy hlásí také Česká republika a Španělsko. Ve všech případech jde o osoby, které se nedávno vrátily z Německa, hospitalizovaný Španěl přitom pobýval i v Česku.   Za zdroj nákazy byly dosud považovány okurky dovezené ze Španělska. Jejich nové testy v Německu však nepotvrdily, že by byly kontaminovány nebezpečným typem EHEC. Oznámila to dnes podle agentury DPA hamburská ministryně zdravotnictví Cornelia Prüferová-Storcksová. Na okurkách byl podle ní sice zjištěn výskyt EHEC, nikoli však její toxické varianty O104, která byla odhalena u infikovaných.   "Naše naděje, že jsme objevili zdroj těžkých a komplikovaných případů, se podle prvních výsledků bohužel nenaplnila," prohlásila Prüferová-Storcksová. Zdroj nákazy tak podle ní zůstává nadále neznámý.   Dřívější zveřejnění podezření vůči španělským okurkám považuje ministryně i přesto za správné. Zatajování oprávněného podezření při tak velkém počtu nemocných by podle ní bylo nezodpovědné.   Nebezpečná infekce se mezitím šíří i mimo Německo. V nemocnici ve městě Boras na jihozápadě Švédska dnes nákaze podlehla zhruba padesátiletá žena po pobytu v Německu. Hospitalizována byla v neděli.   V Česku se prověřují dvě podezření na onemocnění EHEC. Jedním z pacientů je americká turistka, která pobývala v Německu a nyní je v pražské nemocnici Na Bulovce. Druhým je Čech, který byl v Belgii a v Německu a teď je už bez obtíží. Výsledky jejich testů by měly být známy ještě dnes.   Ve Španělsku je ve vážném stavu muž, jenž podle tamních médií nedávno pobýval v Německu a v České republice. Hospitalizován byl 20. května v San Sebastiánu na severu Španělska a vzhledem ke zhoršení jeho zdravotního stavu se nyní nachází na jednotce intenzivní péče.   Nejhorší situace je v Německu, kde infekce zhruba před dvěma týdny propukla. V pondělí večer tam bylo evidováno přes 1400 prokázaných případů nebo podezření na střevní nákazu, z nich 353 s takzvaným hemolyticko-uremickým syndromem (HUS), při němž postiženým selhávají ledviny. Na seznam obětí dnes přibyla 87letá žena hospitalizovaná v Paderbornu na západě země.   Z ostatních evropských států je podle Evropské komise k dnešku 30 prokázaných případů nákazy EHEC ve Švédsku a šest podezření na ni. Třináct pacientů trpí HUS. V Dánsku je 13 nemocných, šest z nich s HUS. Švýcarsko hlásí jednoho nakaženého a Francie šest. V Nizozemsku se objevilo sedm podezření a v Británii tři.   Německé podezření vůči okurkám ze Španělska Madrid už několik dní odmítá. Na dnešním jednání ministrů zemědělství EU v maďarském Debrecínu dokonce podle DPA vyzval k odškodnění všech zemědělců, kterým toto podezření způsobilo ztráty. Mnoho evropských zemí totiž přestalo zeleninu ze Španělska odebírat. Její export je přitom důležitým zdrojem příjmů tamní ekonomiky.   Španělská ministryně zemědělství Rosa Aguilarová dnes znovu ujišťovala, že španělská zelenina je bezpečná a zdroj infekce by se měl hledat v Německu, ne v její vlasti. Tamní producenti zeleniny kvůli nynější epidemii podle ní přicházejí týdně o 200 milionů eur (4,9 miliardy Kč).   Pozitivní zprávu přinesli vědci z univerzitní kliniky v Münsteru, kteří vyvinuli rychlý test, pomocí něhož lze výskyt smrtící bakterie u člověka prokázat během několika hodin. Lékaři by tak už nemuseli čekat dny, než se zhoubná nemoc u napadeného projeví. Mohou se jím prý testovat i potraviny na přítomnost EHEC.   fln zdp mik  