 Automobilový trh v Číně podle GM poroste až o 15 procent ročně  Detroit 11. ledna (ČTK) - Automobilový trh v Číně v příštích pěti letech poroste o deset až 15 procent ročně. Předpověděli to představitelé největší americké automobilky General Motors na detroitském autosalonu. Dodali, že GM hodlá zvýšit svou výrobu v Číně, aby uspokojila stoupající poptávku. Upozornili rovněž, že firma chce v Číně během dvou let zahájit produkci malých elektromobilů.   Automobilka předpokládá, že tyto elektromobily časem začne z Číny vyvážet, a to možná i do Spojených států. Šéf mezinárodních aktivit GM Tim Lee sice upozornil, že firma prozatím žádné konkrétní plány na vývoz automobilů vyrobených v Číně do USA nemá, ale dodal, že v příštím roce se situace může změnit.   V loňském roce celkový prodej osobních aut v Číně stoupl o třetinu na rekordních 13,8 milionu vozů. GM loni zvýšila svůj prodej v Číně o zhruba 29 procent na 2,35 milionu vozů. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   Přední světové automobilky se snaží expanzí v Číně kompenzovat pokles poptávky na rozvinutých trzích. Čína předloni díky silnému růstu prodeje vystřídala Spojené státy na pozici největšího automobilového trhu světa.   pmh mha   