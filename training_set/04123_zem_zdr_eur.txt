 Brusel výrobcům krmiv kvůli dioxinové kauze hrozí novou regulací  Brusel 11. ledna (zpravodaj ČTK) - Evropská komise chce regulovat aktivity výrobců potravinových doplňků a krmiv pro zvířata. Reaguje tak na současný skandál kolem německého krmiva, které bylo kontaminováno rakovinotvornými dioxiny. Komise by tak chtěla přispět k předcházení podobným problémům a větší jistotě pro běžné spotřebitele.   O situaci a možných opatřeních se v pondělí večer hovořilo v Bruselu mezi zástupci zemědělského sektoru a unijních úřadů. Mluvčí komise Frederic Vincent ho ale dnes označil za zklamání. Nepadly prý na něm žádné konkrétní návrhy, které by mohly zamezit opakování současných problémů s německým krmivem.   Komise, která v EU dohlíží na dodržování norem, vyzvala zástupce sektoru k dobrovolným akcím, jejichž nástin by měli předložit do konce měsíce. Jinak prý komise zváží regulaci na evropské úrovni. O situaci budou jednat na zasedání 24. ledna i ministři zemědělství zemí EU.   Současné potíže s německým krmivem nejsou první, které se v EU v posledních letech objevily. Kontaminováno bylo i krmivo v Belgii v roce 2006, v Itálii o dva roky později či předloni v Irsku.   pkt jw  