 Počet cestujících na letištích firmy Fraport stoupl o 8,9 pct  Frankfurt 14. ledna (ČTK) - Letiště provozovaná německou společností Fraport AG loni odbavila 88,6 milionu cestujících, což bylo o 8,9 procenta více než předloni. Růst zaznamenala společnost navzdory přerušení letecké přepravy kvůli výbuchu islandské sopky a nepříznivému počasí ke konci roku. Počet odbavených cestujících na mezinárodním letišti ve Frankfurtu pak stoupl o 4,1 procenta na 53 milionů.   Fraport kromě mezinárodního letiště ve Frankfurtu, které je druhé nejvytíženější v kontinentální Evropě, rovněž vlastní nebo drží podíly v dalších letištích, mimo jiné v německém Hannoveru, senegalském Dakaru, tureckém městě Antalya, peruánské Limě či bulharských městech Varna a Burgas.   Výrazné zlepšení zažila firma v nákladní letecké přepravě, která v roce 2009 kvůli krizi prudce klesla. Objem přepravených nákladů na letištích Fraportu se zvýšil o více než pětinu na 2,6 milionu tun. Z toho 2,3 milionu tun připadlo na letiště ve Frankfurtu.   Počet vzletů a přistání na letišti ve Frankfurtu se však zvýšil pouze o 0,3 procenta na 464.432. Důvodem byla hlavně různá přerušení přepravy, ať již kvůli počasí, sopce nebo různým stávkám. Celkem bylo loni ve Frankfurtu zrušeno 22.000 letů, což odpovídá přepravě zhruba 1,4 milionu cestujících. Počet zrušených letů byl nad ročním průměrem z posledních deseti let, který činí 15.000 letů, napsaly agentury AP a DPA.   Hlavními akcionáři Fraportu jsou německý stát Hesensko s podílem téměř 32 procent a město Frankfurt s více než pětinou akcií. Největší zákazník frankfurtského letiště, aerolinky Lufthansa, vlastní deset procent firmy. Po pěti procentech drží Capital Group a Julius Baer.   irl vju  