 Prodej vozů Hyundai do firemních flotil v ČR bude řídit Strnadel  Praha 6. ledna (ČTK) - Prodej vozů Hyundai pro firemní vozové parky v Česku povede Martin Strnadel (56), který v minulosti na stejné pozici pracoval pro společnost Renault. Nahradil Radomíra Němečka, který z Hyundai Motor Czech odešel. Společnost to uvedla v tiskové zprávě.   "Jelikož se pan Strnadel dlouhodobě specializuje na fleetový prodej, věříme, že jeho dlouholeté zkušenosti notnou měrou přispějí k rozšíření portfolia spokojených firemních zákazníků značky Hyundai," uvedla mluvčí Hana Holcová.   Strnadel v minulosti vedle angažmá pro Renault čerpal zkušenosti jako manažer prodeje v leasingové společnosti UniCredit Leasing.   Společnost Hyundai Motor je součástí skupiny Hyundai-Kia Automotive Group, která je od roku 2007 čtvrtým největším výrobcem automobilů na světě a zahrnuje přes dvacet dceřiných společností a přidružených organizací působících v různých oborech automobilového průmyslu. Od ledna do listopadu loňského roku Hyundai v ČR zvýšila prodej osobních aut o 15 procent na 8924 aut, což znamená páté místo na trhu.   jsa vju  