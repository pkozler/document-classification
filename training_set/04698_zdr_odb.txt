 Karlovarskému kraji hrozí zablokování péče o ohrožené novorozence  Karlovy Vary 13. ledna (ČTK) - Karlovarskému kraji hrozí zablokování péče o ohrožené novorozence včetně specializované neonatologické převozové služby. V prohlášení, které dnes zaslal ČTK Lékařský odborový klub Karlovarské krajské nemocnice (KKN), lékaři upozorňují na to, že výpověď podalo pět z devíti doktorů na dětském oddělení nemocnice v Karlových Varech, které o patologické a nezralé novorozence pečuje. V prohlášení uvádějí, že jsou odhodlání v akci Děkujeme, odcházíme vydržet až do konce.   Podle nespokojených lékařů bude jejich případný odchod znamenat problematickou zdravotní péči na standardních stanicích, kde zůstanou jen dvě mladé neatestované lékařky a primář. Lékaři uvádějí, že loni zajistili 104 převozů novorozenců v rámci kraje pro nemocnice Sokolov, Ostrov a Cheb i mimo kraj.   "Výpovědi podali všichni gynekologové a neonatologové v Karlových Varech a téměř všichni ve Fakultní nemocnici Plzeň. Výrazně bude ohrožena péče hlavně o rizikové těhotné a novorozence s nízkou porodní hmotností v Karlovarském i Plzeňském kraji," uvádějí lékaři v prohlášení.   V Karlovarském kraji podalo výpověď 78 lékařů z krajské nemocnice v Chebu a v Karlových Varech, což je zhruba 30 procent z celkového počtu. Z Karlových Varů má odejít 59 lékařů, z Chebu 19. V pronajaté sokolovské nemocnici a v soukromých nemocnicích žádný lékař výpověď nepodal. Nejhorší situace by v případě, že všichni lékaři ve výpovědi opravdu odejdou, nastala pro interní a gynekologická oddělení.   Karlovarskému kraji v případě, že odejdou lékaři z jeho nemocnice, pomohou v rámci svých možností soukromé nemocnice v Mariánských Lázních a Ostrově a také nemocnice v Sokolově, jíž kraj od ledna pronajal nemocnici Ostrov. Generální ředitel krajské nemocnice Zdeněk Horák se ovšem domnívá, že 70 až 80 procent lékařů podalo výpověď jen ze solidarity a do odchodu se jim příliš nechce.   vlm mol  