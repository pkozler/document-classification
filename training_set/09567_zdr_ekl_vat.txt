 Malajsie vyslala do boje proti horečce dengue modifikované komáry  Kuala Lumpur 26. ledna (ČTK) - Malajsijské úřady vypustily koncem loňského roku do pralesa na 6000 geneticky upravených komárů. Jde o první experiment svého druhu v Asii, jehož cílem je zbrzdit šíření horečky dengue. Informovala o tom dnes agentura AP.   První testování v terénu má připravit cestu pro oficiální využití geneticky modifikovaných samečků moskyta druhu Aedes aegypti. Po jejich spáření se samičkami by mělo vzniknout potomstvo s kratším životem a následně by se měla snížit i populace těchto moskytů vůbec.   Zárodky horečky dengue přenášejí pouze samičky. Nemoci v loňském roce v Malajsii podlehlo 134 lidí.   Projekt vyvolal kritiku některých malajsijských ochránců přírody, kteří se obávají nepředvídaných následků, například neúmyslného vytvoření nekontrolovatelně zmutovaného komára. Podle oponentů by také mohlo vymizení moskyta vytvořit prázdný prostor, jejž by zaplnil jiný hmyz, který by mohl přinést nové nemoci.   Vládní úřady ale tvrdí, že jejich výzkum je veden v malém měřítku, a nehodlají přistoupit k širšímu vypouštění moskyta. Navíc odborníci poukazují na to, že geneticky upravení moskyti rychle hynou.   Ústav pro lékařský výzkum upřesnil, že do neobydlené pralesní oblasti ve východní Malajsii bylo vypuštěno asi 6000 samečků laboratorních komárů loni 21. prosince. Do oblasti však bylo kvůli vědeckému srovnání vypuštěno také 6000 normálních samečků Aedes aegypti.   Ústav příliš podrobností o projektu neposkytl, ale prý byl "úspěšně" završen 5. ledna. A všichni moskyti byli prý vyhubeni insekticidy.   Zatím není v plánu vypouštění dalších komárů, dokud nebudou zanalyzovány výsledky z nynějšího pokusu - mimo jiné délka života laboratorních moskytů a rozsah jejich rozšíření v divočině.   V Asii jde o první podobný experiment. Podle nejmenovaného činitele malajsijské vlády ale modifikovaní komáři byli předtím vypuštěni do přírody v boji proti dengue například na Kajmanských ostrovech.   Vláda premiéra Najiba Razaka přistoupila k tomuto "inovativnímu" projektu v boji s dengue po nepříliš úspěšných kampaních. Při nich byli Malajsijci vybízeni, aby v okolí svých domovů likvidovali stojatou vodu, v níž se komáři mohou rozmnožovat.   Počet úmrtí na dengue v Malajsii loni vzrostl o 52 procenta ve srovnání s rokem 2009, kdy na ni v zemi zemřelo 88 lidí. Celkový počet nakažených vzrostl o 11 procent na více než 46.000 případů.   Tropická horečka dengue se vyskytuje v Asii, v Latinské Americe a v Africe. Projevuje se vysokými teplotami, bolestmi hlavy a kloubů a zvracením. V těžkých případech může vést k vnitřnímu krvácení, zhroucení oběhového systému a smrti. Dosud proti ní nebyla vyvinuta očkovací látka, neexistuje ani konkrétní léčba, je důležité při ní především doplňovat tekutiny.   hit mik  