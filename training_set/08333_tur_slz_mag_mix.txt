 Návrhář Hilfiger chce přestavět Met Life Tower na hotel  --------------------    Ke zpravodajství: ilustrační FOTO ve Fotobance  ID foto:  F201004060128101 ,  F201104060380001    --------------------     New York 6. května (ČTK) - Módní návrhář Tommy Hilfiger podepsal dohodu o koupi manhattanského mrakodrapu ve tvaru věže s hodinami Metropolitan Life Insurance Company Tower, známého také jako Met Life Tower, za 170 milionů USD (2,8 miliardy Kč). Budovu chce přeměnit na hotel. Píše o tom na internetu The New York Times (NYT) s odvoláním na osobu obeznámenou se situací.   Hilfiger prodal před 14 měsíci svoji módní firmu, která nesla jeho jméno, firmě Phillips-Van Heusen za tři miliardy USD. Objekt vhodný pro výstavbu hotelu hledal již více než rok, mimo jiné uvažoval i o bývalé centrále NYT.   Hilfiger nebude prvním návrhářem, který se vrhá do hotelového průmyslu. Giorgio Armani plánuje vlastní řetězec luxusních hotelů, první z nich již otevřel v Dubaji.   Mrakodrap Met Life Tower byl dokončen v roce 1909. Má 50 poschodí, pozlacenou kopuli a tvar zvonice svatého Marka v Benátkách. Po svém dokončení byl až do roku 1913 nejvyšší budovou světa a v současnosti patří na seznam národních historických památek. V uplynulých letech chtělo budovu několik developerů přeměnit na luxusní byty, jejich plány však nevyšly.   irl vju  