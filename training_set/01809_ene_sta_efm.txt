 Moravskoslezský kraj má mít dostatek energie na konci roku  Ostrava 3. května (ČTK) - Moravskoslezský kraj má mít k dispozici dostatek elektrické energie pro další rozvoj na konci letošního roku. Region se nyní potýká s problémem v přenosové kapacitě, která není dostatečná a neumožňuje do něho přivést potřebné množství energie. Brzdí to například příchod dalších investorů. Situaci má vyřešit dokončení nové trafostanice v Kletné na Novojičínsku za dvě miliardy korun v původně plánovaném termínu v závěru roku. ČTK to dnes sdělila mluvčí Skupiny ČEZ pro střední a severní Moravu Alice Lutišanová.   ČEZ nyní musí odmítat připojení nových investorů nebo požadavky firem, které chtějí na Ostravsku zvýšit výrobní kapacity. "Nová trafostanice by měla být hotová do konce roku, v listopadu nebo prosinci. Její výstavba běží podle plánu. Poté bude možné opět připojovat nové velkoodběratele," uvedla Lutišanová.   Kvůli nedostatku elektrické energie nemohla být podle ostravského primátora Petra Kajnara (ČSSD) pokryta potřeba nově příchozích investorů, ČEZ jim nebyl schopen dodávky elektřiny garantovat. Ostravě však paradoxně v tomto ohledu pomohla hospodářská krize, která nové investice zbrzdila. Nyní však poptávka po energii v regionu opět stoupá. "Nejen noví investoři, ale i současné firmy nás žádají o zajištění vyššího odběru," řekla Lutišanová. Energie mohla například chybět pro plánovanou výstavbu nové ocelárny společnosti ArcelorMittal Ostrava nebo novou elektrickou pec firmy Evraz Vítkovice Steel.   ČEZ v současné době dokončil nové vedení velmi vysokého napětí na trase mezi Novým Jičínem a Příborem za 130 milionů korun, které má větší přenosovou kapacitu. "Je to krok navazující na zmíněnou nejvýznamnější stavbu současnosti - transformační uzel v Kletné. Tyto stavby významně pomohou v řešení současné situace nedostatku volného výkonu pro připojování nových odběratelů v Moravskoslezském kraji," konstatovala Lutišanová.   Stavba nové trafostanice je společnou investicí společností ČEZ a ČEPS. Bude mít transformační výkon 700 megavoltamperů, což je srovnatelné s výkonem jedné elektrárny, například Elektrárny Dětmarovice s výkonem 800 megawattů.   Radim Kijonka vju  