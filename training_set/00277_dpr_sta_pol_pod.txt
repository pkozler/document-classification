 Plzeň zahájí další etapu rekonstrukce severní tramvajové tratě  Plzeň 1. května (ČTK) - V Plzni začne druhá etapa rekonstrukce tramvajové trati na Karlovarské třídě, která vede do nejlidnatějších částí města. Slouží ale už více než 30 let a je v havarijním stavu. Radnice zahájí opravu 1100 metrů dlouhého úseku od ulice Na Chmelnicích po křižovatku se Sokolovskou ulicí, řekl ČTK primátorův technický náměstek Petr Rund (ODS).   Rekonstrukce úseku nejvyužívanější plzeňské tramvajové trati je letos největší investiční akcí města. Vyjde včetně daně na 136 milionů korun. Díky výběrovému řízení se městu podařilo snížit výrazně cenu, neboť projektová cena se pohybovala kolem 230 milionů korun, řekl Rund.   V pondělí město předá staveniště. "Rekonstrukce je rozdělena na dvě části a uskuteční se za úplné výluky tramvajového provozu v měsících červenec a srpen, kdy jsou v platnosti prázdninové jízdní řády a také automobilový provoz není tak hustý jako ve zbytku roku," sdělil Rund.   První část úseku bude osazena velkoplošnými panely. "Druhá část od zastávky U Družby po stanici Gerská bude provedena na klasickém kolejovém svršku, to znamená na pražcích s užitím železobetonových zákrytových panelů. Užití této technologie je možné z důvodu menšího zatížení tramvajovým provozem," vysvětlil Ondřej Prokop z magistrátu.   Součástí prací budou i další změny - všechny křižovatky v úseku dostanou novou světelnou signalizaci, v aleji Svobody přibude ve směru do centra odbočovací pruh pro auta, odstraní se nevyužívaný podchod U Družby a zastávky veřejné dopravy budou mít bezbariérové přístupy.   Během výluky budou cestující tramvajové linky 4 vozit náhradní autobusy. Stavební práce se dotknou i řidičů. Budou uzavřeny části jízdních pruhů podél tramvajového pásu. "Budeme se snažit, aby v obou směrech byly zachovány alespoň dva jízdní pruhy. Pouze při stavbě kanalizace a rušení podchodu dojde v daném úseku ke krátkodobému svedení provozu do jednoho jízdního pruhu," uvedl Rund.   Oprava první části trati v délce téměř jeden kilometr si v roce 2009 vyžádala 176 milionů korun. Pro třetí a poslední etapu již bylo vydáno územní rozhodnutí a zahrnuje rekonstrukci trati od zastávky Severka až po konečnou tramvaje číslo 4. V letošním roce se počítá se zpracováním dokumentace pro stavební povolení, které by mohlo být vydáno v první polovině příštího roku. Termín zahájení rekonstrukce poslední části bude záležet na finančních možnostech města v dalších letech.   Lada Pešková vju      