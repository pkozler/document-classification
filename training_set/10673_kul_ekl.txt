 Na pražském Výstavišti mohou lidé od března vidět pravěká zvířata  --------------------    Ke zpravodajství: FOTO ve Fotobance  ID foto: P201101270297901, P201101270280001, P201101270279601, P201101270279501   --------------------    Praha 28. ledna (ČTK) - Sedmnáct modelů pravěkých zvířat v životní velikosti si budou moct lidé prohlédnout na výstavě Giganti od 5. března na pražském Výstavišti v Křižíkově pavilonu E. Modely vytvořila skupina výtvarníků pod odborným dohledem paleontologů. Jedním z největších a nejtěžších exponátů bude mamut, který měří 4,1 metru na délku a váží 750 kilogramů. Modely se právě v těchto dnech instalují. Za projekt Giganti o tom informoval Zdeněk Třískala.   Výstava bude přístupná od 5. března do konce června 2011. Velký úspěch zaznamenala podobná expozice už loni na jaře v Plzni. Exponáty z ní byly pak zapůjčeny na několikaleté turné po Jižní Americe. Organizátoři se ale rozhodli vytvořit nové modely a udělat podobnou a rozšířenou výstavu letos v Praze.     Kromě mamuta svou velikostí návštěvníky jistě zaujme také šest metrů dlouhý pozemní lenochod megatérium, který obýval jihoamerický kontinent. Na stejném teritoriu žil rovněž dvoutunový glyptodon, příbuzný dnešního pásovce.   Návštěvníky podle organizátorů určitě překvapí i obrovitý jednorohý nosorožec elasmotérium nebo rodinka dvoumetrových severoamerických velebobrů. Výstava ukáže také veledaňka (megaloceros) s více než třímetrovým parožím, srstnatého nosorožce a pratura.   Mezi menší modely patří americký šavlozubec (smilodon) přezdívaný šavlozubý tygr nebo jeskynní lev. Zvláštním velikánem výstavy je bezkřídlý, téměř čtyřmetrový exotický pták moa z Nového Zélandu. Velký zájem návštěvníků lze očekávat u lovecké scény, kdy obrovitý medvěd útočí na překvapené lovce.   Více informací o výstavě lze najít na webových stránkách  www.giganti.cz .   hck mkv  