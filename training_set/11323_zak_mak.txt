 Dohnal se odvolal proti rozhodnutí kárné komory o jeho výrocích  --------------------    Ke zpravodajství: FOTO ve Fotobance  ID foto: P201012130308201, P201011010255301   --------------------    Praha 21. ledna (ČTK) - Prezident Nejvyššího kontrolního úřadu (NKÚ) František Dohnal se odvolal proti rozhodnutí kárné komory, která ho uznala vinným z toho, že ohrozil důvěru v nezávislost a nestrannost úřadu. Případem se tak bude zabývat Nejvyšší soud, řekl dnes novinářům Dohnalův právník Václav Vlk. Komora loni v listopadu uložila šéfovi NKÚ napomenutí za jeho výroky, podle kterých někteří členové kolegia ovlivnění politickými stranami prosadili to, že se neuskuteční některé plánované kontroly.   Podle předsedy kárné komory a viceprezidenta NKÚ Miloslavy Kaly Dohnal v lednu 2009 v týdeníku Respekt naznačoval, že je úřad zpolitizovaný a že se někteří členové na této politizaci podílejí. Šéf úřadu v rozhovoru pro týdeník řekl, že politické strany v některých případech ovlivňují práci NKÚ a vynucují si nominaci svých členů do vedení této instituce. O některých členech kolegia uvedl, že mají sklon ovlivňovat kontrolní plán. "Někteří členové kolegia spojení s politickou skupinou měli tendenci ovlivnit plán kontrolní činnosti, aby se některé věci nekontrolovaly. I když neargumentovali politickými důvody," řekl tehdy Dohnal.   Podle Vlka je případ již promlčen. Advokát také již dříve uvedl, že o vině jeho klienta neměla rozhodovat komora pod vedením viceprezidenta a bývalého poslance ČSSD Kaly. Právě on totiž byl podle Vlka jedním z lidí, které měl ve svém prohlášení o politickém ovlivnění Dohnal na mysli. Právník již dříve požadoval vyloučení Kaly z důvodu podjatosti. Kárná komora však rozhodla, že viceprezident podjatý není.   Další Dohnalův případ dnes pokračoval u Obvodního soudu pro Prahu 7. Obžaloba v něm šéfa NKÚ viní z toho, že využíval nepřiměřeně luxusní byty, a tím způsobil státu škodu ve výši minimálně 1,1 milionu korun. Dohnalovi, který obvinění z porušení povinnosti při správě cizího majetku odmítá, hrozí v případě prokázání viny šest měsíců až pět let vězení nebo peněžitý trest.   Soudkyně Iva Fialová jednání v trestní kauze odročila. "Soud si žádal, aby úřad vlády, Poslanecká sněmovna a Senát odpověděly na to, jaké vily a jaké nemovitosti mají k užívání pro funkcionáře konkrétních institucí, kolik to ročně stojí a kolik členů rodiny tam bydlí," uvedl Vlk s tím, že tyto dokumenty zatím soud neobdržel. Jde podle něj například o informace o částce za Kramářovu vilu, o bydlení předsedy sněmovny a dalších. Pokud instituce na otázky odpoví, mohlo by hlavní jednání skončit na příštím jednání v březnu.   Policie podezírala šéfa NKÚ také ze zneužití pravomoci veřejného činitele kvůli tomu, že podle ní odmítl vydat podklady pro audit hospodaření úřadu. Případ však následně odložila. Dohnal čelí i trestnímu oznámení kvůli zpronevěře.   ado pba  