 Lovosice začnou zveřejňovat údaje o čistotě ovzduší na webu  Opravili jsme chybnou první větu 1. odstavce "Desetitisícové Lovosice začnou měřit čistotu ovzduší ve městě." na správné znění "Desetitisícové Lovosice začnou zveřejňovat na svém webu údaje o čistotě ovzduší ve městě.". V tomto smyslu jsme opravili i titulek a headline.   --------------------    Lovosice (Litoměřicko) 6. května (ČTK) - Desetitisícové Lovosice začnou zveřejňovat na svém webu údaje o čistotě ovzduší ve městě. Dnes o tom informoval jeho mluvčí Radim Tuček. Kromě zákonných povinností k tomu radnici vede i poměrně intenzivní znečištění, spojené nejen s místními chemičkami, ale i s problematickou dopravou.   Město chce zveřejňovat na svých webových stránkách aktuální hodnoty oxidu siřičitého, polétavého prachu a oxidů dusíku. Hodnoty by se měly aktualizovat po půlhodině. Ve velkých městech tuto funkci obstarává Český hydrometeorologický ústav, v Lovosicích ale neměří.   Lovosická radnice proto vzala iniciativu do svých rukou; náklady prý nebudou vysoké. "Na budově městského úřadu je instalováno několik přístrojů na měření kvality ovzduší, které jsou ve vlastnictví společností Glanzstoff Bohemia a Lovochemie v ceně stovek tisíc korun. Tyto přístroje obsluhuje pracovník Zdravotního ústavu v Ústí nad Labem, který k nám jezdí denně odebírat vzorky," uvedla starostka Lenka Lízlová (ČSSD).   Lovosice byly už před rokem 1989 známé značným znečištěním ovzduší, které způsobovaly především chemičky na okraji města. V posledních letech zase obyvatele trápí dlouhé kolony automobilů, které přes město objíždějí chybějící úsek dálnice D8.   jtb snm  