 Hokejisté Jihlavy zdolali vedoucí Ústí nad Labem v nájezdech  Praha 29. ledna (ČTK) - Hokejisté Dukly Jihlava dokázali obrat vedoucí tým první ligy z Ústí nad Labem o dva body. Dramatický šlágr 41. kola skončil i po prodloužení nerozhodně 2:2, nájezdy rozhodl domácí Padělek. Druhý Chomutov má po výhře 4:1 v Hradci Králové na svého severočeského rivala manko pět bodů.   Jihlava prožila skvělý vstup do utkání. Už ve třetí minutě nahodil v útočném pásmu Šidlík puk na ústeckou branku a ten odrazem o horní tyčku skončil v síti. Za sedm minut bylo vyrovnáno, když ve vlastním oslabení ujel Mikulík a střelou k levé tyči po ledě nedal Řehořovi šanci. Severočeši se dostali do vedení za necelé tři minuty znovu díky Mikulíkovi, zásluhou Čachotského bylo ale ještě do přestávky vyrovnáno. Skóre 2:2 vydrželo i přes řadu šancí až do nájezdů, ve kterých byli lepší domácí.   Chomutov o své úspěchu na východě Čech rozhodl třemi rychlými góly v první desetiminutovce a Hradci povolil jen korekci na konci druhé třetiny. Konečné skóre 4:1 završil v 55. minutě Kůs.   V Berouně se dočkali diváci osmi gólů a navíc i vítězství svého týmu po devítizápasové sérii proher. O osudu zápasu se Znojmem rozhodl za stavu 3:3 v předposlední minutě kapitán Novotný po pěkné kombinaci. Domácí výhru pojistil střelou přes celé hřiště do odkryté branky Nedvěd.   Za výhrou 3:1 nad Havlíčkovým Brodem vykročila Olomouc už po 77 vteřinách, když chyboval hostující obránce a rozehrávkou vyslal do brejku domácího Haluzu, který zakončil mezi betony Slipčenka. Hanáci se poté dostali pod tlak, hráli zhruba dvě minuty v dvojnásobném oslabení. Hosté přesilovku využili, střelu odraženou od zadního mantinelu doklepl do branky Zohorna. Odpověď ze strany Olomouce přišla za minutu - přihrávku Polodny využil Černý. Domácí neproměnili řadu brejků, výhru pojistil až Černý střelou do prázdné branky.   Poslední místo už má jisté Písek, který v duelu dvou týmů z chvostu nestačil na Chrudim. Ta využila slabší sestavy Písku k pohodlné výhře 4:1. V záchranářském souboji mezi Táborem a Litoměřicemi mnoho pohledných akcí k vidění nebylo, vynikali především brankáři. Po bezbrankovém utkání v samostatných nájezdech rozhodl o dvou bodech pro Tábor Matušík.   Samostatné nájezdy musely vyřešit i výsledek zápasu Benátek s Vrchlabím. Hostům zajistil výhru 3:2 Zadina, který proměnil oba své nájezdy.   Druhou porážku v tomto týdnu musela strávit Kadaň. Po prohře 3:6 v Třebíči už se propadla na poslední postupové místo do play off. Tábor a Litoměřice na ni ztrácejí jen dva body.   ohr ura    