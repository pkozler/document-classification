 V Praze loni klesly pronájmy kanceláří i jejich výstavba  Praha 18. ledna (ČTK) - V Praze se v roce 2010 pronajalo 214.700 metrů čtverečních moderních kanceláří, což je meziroční pokles zhruba o 12 procent. Klesl také objem kanceláří, které stavitelé uvedli na trh. Vyplývá to z dnes zveřejněných údajů sdružení poradenských společností Prague Research Forum.   Číslo o pronajatých kancelářích vylepšují obnovené smlouvy nájemců, takzvané renegociace. Na pronájmech se loni podílely ze 42 procent, v roce 2009 to byla přibližně třetina.   Za rok 2010 přibylo v Praze 41.794 čtverečních metrů kanceláří. Předloni to bylo 161.700 metrů čtverečních. "V roce 2011 očekáváme dokončení téměř 100.000 metrů čtverečních nových kancelářských prostor, další budovy jsou již ve výstavbě i s plánovaným dokončením v roce 2012," uvedli odborníci.   Nájemce v hlavním městě postrádalo v závěru loňského roku 13,2 procenta kancelářských prostor.   V Praze bylo na konci roku 2010 celkem 2,7 milionu metrů čtverečních moderních kanceláří. Na 68 procent z nich patří do moderní třídy A, zbytek tvoří kanceláře třídy B.   dnv dvd  