 Prodej aut v Japonsku loni stoupl o 7,5 procenta na pět milionů  Tokio 5. ledna (ČTK) - Celkový prodej automobilů v Japonsku se v loňském roce zvýšil o 7,5 procenta na 4,956 milionu vozů. Vyplývá to z dnešních údajů Japonské asociace obchodníků s automobily (JADA). V samotném prosinci se ale prodej meziročně propadl o 23 procent na 287.851 vozů. Poptávka byla loni podpořena programem šrotovného, který však v září skončil.   Japonská asociace výrobců automobilů (JAMA) v prosinci předpověděla, že v letošním roce prodej automobilů v Japonsku klesne zhruba o deset procent na 4,465 milionu vozů.   Japonsko spustilo program šrotovného předloni v dubnu. Spotřebitelé díky němu mohli získat příspěvek až 250.000 jenů (zhruba 57.000 Kč) v hotovosti na výměnu více než 13 let starého automobilu za nový, jenž splňoval stanovené normy pro spotřebu pohonných hmot. Program měl původně skončit již v březnu, vláda jej však prodloužila do září.   Bez zahrnutí miniautomobilů, což jsou vozy s obsahem motoru do 660 kubických centimetrů, se loni prodej zvýšil o 11 procent na 3,23 milionu vozů. V prosinci naopak klesl o 28 procent na necelých 180.000 vozů, napsala agentura Reuters.   Pokles prodeje na domácím trhu v prosinci bez zahrnutí miniautomobilů vykázaly všechny velké japonské automobilky. Prodej Toyoty se snížil zhruba o třetinu, prodej Hondy o více než dvě pětiny a prodej Nissanu o pětinu. Prodej automobilů dovezených ze zahraničí však v prosinci stoupl o 14 procent na 22.578 vozů.   pmh dvd  