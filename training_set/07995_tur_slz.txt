 Počet hostů v Plzeňském kraji byl v 1. čtvrtletí o 9,4 pct vyšší  Plzeň 10. května (ČTK) - Zájem turistů o Plzeňský kraj byl tradičně v první čtvrtině letošního roku slabší než v jiných čtvrtletích. Region ale zaznamenal po dvou předchozích letech propadů výrazný meziroční nárůst počtu hostů o 9,4 procenta na 89.272 návštěvníků. Kraj je dokonce lepší než republikový průměr, který je meziročně o 8,5 procenta vyšší. Na Plzeňsko zavítalo od ledna do konce března nejvíce turistů za posledních deset let. Vyplývá to z dnešních údajů Českého statistického úřadu. V počtu hostů skončil region mezi všemi kraji ČR čtvrtý od konce, za ním jsou ještě Vysočina, Pardubický a Ústecký kraj.   U českých hostů registrují statistici za první čtvrtletí meziroční nárůst o 1,3 procenta na 60.287 návštěvníků, u cizinců dokonce 31,5 procenta. Do Plzeňského kraje jich přijelo 28.985, nejvíce z Německa, Slovenska, Rakouska, Velké Británie a Ruska. Turisté strávili v kraji v průměru 2,55 noci, což je meziročně o 0,15 noci méně. Z toho cizinci 2,3 a domácí turisté průměrně 2,7 noci. Celkový počet přenocování se meziročně zvýšil o 3,6 procenta na 227.893.   Region skončil za první tři měsíce v mezikrajském srovnání čtvrtý od konce. Konkurenční sousední oblasti byly lepší. Do Karlovarského kraje přijelo přes 149.000 turistů, meziročně o 19,4 procenta více. Do jižních Čech 127.420 návštěvníků, což je nárůst o 7,1 procenta.   Turisté jezdí do Plzeňského kraje nejvíce v létě; začátek roku ale letos zachránila Plzeň. Podnikatelé v turistických centrech většinou přiznali menší zájem lidí o zimní rekreaci. Kvůli krizi lidé šetří. Mají menší zájem o týdenní pobyty, přijedou na jednu dvě noci. Ubytovací zařízení a restaurace přitom meziročně nezdražovaly.   Podle analýzy krajského úřadu region zdaleka není na svým limitech návštěvníků, turistické kapacity mohou ještě přibývat. Rozšiřuje se kulturní, zájmová i nákupní nabídka. Region se stává velmi atraktivním díky tomu, že se jeho metropole stane v roce 2015 Evropským hlavním městem kultury a přitečou do ní stovky milionů korun.   Podle Kristiny Štěpánové z plzeňské radnice už Plzeň ztrácí image nezajímavého města. Turisté jsou zvědaví například na nové kašny na náměstí, sadový okruh a na kulturní nabídku. Do města už jezdí častěji turisté, například němečtí, na dvě noci. Nizozemské a belgické rodiny se ubytovávaly v Plzni i na celý týden a směřovaly odtud na výlety po celém kraji. Vyžadují ale pestré programy pro děti.   Letošní jedničkou zůstali Němci, kterých přijelo za leden až březen 14.400, meziročně o 28 procent více. Druzí byli Slováci s téměř 1600 návštěvníky, což je nárůst o 22 pct, následují Rakušané se 1400 turisty, kteří posílili o 57 pct. S téměř 1100 hosty následují Britové a Rusové, jichž přijelo téměř dvakrát více než loni.   Loni navštívilo kraj téměř 490.000 Čechů a zahraničních hostů, což byl dvouprocentní meziroční nárůst. Cizinců dorazilo přes 156.000, o 8,5 procenta více. Počet Čechů klesl o 0,7 procenta.   Nejlákavějším turistickým cílem je plzeňská zoo, zejména díky otevření nových atraktivních afrických a asijských výběhů v červenci. Následuje Prazdroj, plzeňský Dinopark s modely prehistorických dinosaurů, dále akvapark v Horažďovicích, interaktivní muzeum vědy Techmania, Západočeské muzeum a katedrála, vše v Plzni.     Vývoj cestovního ruchu v Plzeňském kraji za první čtvrtletí 2006 až 2011:     období  domácí turisté  celkem     I/2011  60.287  89.272     I/2010  59.528  81.575     I/2009  56.950  79.063     I/2008  58.357  85.193     I/2007  55.720  81.736     I/2006  62.590  87.452       zdroj: ČSÚ   Václav Prokš vju  