 Povodeň v německém Wertheimu větší, napjatá situace na východě  --------------------    Ke zpravodajství: FOTO/aktuality   --------------------    Berlín 12. ledna (ČTK) - Situace v zaplavených oblastech Německa je nadále napjatá. Ve městě Wertheim na soutoku řek Tauber a Mohan na západě Německa voda ráno stoupala rychleji, než se očekávalo. Zaplavení hrozilo také centru Frankfurtu nad Mohanem, kde byly postaveny umělé hráze. Také na východě Německa je situace nadále napjatá, informovala dnes agentura DPA.   Lidé ve Wertheimu dnes ráno neviděli naději na opadnutí velké vody. Naopak kolem 5:00 SEČ hladina Mohanu vystoupala na 5,72 metru, a překročila tak hranici, s níž se počítalo až dnes odpoledne. Řeka podle aktualizovaných informací měla kulminovat do dnešního poledne, a to na stavu 5,90 metru.   Voda už v noci na úterý zaplavila historické centrum Wertheimu. Přestože se hladina dnes v noci ještě zvedla, ve městě s 24.000 obyvateli panoval podle DPA relativní klid. Přímo postiženo je zhruba 450 domů, v nichž žije zhruba tisícovka lidí. Pomáhá jim 70 příslušníků zásahových jednotek. Už v úterý obyvatelé k dopravě v centru města využilo devíti poskytnutých člunů.   Ve finanční metropoli Frankfurtu nad Mohanem údajně velká voda ohrožovala hlavní historické náměstí Römerberg. Jedna ulice už byla zaplavena a byly postaveny umělé protipovodňové bariéry.   Hladina řeky Odry na východě Německa u obce Hohensaaten začala klesat poté, co ledoborce v noci na dnešek prorazily bariéru z ledových ker.   Napjatá zůstává situace na řece Černý Halštrov, přítoku Labe na východě Německa. V obci Herzberg bylo na řece dosaženo nejvyššího, čtvrtého stupně ohrožení.   Ve východoněmecké spolkové zemi Sasko-Anhaltsko sice hladiny toků klesají, ale situace by se mohla stát znovu kritickou, pokud se naplní předpovědi počasí, že znovu přijde obleva, navíc doprovázená deštěm.   Problémy jsou nadále i na řece Sále v Halle, druhém největším městě Saska-Anhaltska. Hladina řeky v noci na dnešek ještě stoupla. Už v úterý přitom muselo být v Halle evakuováno 34 lidí z místního domova důchodců.   V Sasku-Anhaltsku platí nejvyšší povodňový stupeň na řece Černý Halštrov v okrese Wittenberg a na řece Bílý Halštrov u Merseburgu.   zdp hej  