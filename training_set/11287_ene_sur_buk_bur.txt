 Analytici: Ropa WTI bude na novém rekordu až za dva roky  Doplnili jsme další informace ve 4. až 6. odstavci.   --------------------    Londýn/New York 12. ledna (ČTK) - Cena americké lehké ropy West Texas Intermediate (WTI) se na rekordních 147 dolarů za barel, kde byla v roce 2008, zřejmě nevrátí dřív než v roce 2013. Vyplývá to z odhadů analytiků, kterých se dotazovala agentura Reuters. Severomořský Brent se ale podle nich už v tomto čtvrtletí bude prodávat za více než 100 dolarů a bude se i zřejmě těšit větší oblibě mezi investory.   Experti jsou ale rozděleni v názoru na to, zda se cena ropy ještě může vrátit na 50 dolarů, anebo zda je tato hranice jednou provždy minulostí. Reuters se na názory investičních manažerů a bankovních analytiků ptal v anketě, která mimo jiné ukázala, že obě skupiny expertů čekají sílící růst zájmu o ropu Brent.   "Žádný velký objem nové ropy na trh podle našeho názoru nedorazí," řekl hlavní investiční analytik společnosti Dighton Capital Management Alex Moiseev. "Cena 100 dolarů je skoro bezprostřední cíl," dodal. Cena Brentu se nyní pohybuje kolem 98 dolarů a je nejvýše od podzimu 2008. K růstu cen přispívají problémy s těžbou v Norsku, ale i na Aljašce.   Hlavní investiční analytik společnosti Moonraker Fund Management Jeremy Charlesworth očekává, že Brent bude nad 100 dolary do konce tohoto čtvrtletí. "Dočkáme se mírné korekce, oživení je ale určitě tady," podotkl analytik. "Myslím, že je to tak trochu jako v roce 2004, kdy jsme měli víc falešných startů," dodal. Minulý týden, kdy se Reuters analytiků ptal, byl Brent v blízkosti 94 dolarů. Nyní je blízko 99 dolarů.   Zatímco na dalším výhledu ceny Brentu se analytici vesměs shodli, odhady kolem vývoje ropy WTI se hodně liší. WTI je zpravidla dražší než Brent, což ale v posledních měsících často neplatilo a neplatí to ani teď. Naopak cenová prémie ve prospěch Brentu se vyšplhala k sedmi dolarům, což experti dávají do souvislosti s nadprůměrnými zásobami v USA.   Partner hedgeového fondu Again Capital John Kilduff si myslí, že rozumné je nový rekord u WTI očekávat ve druhé polovině roku 2012. Naopak analytik energetického sektoru v Deutsche Bank Adam Sieminski je pesimističtější. "Pokud se neobjeví nějaké nečekané geopolitické události, v příštích dvou až třech letech cenu 147 dolarů nečekám. Rozdíl je v tom, že OPEC má nyní mnohem víc volných těžebních kapacit a vyšší jsou rovněž globální kapacity rafinerií," řekl.   spr jw  