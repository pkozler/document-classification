 Počet obětí záplav v Brazílii překročil hranici 600  --------------------    Ke zpravodajství: FOTO/aktuality   Doplnili jsme mimo jiné o vyhlášení státního smutku v 2. odstavci.   --------------------    Rio de Janeiro 15. ledna (ČTK) - Nejméně 610 obětí si vyžádaly podle nejnovější bilance katastrofální záplavy a sesuvy půdy v okolí brazilského Ria de Janeiro. Kolem 14.000 lidí přišlo o střechu nad hlavou.   Nová brazilská prezidentka Dilma Rousseffová vyhlásila od soboty třídenní státní smutek. Sedmidenní smutek platí ve státě Rio, které přírodní pohroma postihla. Papež Benedikt XVI. vyslal soustrastné poselství postiženým obyvatelům a příbuzným obětí. Vyjádřil všem "duchovní solidaritu".   Týmy záchranářů dál prohledávají trosky domů zničených sesuvy a zalitých bahnem. Předpokládá se, že počet mrtvých bude ještě stoupat úměrně tomu, jak budou pokračovat vyprošťovací práce v izolovanějších lokalitách.   Nejpostiženější jsou města Teresópolis, kde si živel vzal 263 životů, a Nova Friburgo, kde je obětí 274.   Většina lidí evidovaných mezi oběťmi zemřela ve spánku, když jejich obydlí zavalila masa bláta a kamení řítící se z podmáčených svahů okolních hor. Záplavy postihly hlavně chudé obce, jejichž obyvatelé postavili svá skromná obydlí v rizikových záplavových oblastech.   rv  