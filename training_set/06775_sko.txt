 Slučování středních škol kraje zatím odkládají  Praha 26. května (ČTK) - Slučování a rušení středních škol se zřejmě od září konat nebude, kraje o případné optimalizaci ještě nejednaly. Ministerstvo školství přitom upozornilo, že až pětina škol je nenaplněná. Rušení či slučování škol je však velmi nepopulární, na mnoha místech ČR kvůli tomu demonstrovali studenti i učitelé.   "Konkrétní počty optimalizovaných škol budou k dispozici až po všech zastupitelstvech. Střední školy jsou plně v kompetenci krajů a o výsledky si požádáme během prázdnin," sdělil ČTK náměstek ministra školství Ladislav Němec. Ministerstvo na kraje tlačí kvůli tomu, že provoz poloprázdných škol je drahý. Snížit by se prý měly zejména kapacity nižších gymnázií, na tyto kdysi výběrové školy nyní chodí deset procent populačního ročníku.   Hejtmani se ale k tomuto kroku zatím staví vlažně, například náměstek pražského primátora Antonín Weinert (ČSSD) už před časem uvedl, že hlavní město se k žádné optimalizaci nechystá a k případnému slučování by prý přistoupili nejdřív v roce 2012. Brněnští zastupitelé by měli tuto problematiku projednat v září, uvažuje se přitom, že by vyškovské gymnázium sloučili s tamní střední zdravotní a zemědělskou školou a bučovické gymnázium s místní obchodní akademií.   Tam, kde se kraje do slučování pustily, totiž narazily na tvrdý odpor veřejnosti. Liberecký magistrát chtěl například sloučit osmileté Gymnázium v Mimoni s Gymnáziem v České Lípě, po protestech studentů ale od záměru upustil. Také v Jihočeském kraji lidé protestovali a psali petice proti změnám v síti středních škol. Hejtman Jiří Zimola (ČSSD) zde totiž oznámil, že by se mělo v následujících letech sloučit deset středních škol do pěti nástupnických subjektů.   Před slučováním chce ale ministerstvo školství uchránit několik škol s tradicí, které vyučují ojedinělé obory. Mezi tyto školy "rodinného stříbra" bude patřit třeba sklářská škola v Kamenickém Šenově. Slučování by se také nemělo tolik dotknout učilišť a škol s technickým zaměřením. Přestože zájem o tyto školy klesá, jsou jejich absolventi potřební na trhu práce.   Podle statistik Ústavu pro informace ve vzdělávání (ÚIV) funguje v ČR v tomto školním roce asi 1423 středních škol včetně gymnázií a učilišť. Do prvních ročníků středních škol a učilišť nastoupilo v září o 16.000 dětí méně než rok před tím. V současnosti jsou třídy naplněny jen ze 65 procent. Podle statistik se propadne v příštích letech počet středoškoláků jen na 70 procent současného stavu.   Adéla Klimešová mkv  