 Vodárenská firma SmVaK dostala pokutu za nepřiměřený zisk  V poslední větě 1. odstavce a ve 4. odstavci jsme doplnili aktuální vyjádření firmy.   --------------------    Ostrava 3. ledna (ČTK) - Jedna z největších tuzemských vodárenských firem Severomoravské vodovody a kanalizace (SmVaK) dostala za účtování nepřiměřeného zisku pokutu. Rozhodnutí Finančního ředitelství v Ostravě není ještě pravomocné, proto nechce výši pokuty ani zdůvodnění jejího udělení zatím zveřejňovat. ČTK to dnes sdělila mluvčí Finančního ředitelství v Ostravě Petra Homolová. Firma se chce proti pokutě odvolat.   "V závěru minulého roku vydalo Finanční ředitelství v Ostravě rozhodnutí, kterým byla uložena společnosti Severomoravské vodovody a kanalizace Ostrava pokuta za porušení cenových předpisů," uvedla Homolová. Finanční úřad při kontrole hospodaření firmy zjistil, že porušení cenových předpisů vzniklo započítáním nepřiměřeného zisku do cen vody pitné i vody odvedené, tedy takzvaného vodného i stočného v letech 2007 a 2008.   Podle výsledků kontroly si vodárenská firma účtovala v letech 2007 a 2008 nepřiměřený zisk u pitné vody 41 procent, respektive 46 procent. Přitom ve vodárenství byl obvyklý zisk v rozmezí od deseti do 12 procent. SmVaK dodává na severní Moravě pitnou vodu více než milionu lidí.   Mluvčí vodárenské společnosti Eva Špirochová také potvrdila, že pokutu dostali. "Toto rozhodnutí není v současné době pravomocné, společnost využívá svého zákonného práva a zpracovává proti tomuto rozhodnutí odvolání, které bude zasláno Ministerstvu financí ČR," uvedla Špirochová.   Cena vody je podle legislativy věcně usměrňovaná, aby vodárenské firmy dosahovaly přiměřeného zisku. Podle výročních zpráv měla severomoravská vodárenská firma v roce 2007 čistého zisku 402 milionů a předloni 372 milionů korun. Majoritním vlastníkem SmVaK je od roku 2006 španělská vodárenská společnost Aqualia.   Letos oznámily Severomoravské vodovody a kanalizace další zdražování o 3,17 Kč na 61,05 koruny za metr krychlový vody. Nelíbí se to některým obcím, které proti tomu protestují. Zvažují, že se kvůli dalšímu zdražování obrátí na ministerstvo financí, aby zasáhlo.   Špirochová už dříve ČTK řekla, že musí zvýšit cenu vody kvůli zdražení vstupních surovin a nutnosti nových investic. Podle ní se zvýšila cena surové vody z vodárenských nádrží, chemikálií a elektrické energie. "Více prostředků je potřeba vložit do oprav stávajících zařízení a potřeby investic do výstavby nových vodohospodářských kapacit," uvedla. Letos chce firma investovat 513 milionů korun.   Radim Kijonka snm  