 Hladina moří může stoupnout do roku 2100 o metr, říkají experti  Sydney (Austrálie) 23. května (ČTK) - Globální oteplování by mohlo vést k vzestupu hladiny moří a oceánů o 50 až 100 centimetrů za sto let. Uvedla to v dnes zveřejněné zprávě klimatická komise australské vlády. Extrémní záplavy v australských pobřežních regionech tak budou podle expertů možná přicházet každoročně, nikoli jednou za sto let.   Tato první zpráva australské komise uvedla, že poslední desetiletí bylo nejteplejším, jaké kdy bylo zaznamenáno. Na základě posledních vědeckých zjištění z celého světa studie konstatuje, že emise skleníkových plynů jsou bez jakýchkoli pochybností zodpovědné za zvyšování teplot, ohřívání moří a vzestup hladiny oceánů.   "Domnívám se, že průměrný nárůst hladiny moře v roce 2100 ve srovnání s rokem 1990 bude mezi 50 centimetry a jedním metrem," napsal v úvodu dokumentu profesor Will Steffen, odpovědný za práci komise.   Naznačil, že sice předpověď komise uvádí vyšší číslo než zjištění mezivládní expertní komise z roku 2007, které předpovídá nárůst hladiny o 80 centimetrů, nicméně mezivládní komise tehdy nevyloučila i vyšší nárůst.   "Nyní jsme o pět let dál, víme víc o chování ledovců. Máme dobré informace o Grónsku. Víme, že led se rozpouští narůstajícím tempem," uvedl. To experty vede k odhadu nárůstu hladiny až o jeden metr, někteří dokonce hovoří o vyšším čísle, upozornil Steffen.   Vzestup oceánu o půl metru by představoval nebezpečí extrémních záplav v pobřežních městech Austrálie jako Sydney či Melbourne. Jak Steffen upozornil, katastrofy, které se nyní odehrávají v průměru jednou za sto let, by se objevovaly asi jednou za rok.   kav mik  