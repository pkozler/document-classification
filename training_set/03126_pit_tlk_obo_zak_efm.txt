 Každý pátý mobil ve světě je podle Nokie padělek  Helsinky 21. ledna (ČTK) - Každý pátý mobilní telefon prodaný na světovém trhu představuje padělek nebo kopii přístroje bez licence, uvedl dnes největší světový výrobce mobilů, finská Nokia. Dodává, že se tím oslabuje pozice velkých výrobců na takzvaných mladých trzích.   Podle Nokie je většina padělků nebo kopií bez licence čínské výroby, ale situace se týká celého světa. "Není to jen v Asii, ale i v Latinské Americe a dokonce i v některých částech Evropy," uvedl Esko Aho z nejvyššího managementu Nokie.   Světový prodej mobilních telefonů ve třetím čtvrtletí vzrostl podle podkladů agentury Gartner o 35 procent. Za tak výrazným nárůstem byl nejen rostoucí odbyt chytrých mobilů, ale právě i vzestup výrobců neznačkového zboží.   Za loňský rok Gartner odhaduje nárůst na 30 procent. Také podle Gartneru se podíl padělků přehoupl nad 20 procent, ale jiné průzkumové agentury to považují za nadnesené, napsala agentura Reuters.   pok vju  