 Vývoz šperků z Itálie loni stoul o 27 procent  --------------------    Ke zpravodajství: ilustrační FOTO ve Fotobance  ID foto:  P200901231034401 ,  P200901231034201 ,  F200711190173701    --------------------    Milán 12. května (ČTK) - Hodnota vývozu šperků z Itálie loni stoupla o 27 procent na 4,58 miliardy eur (111,4 miliardy Kč). Ke zvýšení přispěl růst cen zlata a dalších kovů. Vyplývá to ze společné zprávy italské banky Intesa Sanpaolo a odvětvové asociace Club Degli Orafi Italia. Itálie je největším vývozcem šperků na světě a největším výrobcem v Evropě.   Celkové tržby z prodeje italských šperků loni stouply o 18 procent na 6,58 miliardy eur. V roce 2009 naopak klesly o 16,5 procenta a hodnota exportu o 24 procent.   Podle údajů statistického úřadu ISTAT objem vývozu loni stoupl o 23 procent na 5507 tun. Tento údaj však zahrnuje rovněž bižuterii a stříbrné šperky.   Zhruba 70 procent italských šperků se prodává v zahraničí. Největším vývozním trhem jsou Spojené arabské emiráty, které se na celkovém vývozu podílejí 16 procenty. Hodnota vývozu do SAE se zvýšila o 33 procent na 722 milionů eur. Vývoz do Švýcarska stoupl o 63 procent na 658 milionů eur a dodávky do USA vzrostly o téměř 29 procent na 467 milionů eur. Export do Hongkongu stoupl o 38 procent na 287 milionů eur a do Číny o 39 procent na 174 milionů eur.   Podíl Itálie na celosvětovém trhu v posledních několika letech klesá. Důvodem je konkurence z Číny, Indie a Turecka, kde jsou náklady nižší a kvalita zpracování se zlepšuje. Většina spotřebitelů a odborníků však stále považuje Itálii za světovou jedničku v oblasti designu šperků.   irl jw  