 Německo spustilo první komerční park větrných elektráren v Baltu  --------------------    Ke zpravodajství: FOTO/aktuality   --------------------    Frankfurt 2. května (ČTK) - Německo dnes spustilo svůj první komerční projekt větrných elektráren v Baltském moři. Jednotku s označením Baltic 1 slavnostně otevřela kancléřka Angela Merkelová. Propaguje tak klíčovou technologii na cestě Německa od jaderné energetiky, uvedl dnes operátor větrného parku, společnost EnBW.   Projekt Baltic 1 začal dodávat elektřinu do sítě, dodal operátor. Park s instalovaným výkonem 48,3 megawattu se nachází zhruba 16 kilometrů severně od poloostrova Zingst. Jeho výstavba trvala tři roky a jeho výkon pokryje spotřebu elektřiny v 50.000 domácnostech.   Baltic 1 je pilotním projektem před třemi dalšími větrnými parky, které chce EnBW v Severním a Baltském moři instalovat. Jejich celkový instalovaný výkon má být 1200 megawattů. Následujícím projektem o 288 megawattech bude Baltic 2, dříve označovaný jako Kriegers Flak, a jeho výstavba pravděpodobně začne v příštím roce, napsaly agentury Reuters a AP.   pok dvd  