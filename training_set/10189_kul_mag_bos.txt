 V Drážďanech budou k vidění filmy Jana Švankmajera a jeho koláže  --------------------    Ke zpravodajství: FOTO ve Fotobance  ID foto: P201011060583201, F201011300269601, F201011300272301   --------------------    Berlín 28. ledna (zpravodaj ČTK) - Obyvatelé Drážďan a návštěvníci tohoto saského města se budou moct od 2. února seznámit s dílem českého filmového režiséra a výtvarníka Jana Švankmajera. V tamním kině Thalia se do 2. dubna uskuteční přehlídka jeho celovečerních filmů, na niž naváže výstava koláží, které vznikly během natáčení Švankmajerova posledního snímku Přežít svůj život. ČTK o tom informovalo České filmové centrum, které je spolupořadatelem přehlídky.   Tu zahájí ve středu Švankmajerův celovečerní debut z roku 1988 Něco z Alenky, natočený na motivy známé dětské knihy Alenka v říši divů od Lewise Carrolla. Snímek sice vznikl v Československu, nyní šestasedmdesátiletý tvůrce měl ale v této době oficiální zákaz výkonu povolání, a tak byl natočen v německo-britské koprodukci.   S odstupem dvou týdnů se pak drážďanskému publiku představí i další Švankmajerovy filmy, v nichž originálně kombinuje surrealistickou animaci s živými herci: Lekce Faust, Spiklenci slasti, Otesánek a Šílení.   "Tato přehlídka je takový předkrm," uvádějí v tiskové zprávě spolupořadatelé projektu André Eckardt z německého institutu animovaného filmu DIAF a Jana Černíková z Českého filmové centra. "V dubnu bude následovat hlavní chod formou výstavy koláží, které vznikly během natáčení Švankmajerova nejnovějšího filmu Přežít svůj život. Tato výstava přiblíží drážďanskému publiku jeho způsob práce," dodávají.   fln kš  