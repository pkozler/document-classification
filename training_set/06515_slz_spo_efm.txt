 Fortuně ve čtvrtletí vzrostly sázky o 16,5 procenta  Praha 5. května (ČTK) - Největší středoevropský provozovatel kurzových sázek Fortuna Entertainment Group přijal podle předběžných neauditovaných výsledků v prvním čtvrtletí sázky za 114,6 milionu eur (2,76 miliardy korun), což byl meziroční nárůst o 16,5 procenta. Hrubé výhry stouply o 19,5 procenta na 26,5 milionu eur. Společnost, která působí v Polsku, České republice, na Slovensku, v Maďarsku a na Maltě, to dnes oznámila v tiskové zprávě.   "Výsledky hospodaření prvního čtvrtletí roku 2011 potvrdily silný růstový trend, který Fortuna zaznamenala již v minulém období. Na růstu se nejvíce podílely trhy v České republice a na Slovensku, ze segmentů vykázalo největší dynamiku sázení přes internet. Naše výsledky ukazují, že zvolená strategie dvou hlavních distribučních kanálů, kde pobočky slouží nejen jako prodejní místa, ale i jako podpora pro online sázení, je tou správnou cestou," uvedl generální ředitel společnosti Jiří Bunda.   Více než 53 procent celkových přijatých sázek bylo v České republice, což představuje mírné navýšení z 51procentního podílu dosaženého v prvním čtvrtletí 2010. Celkové přijaté sázky zde činily 60,8 milionu eur, o 21,3 procenta meziročně více. Hrubý zisk ze sázení v Česku dosáhl 9,9 milionu eur, o 18,3 procenta více než před rokem. Hrubé výhry v ČR meziročně stouply o 18,5 procenta na 11,8 milionu eur.     "První čtvrtletí letošního roku bylo z hlediska výsledků dosažených na provozní úrovni nejsilnějším kvartálem od počátku 2010. Vděčíme za to příznivým tržním podmínkám, vysoké dynamice růstu zejména v oblasti sázení on-line a rovněž pro Fortunu příhodným výsledkům sportovních zápasů," uvedl finanční ředitel Michal Vepřek. "Z hlediska investic je pro nás v letošním roce nejdůležitější start loterie, kde plánujeme investovat stovky milionů korun na vybudování silnějšího tržního podílu, než jsme na začátku počítali," dodal.   S cennými papíry Fortuny se na hlavním trhu pražské burzy poprvé obchodovalo 22. října. Nabídkovou cenu za akcii Fortuna stanovila na 105,52 koruny (4,30 eura) za kus. V posledních dnech se akcie obchodovaly nad hranicí 110 Kč. Nabídka akcií Fortuny představuje první primární emisi akcií sázkové společnosti na burzách v regionu střední a východní Evropy.   Fortuna je dvojkou českého kurzového sázení, patří jí zhruba třetina trhu. Hlavním akcionářem Fortuny je Penta Investments.   fd jw  