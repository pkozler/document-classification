 Šaty pro nevěstu monackého knížete Alberta navrhne Armani  --------------------    Ke zpravodajství: FOTO ve Fotobance  ID foto: F201007060284701, F201012150334801, F201012020834301   --------------------    Monako 18. ledna (ČTK) - Italský módní tvůrce Giorgio Armani navrhne šaty pro nevěstu monackého knížete Alberta. Napsala to dnes agentura DPA s odvoláním na italská média. Svatba Alberta a Charlene Wittstockové má být v červenci.   Jeden ze spolupracovníků slavného návrháře podle italských médií na okraj týdne módy v Miláně potvrdil, že dvaatřicetiletá snoubenka před oltář půjde v šatech z kolekce Armani Privé. Sama Wittstocková se svou náklonností k tvorbě Armaniho nikdy netajila.   Kníže Albert a Wittstocková se seznámili v roce 2000, svůj vztah oficiálně zveřejnili v roce 2006 a zasnoubili se loni v červnu. Knížeti je 52 let, Wittstockové 32. Je to bývalá učitelka a reprezentantka Jihoafrické republiky v plavání.   Albertova svatba, která se má uskutečnit v sobotu 2. července, bude první svatbou vládnoucího monackého knížete od roku 1956, kdy si Albertův otec Rainier III. bral hollywoodskou herečku Grace Kellyovou.   mtw dr  