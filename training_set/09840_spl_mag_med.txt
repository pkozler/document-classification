 Španělská státní televize přestane vysílat býčí zápasy  --------------------    Ke zpravodajství: FOTO ve Fotobance  ID foto: P201010280731001   --------------------    Madrid 8. ledna (ČTK) - Španělská státní televize TVE přestane vysílat přenosy z býčích zápasů. Vedení televize své rozhodnutí zdůvodnilo tím, že chce chránit děti před sledováním násilí na zvířatech, uvedla dnes agentura DPA. Pořádání býčích zápasů loni zakázalo Katalánsko a už před 20 lety Kanárské ostrovy.   Zástupci TVE uvedli, že býčí zápasy se většinou odehrávají v čase, který je na televizní obrazovce vyhrazen dětským pořadům. Přenos z koridy podle televize může děti vyděsit. "Musíme proto použít všechny prostředky, abychom děti tohoto násilí na zvířatech ušetřili," uvedli představitelé TVE.   Opatření začne platit od začátku roku 2012. Televize ale upozornila, že ve zpravodajských pořadech ukázky z býčích zápasů budou nadále vysílány.   Býčí zápasy jsou ve Španělsku tradicí. Koridu ve svých dílech zaznamenali například malíř Francisco Goya nebo spisovatel Ernest Hemingway. Podívaná ale vyvolává protesty ochránců zvířat, kteří zápasy označují za mučení býků.   Španělský senát loni v říjnu odmítl vyhlásit koridu za kulturní dědictví země.   Už v červenci 2010 katalánský parlament zakázal pořádat býčí zápasy. Zákaz vstoupí v platnost v roce 2012. Katalánsko se tak připojilo ke Kanárským ostrovům, kde je korida zakázána už od roku 1991.   Podle průzkumů veřejného mínění se o býčí zápasy nezajímá 70 procent Španělů. Většina obyvatel ale nesouhlasí ani se zakazováním koridy.   str ank  