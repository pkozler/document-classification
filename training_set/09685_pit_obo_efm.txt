 Vyhledávač Google chce nabízet slevové kupony na služby  New York 23. ledna (ČTK) - Internetový vyhledávač Google Inc. chce spustit nový projekt, který bude nabízet slevové kupony na různé zboží a služby. Podobné nabídky fungují na různých serverech i v Česku. Nová služba Google Offers bude konkurovat především firmě Groupon.   Offers bude nabízet časově omezené nabídky slev na určité služby firem. Tímto způsobem lze koupit menu v restauracích, ubytování v hotelích či cvičení za výrazně snížené ceny. Služba je aktivována v případě, že si kupony na slevu koupí určitý počet zájemců.   "Google komunikuje s menšími podniky, aby si zajistil jejich podporu a účast v testovacím předplaceném programu nabídek/poukázek," uvedl mluvčí Googlu Nate Tyler. Firma zatím nechtěla upřesnit termín, kdy by měl Offers začít nabízet své služby, ani žádné další detaily k plánu.   Koncem loňského roku se objevily zprávy, že Google jedná o převzetí Grouponu za pět až šest miliard USD (89,2 až 107,1 miliardy Kč). Podle zdrojů médií se však Groupon rozhodl zůstat nezávislým a nyní směřuje k vydání svých akcií na burze. Firma již získala od od amerických úřadů povolení získat prodejem akcií na další rychlý rozvoj svých aktivit až 950 milionů dolarů (zhruba 17 miliard korun). Bude to největší akciové financování začínající firmy za nejméně 20 let a překoná prodej akcií filmového studia Pixar z roku 1995 v hodnotě 500 milionů dolarů, napsala agentura AP.   Groupon má v USA a Kanadě miliony členů, jimž každodenně posílá e-maily s nabídkami výrazných slev u místních obchodníků. Firma je zatím v soukromém vlastnictví a odhady jejích ročních tržeb se pohybují mezi 500 miliony a dvěma miliardami dolarů. Analytici ji často označují za nejrychleji rostoucí začínající firmu internetového sektoru v historii.   irl sap  