 Nové vedení Zlína změní městský magazín, prostor dá opozici  Do 2. odstavce jsme doplnili informace o ročních nákladech města na magazín.   --------------------    Zlín 12. ledna (ČTK) - Měsíčník zlínského magistrátu dá nově prostor i opozici. Nová městská koalice nechce, aby byl magazín dál "hlásnou troubou radnice", řekla dnes novinářům náměstkyně primátora Alena Zubalíková (TOP 09). Opoziční ODS rozhodnutí vítá, řekl ČTK zastupitel Miroslav Hladík, který byl před říjnovými volbami náměstkem primátorky Ireny Ondrové (ODS). V nové podobě si čtenáři budou moci magazín přečíst na konci ledna.   Mluvčí radnice Zdeněk Dvořák dnes ČTK řekl, že vloni náklady na magazín činily 250.000 Kč bez DPH. Mění se v závislosti na množství otištěné inzerce, dodal.   Vedení města, které vzešlo z podzimních voleb, chce měsíčník přiblížit víc občanům. Jiný bude zejména po obsahové stránce. Nové rubriky seznámí občany s názory známých osobností se vztahem ke Zlínu, s pohledy na kořeny současnosti doplněné o unikátní fotografie, představí koníčky a zájmy radních. "To jsou rubriky, které plnily svůj účel a lidé si je oblíbili," uvedla Zubalíková.   Personální změny se dočkala i redakční rada magazínu, kterou tvoří zástupci radnice, zlínské osobnosti a novináři. Výrazný podíl na aktuální podobě časopisu má známý zlínský publicista Jiří Severin. "Vycházíme z prohlášení Zlínské výzvy, kde bylo jasně řečeno, že nová koalice chce dělat otevřenější a demokratičtější politiku. Pokud ano, tak dílčím úkolem je otevřenější a demokratičtější magazín," poznamenal Severin.   Zlínská výzva je prohlášení menších politických stran o zamezení vzniku velké koalice na zlínské radnici po říjnových volbách. Před volbami ji podepsali zástupci TOP 09, STAN, Strany zelených (SZ), Unie městských částí, z níž později vzešlo hnutí M.O.R. - za Morální Očistu radnice, Strany práv občanů - zemanovců, Zlínského hnutí nezávislých a VV. Po volbách koalici na radnici utvořily TOP 09, STAN, M.O.R., Zlínské hnutí nezávislých, VV a KDU-ČSL.   "Myslím si, že pokud nám dají prostor, tak toho budeme využívat. Za sebe musím říct, že to vítám. Je to transparentní přístup. My jsme magazín brali jako informace občanům. O podobném rozšíření jsme také uvažovali," doplnil Hladík.   Magazín Zlína město bude nadále vydávat ve spolupráci s komunikační agenturou HEXXA. Vycházet bude v nákladu 34.400 kusů.   slu sap  