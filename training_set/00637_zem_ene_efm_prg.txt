 V pražských Letňanech prasklo potrubí, bez vody je tisícovka lidí  Praha 4. ledna (ČTK) - V pražských Letňanech dnes ráno prasklo vodovodní potrubí, bez vody tak zůstala zhruba tisícovka lidí v Krausově, Jančově a Kuželově ulici. ČTK o tom informoval mluvčí Pražských vodovodů a kanalizací (PVK) Ondřej Pokorný. Havárie by podle něj měla odstraněna kolem 16:00.   Prasklé potrubí má průměr 150 milimetrů a je z roku 1977, příčinu havárie společnost zatím nezná. Na místě havárie vyteklo větší množství vody, která namrzala. V okolí poruchy tak musel být v ranních hodinách dočasně částečně omezen provoz.   Náhradní zásobování vodou PVK pro své zákazníky zajišťují autocisternami. "Náhradní zásobování je zajištěno pomocí rozvozu pitné vody, protože v těchto zimních měsících de facto nepřistavujeme voznice," řekl Pokorný.   PVK zásobují vodou více než 1,4 milionu obyvatel Prahy a okolí. Podle posledních známých údajů firmě za devět měsíců loňského roku klesl meziročně počet havárií o osm procent, jejich hlavními příčinami byla koroze a pohyby půdy, například v důsledku mrazu.   kri dvd  