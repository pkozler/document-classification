 Dotace na nové sady klesne na polovinu, ovocnářům se to nelíbí  Hradec Králové 18. ledna (ČTK) - Dotace státu na výsadbu nových ovocných sadů má letos meziročně klesnout o polovinu na 30 milionů korun. Podle ovocnářů to povede k dalšímu stárnutí sadů a ke zhoršení pozice českého ovocnářství. Z celkem 17.800 hektarů sadů v Česku je přestárlých a se snižující se plodností téměř polovina. České sady patří k nejstarším v Evropě. Na dnešních Ovocnářských dnech v Hradci Králové to řekl předseda Ovocnářské unie ČR Martin Ludvík.   Dotace na nové výsadby stát zavedl polovině 90. let, aby pomohl nastartovat prakticky zastavenou obnovu sadů. To se podařilo. "Od roku 1995 bylo s podporou vysázeno 9000 hektarů sadů. Jde o rozhodující peníze pro udržení ovocnářství. Budeme jednat o zvýšení dotace alespoň na 40 milionů korun," řekl Ludvík.   Připomněl, že v roce 2006 činila dotace na výsadbu sadů 103 milionů korun. Od té doby klesá. V posledních dvou letech 2009 a 2010 činila vždy 60 milionů korun. Například u jádrovin bylo v minulých letech možné získat na jeden hektar nového sadu dotaci přibližně 150.000 až 200.000 korun. Dotace náklady nepokrývají. Výsadba jednoho hektaru jabloňového sadu přijde na nejméně půl milionu korun.   Nejhorší situace je u broskví, kde je přestárlých 80 procent ploch a nové se nevysazují. "Broskve jsou nejohroženějším druhem, zbývá už jen posledních 800 hektarů," řekl Ludvík. Pěstování broskví v Česku drtí levnější produkce broskví z Itálie a Řecka, které dokážou trh plynule zásobovat po pět měsíců v roce. České broskve jsou naproti tomu sezonní záležitostí dvou měsíců a obchodníci kvůli tomu nechtějí na tuto krátkou dobu měnit už nastavené dovozy z jihu Evropy.   U jablek jako hlavního ovocného druhu je přestárlých 55 procent sadů. Naopak nejlepší situace je u hrušní a slivoní, kde je v poklesu plodnosti jen necelá pětina sadů.   Zdeněk Rychtera snm  