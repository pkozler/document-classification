 Obama s poctami přivítal v Bílém domě čínského prezidenta  --------------------    Ke zpravodajství: FOTO/aktuality   Opravili jsme v první větě chybné: "...Chu Ťin-Tchaa..." na správné: "...Chu Ťin-tchaa...". Doplnili jsme vyjádření obou prezidentů v 5. až 7. odstavci.   --------------------    Washington 19. ledna (zpravodaj ČTK) - Americký prezident Barack Obama dnes se všemi poctami u Bílého domu přivítal svůj čínský protějšek Chu Ťin-tchaa. Začala tak důležitá schůzka, která by mohla být zlomem ve vztazích obou velmocí. Měla by jí vévodit zejména ekonomická a bezpečnostní témata.   Obama s manželkou Michelle vyšli před Bílý dům krátce po 09:00 místního času (15:00 SEČ). Za chvíli přijela limuzína. Na červený koberec vystoupil čínský prezident, který přicestoval bez manželky. Obamovi si s ním podali ruce a vyměnili několik slov. Poté se čínský prezident šel přivítat s viceprezidentem Joem Bidenem, jeho manželkou Jill, ministryní zahraničí Hillary Clintonovou, ministrem obrany Robertem Gatesem a šéfem sboru náčelníků štábů admirálem Mikem Mullenem.   Nato si oba prezidenti vyslechli hymny svých zemí. Nejdříve zazněla čínská, poté americká. Doprovázely je slavnostní salvy. Po hymnách prezidenti přešli kolem nastoupených vojáků. Pozdravili se také se školáky a dalšími hosty, kteří ceremoniálu přihlíželi.   Následně oba prezidenti krátce promluvili. Obama připomněl historickou cestu čínského předáka Teng Siao-pchinga do Washingtonu před více než 30 lety. Návštěva tehdy zahájila normalizaci vzájemných vztahů. "Uplynulých třicet let bylo naplněno rozšiřováním vztahů a pochopením. Tato návštěva může položit základy pro příštích 30 let," řekl šéf Bílého domu.   Zdůraznil, že mezi oběma zeměmi je velký prostor pro spolupráci. Svět podle Obamy zaznamená větší prosperitu i bezpečnost, pokud Čína a USA budou pracovat v souladu.   Americký prezident nicméně zmínil i otázku lidských práv, tedy otázku, která obě země rozděluje. "Historie nás naučila, že společnosti jsou harmoničtější, státy jsou úspěšnější a svět je spravedlivější, když se dodržují práva," podotkl.   Chu řekl, že obě země by měly respektovat cesty rozvoje, které si zvolily. Zdůraznil ale také, že rovněž Čína má zájem na vzájemné spolupráci. "Přijel jsem do USA zvýšit vzájemnou důvěru, posílit přátelství, prohloubit spolupráci a pokročit v pozitivních, kooperativních a komplexních vztazích Spojených států a Číny pro 21. století," uvedl. Budoucnost a osud Číny jsou podle něj stále více provázány se světem, a i proto jsou její dobré vztahy se Spojenými státy velmi důležité. Obě země by proto měly hledat společnou řeč, uvedl čínský prezident.   Prezidenti se pak po zhruba půlhodinové uvítací ceremonii odebrali do Bílého domu. Nejprve budou jednat jen spolu, pak za přítomnosti svých poradců. Poté se setkají se šéfy amerických a čínských firem. Jednání zakončí kolem 19:05 SEČ krátkou tiskovou konferencí, na které vznesou novináři z obou zemí po dvou otázkách.   Ekonomická část jednání prezidentů by se měla týkat kurzu čínské měny, který Američané stále považují za podhodnocený, ale třeba i obchodních překážek pro americké firmy v Číně.   Chua jako šéfa významného věřitele Spojených států zase bude nepochybně zajímat, jak hodlá zadlužený Washington konsolidovat své veřejné finance. Zároveň čínský prezident nadhodí i otázku další role dolaru v mezinárodním měnovém systému. Podle Číny by již neměla být tak dominantní.   Obama pak bude na svůj čínský protějšek naléhat, aby se Peking více angažoval při řešení krize mezi Severní a Jižní Koreou. Čína je jediným spojencem KLDR a podle Američanů by na zemi, jejíž nevyzpytatelné chování a jaderný program znepokojují svět, mohla vyvíjet větší tlak. Na přetřes pak přijde i další postup vůči íránskému režimu, který podle Washingtonu vyvíjí jaderné zbraně.   Po jednáních s Obamou se Chu přesune na americké ministerstvo zahraničí, kde jej čeká oběd s Clintonovou a Bidenem. Večer se Chu vrátí do Bílého domu, kde pro něj Obama uspořádá státní večeři.    fcz šeb  