 Harírího blok obvinil Hizballáh ze státního převratu  Opravili jsme v první větě první jméno Harírího z nesprávného "Rafíka" na správného "Saada".   --------------------    Bejrút 24. ledna (ČTK) - Blok úřadujícího libanonského premiéra Saada Harírího dnes obvinil šíitské hnutí Hizballáh ze státního převratu, jehož cílem je údajně podřídit zemi kontrole Íránu. Harírího stoupenci vyzvali na úterý k protestnímu "dni hněvu", který má ale proběhnout nenásilně. V různých libanonských městech už dnes večer propukly demonstrace na podporu Harírího. Stovky jeho stoupenců podle agentury AFP zablokovaly řadu silnic a provolávaly hesla proti Hizballáhu, jeho vůdci a kandidátu hnutí na post premiéra.   Výzva Harírího bloku zazněla poté, co se dnes při zahájených jednáních o nové vládě dostal do pozice favorita na post předsedy příští vlády kandidát Hizballáhu Nadžíb Míkátí. Podpořili ho spojenci Hizballáhu a nečekaně i sedm z 12 poslanců bloku drúzského vůdce Valída Džumbláta, dřívějšího blízkého Harírího spojence, který se koncem minulého týdne postavil na stranu Hizballáhu.   "Pokud jde o převrat, který Hizballáh uskutečňuje, je to pokus podřídit úřad předsedy vlády kontrole autority nejvyššího íránského duchovního a politického vůdce (valíje fakíh)," citovala agentura Reuters z prohlášení Harírího bloku. Každý, kdo přijme nominaci Hizballáhu na sestavení nové vlády, bude považován za "zrádce" svého lidu, dodává se v něm.   "Po puči (provedeném Hizballáhem) s cílem vykonávat kuratelu nad Libanonskou republikou, vyzýváme obyvatele celého Libanonu, aby vyjádřili svůj hněv a své odmítnutí perského poručnictví pokojnými lidovými manifestacemi," řekl novinářům člen politického výboru Harírího bloku Mustafá Allúš.   Libanonský prezident Michel Sulajmán dnes zahájil odložená jednání o nové vládě. Prozápadní tábor podporuje na post premiéra úřadujícího předsedu vlády Saada Harírího, jehož kabinet přivedlo před dvěma týdny k pádu šíitské hnutí Hizballáh.   Proíránský tábor v čele s Hizballáhem chce za nového premiéra, který bude pověřen sestavením příštího kabinetu, Nadžíba Míkátího, který po vraždě expremiéra Rafíka Harírího na jaře 2005 přechodně řídil kabinet.   Sulajmán podle agentury AFP v úterý ukončí konzultace a jmenuje nového premiéra, který nahradí Saada Harírího, jehož vláda padla 12. ledna v důsledku demise ministrů z tábora Hizballáhu.   Po jednání s prezidentem se Míkátí prohlásil za kompromisního kandidáta v období krize.   "Jsem proti vylučování jakékoliv strany. Podávám vstřícnou ruku všem," řekl novinářům.   V neděli generální tajemník Hizballáhu, šajch Hasan Nasralláh, prohlásil, že jeho uskupení chce sestavit vládu "národního partnerství".   Saad Harírí však dnes oznámil, že jeho blok odmítá "podílet se na jakékoliv vládě vedené" kandidátem Hizballáhu.   Oba nominovaní politici jsou sunnité, takže splňují ústavní podmínku, že předsedou vlády v Libanonu může být jen sunnitský muslim.   O dramatický zvrat se v pátek postaral Harírího někdejší spojenec, vůdce drúzské menšiny Valíd Džumblát, který stojí v čele bloku 11 poslanců. Jak oznámil, budou členové jeho Pokrokové socialistické strany hlasovat proti Harírímu a spolu s opozicí. "Dávám na vědomí, že budu stát na straně odporu (proti Izraeli - míněn je Hizballáh) a na straně Sýrie," řekl. Zároveň se postavil proti Zvláštnímu tribunálu OSN pro Libanon (STL), pověřenému vyšetřováním vraždy expremiéra Harírího.   Hizballáh chtěl hrozbou vystoupení z vlády přimět Harírího k přerušení spolupráce s STL. Očekává se totiž, že tribunál obviní i členy Hizballáhu. Harírí ale požadavek Hizballáhu odmítl a trvá na objasnění vraždy svého otce.   Hizballáh a jeho spojenci mají dohromady 57 ze 128 parlamentních křesel. Podpora Džumblátova bloku jim tedy zajišťuje většinu. Analytici však předem varovali, že pokud by Hizballáh sestavil vládu s vyloučením Harírího a jeho spojenců, znepřátelil by si libanonské sunnity, kteří považující Saada Harírího za svého hlavního vůdce. A to by mohlo vést k propuknutí pouličního násilí.   tw rv  