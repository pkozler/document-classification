 Jihočeské nemocnice začínají hledat lékaře za ty, co dali výpověď   České Budějovice 11. ledna (ČTK) - Jihočeské nemocnice, v nichž dali lékaři v rámci výzvy Děkujeme, odcházíme výpověď, začínají hledat doktory na svých internetových stránkách, v tisku i na úřadu práce. Stále ale doufají, že se s lékaři ještě domluví, či že ministerstvo zdravotnictví podnikne nějaké kroky. Podle krajského úřadu by pacienti v Jihočeském kraji neměli v souvislosti s protestní akcí pocítit problémy s dostupností péče či její kvalitou.   Na jihu Čech se k výzvě aktivně připojilo 99 lékařů ve čtyřech z osmi nemocnic, zhruba deset procent. K nejhůře postiženým patří jindřichohradecká. Podle předsedy představenstva Jaroslava Vohnouta žádný z lékařů dosud nestáhl výpověď. Od března by jich tak chybělo 30 ze 100. "Zatím jsme žádné lékaře nehledali, doufám, že se domluvíme. Na konci ledna - začátkem února je ale začneme hledat na svých stránkách i na úřadu práce," řekl dnes Vohnout ČTK.   Krizový scénář nemocnice bude podle něj propojen s krajským. Pacienti z Jindřichohradecka by nejspíše museli jezdit na určité zákroky do českobudějovické nemocnice, případně by někteří lékaři z krajské nemocnice mohli dojíždět do jindřichohradecké nemocnice. Plány se upřesňují.   Táborská nemocnice dnes vyvěsí inzeráty na svých webových stránkách a zadá je i do celostátního tisku. Nikdo z 29 respektive 27 lékařů na plný úvazek ze 127 podle místopředsedkyně představenstva Jany Chocholové výpověď nestáhl.   Černěji situaci vidí místopředseda představenstva českokrumlovské nemocnice a primář interny Jindřich Florián. "Pokud si nepomůžeme sami, nepomůže nám nikdo. Když odložíme plánované operace a budeme posílat pacienty jinam, položí to nemocnici ekonomicky," řekl dnes ČTK. Akutní péči v lednu a únoru zvládnou, budou doufat, že "si to někdo rozmyslí" - lékaři nebo ministerstvo. Nemocnice podle něj žádnou pomoc po kraji nežádala. Náhradu za lékaře, kteří dali výpověď, nikde nehledá, podle Floriána je to zbytečné.   "Počkáme do začátku února, pokud nebude žádný náznak pokroku, zrušíme plánované operace a příjmy, nabídneme pacientům, ať jedou do Prachatic nebo Českých Budějovic," uzavřel. Je si jistý, že doktoři, kteří dali jinde výpověď z důvodu protestu, nepřejdou do jiné nemocnice, kde protestují také.   Písecký ředitel Jiří Holan věří, že lékaři, kteří dali výpověď, odejít nechtějí, nemají jinde práci. Náhradu za ně proto nemocnice nehledá. "Buď se vrátí, nebo jinde bude převis poptávky," řekl ČTK.   Ve čtyřech z osmi nemocnic v kraji podalo výpovědi 99 z 986 lékařů, tedy necelých deset procent. Vedení českokrumlovské nemocnice dostalo 23 výpovědí, v jindřichohradecké 30, v Táboře 29 a v Písku 17. V Českých Budějovicích, Prachaticích, Strakonicích a Dačicích se k výzvě LOK nikdo aktivně nepřipojil.   mi sap  