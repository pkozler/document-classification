 Zaměstnavatelé odmítli na jednání tripartity penzijní reformu  --------------------    Ke zpravodajství: FOTO/aktuality; AUDIO   --------------------    Praha 20. května (ČTK) - Zaměstnavatelé na dnešním jednání tripartity odmítli návrh penzijní reformy předložené vládou. Kabinet při jednání připustil změny v sociální reformě. Podle prezidenta Svazu průmyslu a dopravy Jaroslava Hanáka je potřeba především udělat úpravy ve státním důchodovém pilíři a současném penzijním připojištění. Druhý pilíř, tedy v současnosti vládou připravované spoření, je podle zaměstnavatelů zbytečný.   "Nezpochybňujeme nutnost penzijní reformy, zaměstnavatelé ovšem v této fázi v druhý pilíř důvěru nemají. U státního pilíře je třeba udělat analýzu, jak se bude vyvíjet demografie, a zaměřit se na otázku sazeb," řekl Hanák po pětihodinovém jednání.   Tripartita se na dnešním jednání také shodla, že bude spolupracovat na reformních krocích v sociální oblasti. Dohoda je významná tím, že se partneři vrátili k jednacímu stolu potom, co z minulého jednání odbory demonstrativně odešly.   Do poloviny června se chtějí odbory, zaměstnavatelé a vláda dohodnout na zněmí sociálních zákonů tak, aby je mohla projednat sněmovna. Takzvanou první část sociální reformy v podobě tří zákonů ve středu schválila vláda. S předlohami ale nesouhlasí odbory ani Svaz měst a obcí, důvodem je, že podle nich zhorší nová legislativa dostupnost služeb pro občany a také může ohrozit tisíce pracovních míst.   Tripartita se také shodla, že partneři budou jednat i o daňové reformě. Do konce května by měli účastníci jednání dostat paragrafované znění.   pcl ktk rem mkv  