 ECM podala návrh na zřízení prozatímního věřitelského výboru  Praha 23. května (ČTK) - Zadlužená developerská společnost ECM Real Estate Investments (ECM) dnes Městskému soudu v Praze doručila návrh na ustanovení prozatímního věřitelského výboru. Z tuzemských věřitelů do něj firma navrhuje Českou spořitelnu, Volksbank CZ, Raiffeisenbank a dále další dva věřitele ze zahraničí. ČTK to zjistila v insolvenčním rejstříku.   Česká spořitelna a Volksbank CZ drží dluhopisy ECM vydané v korunách. Pohledávky držitelů dluhopisů vydaných v eurech ale podle návrhu tvoří přibližně tři čtvrtiny celkové nominální hodnoty pohledávek všech nezajištěných věřitelů za ECM. Proto firma navrhla do věřitelského také společnost Astin Capital Management, která podle návrhu zastupuje majitele eurových dluhopisů. Za čtvrtého člena věřitelského výboru navrhla ECM společnost Maple Leaf Capital, dalšího velkého držitele dluhopisů v eurech.   Raiffeisenbank má podle dokumentu pohledávky vůči ECM zajištěné, přesto by podle developera také tato tuzemská banka měla v prozatímním věřitelském výboru jako jeho pátý člen zasednout. Naopak v návrhu na složení věřitelského výboru chybí společnost Glancus Investments, která už také v rámci insolvenčního řízení přihlásila za ECM svou pohledávku. Glancus současně již minulý týden soudu sdělil, že chce být také členem výboru.     ECM v návrhu přiznává, že nemá od zmiňovaných firem souhlas či mandát, aby je za členy prozatímního věřitelského výboru navrhla. Zároveň ale na základě dosavadní komunikace s věřiteli předpokládá, že s jmenováním nebudou mít problém. Podle vlastních údajů ECM měla firma na konci března celkové dlouhodobé závazky ve výši 165,9 milionu eur, tedy asi 4,1 miliardy korun. Většinu z toho tvořily dluhopisy.   Na začátku nynějšího insolvenčního řízení s ECM byla v dubnu Česká spořitelna. Celková výše pohledávek banky vůči developerovi činí přibližně 194 milionů korun. Následně se ke spořitelně připojila Volksbank CZ, která tvrdí, že jí ECM za dluhopisy a úroky dluží celkem 104,8 milionu korun. Glancus má podle dokumentů v insolvenčním rejstříku vůči ECM pohledávky ve výši 140,8 milionu korun. Dosud rekordní pohledávku ve výši 3,1 miliardy korun přihlásila společnost Astin Capital Management   ECM chce řešit své zadlužení reorganizací firmy, což navrhuje i Česká spořitelna a Volksbank CZ. Glancus Investments ale pro ECM navrhuje konkurz.   Developera čeká v úterý valná hromada, která má hlavně schválit hospodářské výsledky ECM za rok 2010. Řešení dluhové krize na oficiálním programu není, řekla ČTK zástupkyně ECM Světlana Semeráková. "Informace o alternativách budoucího vývoje nelze vyloučit a bude se odvíjet od následné diskuse, nicméně jednalo by se o neformalizovanou část jednání a nebude podléhat žádnému hlasovaní či jinému typu usnesení," uvedla Semeráková.      ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group. Developer byl dosud v Česku známý hlavně výstavbou výškových budov v Praze na Pankráci.   dnv vju  