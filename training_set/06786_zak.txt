 Soud potvrdil sedmiletý trest za pokus o znásilnění nezletilé  Zprávu jsme rozšířili v celém rozsahu.   --------------------    Praha 25. ledna (ČTK) - Odvolací Vrchní soud v Praze dnes potvrdil sedm let vězení pro dvacetiletého Miroslava Kariku za pokus o znásilnění nezletilé dívky. Prvoinstanční rozsudek vynesl loni v listopadu Krajský soud v Hradci Králové. Soud uložil Karikovi také ochranné sexuologické léčení v ústavní formě. Rozsudek je pravomocný, proti rozhodnutí se nelze odvolat. Je možné pouze dovolání.   Karika se podle obžaloby v říjnu 2009 pokusil o znásilnění nezletilé dívky v ubytovně v Trutnově. Podle spisu odvedl dívku do sklepních prostor ubytovny, kterou vlastní jeho matka. Jako záminku uvedl, že jí chce ukázat bunkr. Poté zamkl dveře, osahával ji a požadoval po ní orální sex. Dívka se však bránila, křičela a po chvíli se jí podařilo utéct.   Karika před soudem vinu popřel. Jeho matka již v předchozím řízení uvedla, že to může být pomsta příbuzných nezletilé za vystěhování její rodiny z ubytovny kvůli dluhům za nájemné. To ale vyvrátil již soud prvního stupně.   Karikův případ se před vrchním soudem objevil již podruhé. V prvním případě byl vrácen soudu nižší instance kvůli neúplnému rozsahu důkazů. Nyní však soud dospěl k závěru, že rozsah i hodnocení důkazů provedených před krajským soudem byl dostačující, řízení bylo v souladu se zákonem, a proto odvolání zamítl. Předseda senátu Bohumil Kalát odůvodnil výši trestu tím, že Karika byl již dvakrát pravomocně odsouzen. Za druhý skutek byl podmíněně odsouzen, přičemž se jednalo o stejný trestný čin, za jaký byl dnes potrestán. Navíc prý věděl o tom, že poškozená byla mladší patnácti let.   Podle obhájce Miloše Znojemského nebyly výpovědi svědků, na jejichž základě soud Kariku poslal do vězení, dostatečně věrohodné. Údajně byly v jejich výpovědích rozpory, které nasvědčují tomu, že bylo vše smyšlené. Oproti tomu výpověď rodiny Kariků se po celou dobu řízení nezměnila.   Znojemský poukázal také na odborné vyjádření, podle kterého by při manipulaci s dveřmi od sklepních prostorů byly poškozeny pavučiny, které tam byly nalezeny dva dny po incidentu. Jejich stáří bylo podle zmiňovaného vyjádření odborníka na pavoukovce odhadnuto na několik měsíců. V závěru své řeči se pak obhájce odvolal na zásadu in dubio pro reo, tedy že by soud měl v pochybnostech rozhodnout ve prospěch obžalovaného.   I druhý z obhájců Tomáš Mácha namítal některá pochybení soudu, žádal o doplnění dokazování a vrácení věci soudu prvního stupně. Podle Máchy měla být provedena rekonstrukce činu nebo vyšetřovací pokus. Tím by se podle jeho názoru například ukázalo, že ve sklepních prostorách bylo velice málo místa, tudíž nebylo možné, aby dívka utekla.   "Kdybych tam byl (ve sklepě), byly by tam po mně stopy trasologické (stopy obuvi) nebo na vypínačích," řekl Karika před soudem.   Státní zástupkyně se vyjádřila velice stručně. Postup soudu považovala za správný stejně jako trest, který byl Karikovi udělen.   rjm mkv  