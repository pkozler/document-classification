 Plzeňská práva snížila kvůli úsporám odměny zaměstnancům  Plzeň 13. května (ČTK) - Kvůli nedostatku peněz musela právnická fakulta plzeňské Západočeské univerzity od 1. května snížit odměny většině ze zhruba stovky zaměstnanců. V souvislosti s nižší státní dotací i loňskou půjčkou od univerzity potřebuje ušetřit měsíčně 700.000 korun oproti loňsku, což se zatím nedaří, řekl ČTK děkan Květoslav Růžička.   "Posoudili jsme, jak kdo učí, jaká je jeho výkonnost a podle toho jsme přistoupili ke snížení odměn. I vedení fakulty si je snížilo téměř na polovinu," dodal. Současný deficit v rozpočtu fakulty činí téměř pět milionů korun. Musí také zaplatit loňskou ztrátu, na níž si půjčila od univerzity, tedy 2,3 milionu korun. Podle Růžičky už "spoří na všem", včetně občerstvení a pronájmů sálů na vědecké rady.   "Teď jsme reakreditovali celoživotní vzdělávání (CŽV), které tady začalo skomírat. Budeme ho inzerovat, začne od září. Přihlásit se může kdokoli. Předtím to byli na základě smluv hlavně policisté a hasiči," uvedl děkan. Fakulta z něj získá peníze. CŽV je dvouleté a poplatek činí zhruba 23.000 korun za rok. "Chtěli bychom alespoň 100 lidí," dodal.   Fakulta začala být také aktivní v získávání grantů, což podle Růžičky předminulé vedení vůbec nezajímalo. Postupně s nimi některé katedry začaly, ale děkan chce zapojit všechny.   "Snížení odměn je zřejmě jediná cesta k úsporám, záměrem je aby fakulta měla letos vyrovnané hospodaření," řekl šéf nového akademického senátu Tomáš Pezl. Uvedl, že ve vnitřních úsporách už téměř není kam sáhnout. "Musíme vyvíjet aktivitu směrem ke grantům, privátnímu výzkumu a obnovit CŽV," dodal.   Nový senát, který chce na fakultě, opředené skandály s rychlostudiem, dokončit reformy, bude teprve koncem května schvalovat letošní rozpočet. S ním jsou spojené velké emoce, protože obsahuje nesystémové zásahy a takové úspory, aby letos neskončil ztrátou.   Dle senátora Richarda Pokorného už je fakulta silné vědecké pracoviště. "Výrazně už se rozvinula projektová činnost, tedy granty i operační programy ministerstev i EU, významná je publikační činnost a účast na konferencích," řekl. Pokud jde o mzdy, podle něj byly už nyní podprůměrné platy kvůli stabilizaci fakulty "sraženy na minimum".   Václav Prokš hj  