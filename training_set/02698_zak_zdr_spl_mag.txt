 Přelom roku byl tragický, zemřelo devět lidí  --------------------    Ke zpravodajství: ilustrační FOTO ve Fotobance; AUDIO  ID foto: F201012220023801, F201012220022901, F201012220023601   Opravili jsme ve 2.odstavci chybné "...kde se 43 minut po půlnoci ..." na správné "... kde se 43 sekund po půlnoci...".   --------------------    Praha 1. ledna (ČTK) - Mimořádně tragický byl přelom starého a nového roku. Od silvestrovského poledne do dnešního rána zahynulo devět lidí. Při ranním požáru dnes zahynuli dva lidé na Olomoucku, již v noci pak starší muž na jihu Moravy. Na Vysočině zemřela žena zřejmě po požití většího množství alkoholu, na Kroměřížsku nepřežil mladý řidič dopravní nehodu, další mladý muž zemřel v Brně po pádu z balkonu. Už silvestrovské odpoledne poznamenala tragická nehoda, při níž na Svitavsku zahynuli dva lidé, v Českém ráji se při pádu ze skály zabil horolezec.   Při příchodu roku 2011 měli v celém Česku napilno hasiči a zdravotníci, kteří mimo jiné ošetřovali lidi poraněné petardami, ale také policisté. Ti zaznamenali nejzávažnější případ v Praze na Pankráci, kde někdo v noci uloupil luxusní hodinky v hodnotě 20 milionů korun. Naopak radostně přivítali Nový rok v liberecké porodnici, kde se 43 sekund po půlnoci narodil chlapeček Matyáš, a stal se tak zřejmě prvním letošním miminkem v Česku.   Starší muž a žena dnes ráno zahynuli při požáru bytu v nádražním domku v Drahanovicích na Olomoucku, příčina požáru je zatím neznámá. V Blučině na Brněnsku hasiči v noci nalezli v hořícím pokoji sedmasedmdesátiletého muže, kterého už se nepodařilo oživit.   Na Vysočině zemřela během silvestrovských oslav devětatřicetiletá žena. Její tělo bylo nalezeno v ranních hodinách v restauračním zařízení v Želetavě na Třebíčsku. Příčinu úmrtí určí pitva, žena se zřejmě před smrtí výrazně posilnila alkoholem.   V Brně spadl mladík z balkonu ve čtvrtém patře. Utrpěl vážná zranění, upadl do bezvědomí a v nemocnici následkům pádu podlehl.   Tragicky skončila dopravní nehoda u Střílek na Kroměřížsku. "Řidič havaroval s vozem mimo silnici, kde čelně narazil do betonového přejezdu mostku na pole. Při havárii utrpěl velmi těžká zranění na více částech těla, včetně hlavy, a vnitřní krvácení," popsal mluvčí krajských hasičů Ivo Mitáček. Zraněním mladík na místě podlehl.   Už odpoledne zahynuli při čelní srážce dvou aut u obce Cerekvice nad Loučnou na Svitavsku dva lidé a další tři se zranili. Nehoda se stala na namrzlé silnici. V Libereckém kraji byla zřejmě nejzávažnější silvestrovskou událostí smrt sedmatřicetiletého horolezce, který odpoledne spadl v Českém ráji z výšky 60 metrů a záchranáři už mu nemohli pomoci.   V Moravskoslezském kraji zábavní pyrotechnika během novoročních oslav zranila deset lidí. Devětašedesátiletému důchodci v Ostravě explodovala přímo v ruce a utrpěl devastující poranění tří prstů. Další lidé utrpěli popáleniny v obličeji či na rukou, v jednom případě i poranění očí. Podobné případy ošetřovali zdravotníci i v jiných krajích.   V Jirkově na Chomutovsku kolem 1:30 ráno skočil podnapilý asi čtyřicetiletý muž kvůli neshodám s družkou z třetího patra domu. Utrpěl několik zlomenin a skončil v nemocnici v Chomutově.   Ve Štramberku na Novojičínsku zase skončily v bezvědomí kvůli opilosti čtyři děti. Případy podnapilých dětí řešili také policisté na Třebíčsku.   V Praze záchranáři ošetřili a odvezli do nemocnic během silvestrovských oslav celkem 171 lidí. Čtyři lidé se vážněji zranili při odpalování pyrotechniky. Záchranáři zaznamenali mimo jiné úrazy způsobené pádem, otravy alkoholem a popáleniny rukou i obličeje. Policie řešila především vloupání do obchodního centra na pražské Pankráci, kde neznámí pachatelé ukradli v noci luxusní hodinky v hodnotě 20 milionů korun, ale i loupežné přepadení, nedovolené používaní pyrotechniky, kapesní krádeže i prodej drog. Podle městské policie a hasičů však byly oslavy relativně klidné.   Na jižní Moravě policisté zaznamenali při silvestrovských oslavách neobvykle mnoho rvaček, a to jak na veřejných prostranstvích, tak v restauracích, barech i soukromých bytech. Po potyčkách skončilo pět lidí s řeznými ranami a dalších 23 s jinými zraněními.   V Chodově na Karlovarsku vyhořela na tržnici Svatý Kříž dnes po půlnoci celá řada stánků vietnamských trhovců, škoda přesáhla 300.000 korun. Podle informací ČTK stánky zřejmě zapálil velký ohňostroj, který trhovci tradičně připravují poblíž tržnice. Ve Starém Bydžově na Hradecku neznámý zloděj ukradl dvě brokovnice.   vit jpt    