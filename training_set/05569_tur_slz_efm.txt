 Společnost Imperial K. Vary dosáhla loni zisku přes 43,3 mil. Kč  Karlovy Vary 3. června (ČTK) - Karlovarská lázeňská a hotelová společnost Imperial uzavřela loňský rok se ziskem přes 43,3 milionu korun. O rok dříve přitom skončila hospodaření se ztrátou 24,1 milionu, kterou tehdy způsobila hlavně ekonomická krize, pokles počtu hostů a také investice do modernizace majetku. Loňský návrat do černých čísel ovlivnila zlepšená tvorba výnosů a úsporná opatření v nákladech. Výsledky hospodaření společnosti v roce 2010 dnes schválila valná hromada.   Obrat k lepšímu naznačily loňské pololetní výsledky společnosti Imperial, která po krizi v roce 2009 vykázala zisk zhruba 27 milionů korun. Ve stejném období roku 2009 byla přitom ve ztrátě 23 milionů korun. Výrazné zlepšení ovlivnil hlavně návrat klientů. Celkový počet hostů v ubytovacích zařízeních Imperialu dosáhl loni kolem 24.000 hostů, meziročně více zhruba o 14 procent. Podle generálního ředitele Imperialu Alexandra Rebjonoka tuzemská klientela tvořila zhruba osm procent z celkového počtu hostů.   Tržby společnosti Imperial vzrostly loni o 47 milionů korun, což znamenalo meziroční navýšení o 11 procent. V roce 2008 tržby dosahovaly kolem 491 milionů korun, loni byly nižší zhruba o 15 procent. Pobytových dnů svých klientů vykázala společnost za loňský rok 215.000, jejich počet se proti roku 2009 zvýšil zhruba o 14 procent. Národnostní struktura se proti předchozím rokům zásadním způsobem nezměnila. Primárními trhy pro Imperial dále zůstaly Rusko, Německo, Ukrajina a Česko.   Na opravy majetku vynaložil Imperial v roce 2010 téměř deset milionů korun a investice činily 4,5 milionu korun. Nejdůležitější akcí byly opravy balkonů objektu Blue house Spa Resortu Sanssouci nebo oprava oken ve vile Hoffmann. Společnost Imperial loni zaměstnávala 434 lidí, v roce 2009 to bylo 457 lidí. "Předpokládáme, že se při zvyšující poptávce po našich službách v letošním roce počet zaměstnanců opět mírně zvýší," podotkl generální ředitel.   Letos přejde část obchodního jmění Imperialu Karlovy Vary na Imperial nemovitostní uzavřený investiční fond. Součástí majetku tohoto fondu se stanou nemovitosti dvou lázeňských komplexů v Karlových Varech v hodnotě kolem jedné miliardy korun. Společnost Imperial K. Vary, a. s., ale nezanikne a pokračuje v další činnosti, uvedl Rebjonok. "Účelem je využití investičního fondu k soustředění potřebného majetku pro investice do nemovitostí, zejména hotelového a lázeňského charakteru," dodal ředitel.   vlm snm  