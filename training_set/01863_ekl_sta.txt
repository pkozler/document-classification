 Ekologové protestující proti dálnici u Moskvy byli opět přepadeni  Moskva 6. května (zpravodaj ČTK) - Ekologové protestující proti stavbě dálnice Moskva-Petrohrad přes chráněný les u ruské metropole si stěžují na další přepadení neznámými násilníky. Při potyčce nejméně dva aktivisté utrpěli zranění. Spor ekologů se stavbaři získal celostátní rozměr i zásahy prezidenta Dmitrije Medveděva a vlády Vladimira Putina, která nakonec spornou trasu prosadila.   "Asi dvacítka banditů přišla k našemu táboru a začala surově bít všechny přítomné, včetně žen. Sráželi je k zemi a mlátili. Sergeji Agajevovi prorazili lebku buď boxerem, anebo trubkou. Olegu Melnikovovi zlomili čelist," uvedla šéfka ekologů Jevgenije Čirikovová o nočním přepadení. Část útočníků prý byla oblečena do uniforem soukromé strážní služby, kterou si najala stavební firma na ochranu dřevorubců a stavbařů. Police dorazila až 40 minut po útoku - a strážce zákona se prý omezil na konstatování, že je sám, a tak se nemůže pustit do stíhání útočníků. Nehledě na opakující se útoky jsou ekologové odhodláni pokračovat v hlídkování v lese.   O stavbě se rozhodlo v roce 2006 a nová dálnice, která by odlehčila dosavadní přetížené silnici Moskva-Petrohrad, měla stát v roce 2014. Ale okolo stavby vzplály vášně. Loni v létě byl tábor ekologů, kteří se snažili stavbařům bránit v kácení stromů, přepadeni zamaskovanou bojůvkou. Žurnalisté Michail Beketov, Konstantin Fetisov a Oleg Kašin, kteří o sporu psali, byli již dříve brutálně zmláceni. Pachatelé dodnes nebyli vypátráni.   Do konfliktu se pak vložil prezident Medveděv, který nařídil stavbu zmrazit a výběr trasy znovu posoudit. Koncem roku však vládní komise opět schválila trasu přes les a slíbila miliardy rublů na kompenzaci ekologických škod. Nicméně dálnice se do provozu zřejmě nedostane dříve než v roce 2018. Investor nyní podle listu Vedomosti požaduje jako náhradu ztrát prodloužit dohodu o inkasování poplatků z placené dálnice o dalších pět let, jinak by průtahy mohly ruský rozpočet stát miliardové sankce.   msk mik  