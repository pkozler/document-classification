 AK: Soběstačnost výroby vepřového letos v ČR klesne pod 50 pct  Olomouc 24. ledna (ČTK) - Soběstačnost výroby vepřového letos v Česku klesne podle vedení Agrární komory ČR (AK) pod 50 procent. Tuzemští farmáři budou muset přistoupit k další redukci chovů prasat kvůli dovozu levného vepřového z Německa, kde na přelomu roku propukla aféra kolem zvýšeného výskytu dioxinu. Novinářům to dnes řekl prezident AK Jan Veleba. Tuzemští farmáři redukují stavy prasat již několik let, protože výroba vepřového se jim nevyplácí.   "V Německu se v podstatě zhroutila poptávka po vepřovém mase. Jsou tam obrovské zásoby, které se budou snažit prodat k nám. Naši zpracovatelé či obchodní řetězce budou v Německu za laciné peníze nakupovat. Naši farmáři, kteří ještě mají zbytky chovů prasat, tomu nebudou schopni konkurovat, čímž se urychlí další redukce domácích chovů," uvedl Veleba.   Tuzemští farmáři likvidují chovy prasat již několik let. Zatímco v roce 2000 jich měli zhruba 3,7 milionu kusů, loni to bylo podle Veleby 1,9 milionu kusů. "V prosinci, kdy jsme ještě nevěděli o dioxinové aféře, jsme si dělali prostřednictvím okresních AK odhady stavů prasat k letošnímu 31. březnu. Vyšlo nám, že se meziročně sníží o 13 procent. Je předpoklad, že letos dovezeme víc vepřového, než činí polovina tuzemské spotřeby," řekl prezident AK.   Doplnil, že zatímco v roce 2003, poslední rok před vstupem Česka do Evropské unie, se do ČR dovezlo 28.457 tun vepřového, předloni to bylo 179.245 tun. "Za loňský rok ještě čísla neznáme, dovoz vepřového ale odhaduji na zhruba 200.000 tun," uvedl Veleba.   Viceprezident AK Jindřich Šnejdrla novinářům řekl, že se v poslední době obrátila na komoru řada lidí s dotazy na původ potravin. AK za tímto účelem podle něj zřídí zhruba do měsíce internetovou stránku s těmito informacemi. "Vyzveme zemědělce a výrobce, aby nám zaslali z jednotlivých regionů seznam producentů masa a masných výrobků a postupně i dalších potravin, které byly vyrobeny výhradně z českých surovin," uvedl viceprezident AK.   Dioxinový skandál vypukl v Německu na přelomu roku, kdy úřady odhalily, že prasata a drůbež na jedné severoněmecké farmě dostávala od loňského března krmivo kontaminované dioxiny. Německý výrobce krmných tuků ze severu země používal k jejich produkci látky určené výhradně k technickým účelům, například výrobě papíru.   Na trh dodal až 3000 tun dioxiny kontaminovaného tuku, který mohl zamořit až 150.000 tun krmiva pro hospodářská zvířata. Asi 4,5 tuny potenciálně kontaminovaného vepřového se dostaly také do Česka. Část této dodávky české dozorové orgány zajistily, její zamoření dioxiny zkoušky zatím neodhalily.   orv jpt  