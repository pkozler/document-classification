 Handicapovaný sportovec Volf dovezl papeži poselství vozíčkářů  --------------------    Ke zpravodajství: AUDIO; FOTO ve Fotobance  ID foto:  F201008180181601 ,  P200907110168301    --------------------    Praha 14. července (ČTK) - Přes nepřízeň počasí, náročný terén i chyby v mapách handicapovaný sportovec Heřman Volf dovezl na speciálně upraveném kole papeži do Vatikánu poselství českých vozíčkářů. Trasu dlouhou 1660 kilometrů se svým týmem zdolal za 19 dnů. S výsledky expedice dnes Volf seznámil v Praze novináře na tiskové konferenci.   Prostřednictvím projektu Cesta za snem chce Volf motivovat lidi upoutané na vozík i ty, kteří ztratili naději. "Život není o tom, jestli máte nebo nemáte to či ono. Hlavní je touha a vůle. Vůle poprat se s osudem a dokázat, že se dá vše zvládnout," poznamenal Volf. Jeho výprava z Prahy odstartovala 17. června, do Říma dorazila minulé úterý.   Šestačtyřicetiletý sportovec je po pádu na lyžích od roku 2006 upoután na invalidní vozík. Po úrazu se rozhodl splnit si svůj sen dojet na kole do Paříže. Na speciálně upraveném kole, takzvaném handbiku poháněném pouze rukama, cestu podnikl před dvěma lety. Loni se s přáteli a rodinou vydal do slovenské Banské Bystrice.   Letošní cesta do Říma byla podle účastníků prozatím nejnáročnější výpravou. "Nejtěžší byl přejezd Alp a Apenin," řekl producent a režisér Miloslav Doležal, který Volfa doprovázel v sedle klasického kola. Expedici potrápila i nepřízeň počasí. První dny v Česku propršely. "Místy to bylo na plavecké brýle," poznamenal Volf. Na Apeninském poloostrově se pak výprava naopak musela vypořádat s tropickými vedry.   Sportovci museli cestou řešit několik defektů. Nejzávažnější měl Volf v rodišti papeže Benedikta XVI., v hornobavorském Marktlu nad Innem. Prasklá galuska mu zablokovala kolo, které se převrátilo. "Člověk si uvědomí, jestli ty překážky někdo neklade záměrně, aby je překonal," uvedl. Obtíže cesty podle něj celý tým důkladně prověřily. "Myslím si, že kdybych to poselství nevezl, tak bychom asi nedojeli," dodal.   Volfa měl původně přijmout papež, audience ale byla 14 dnů před odjezdem zrušena. "Poselství naděje" a odpověď na něj proto nakonec zprostředkovali Marcel Šmejkal z vatikánského státního sekretariátu a český velvyslanec ve Vatikánu Pavel Vošalík.   Dalším cílem handicapovaného sportovce je norské Oslo. Vyrazit tam chce za rok. Cestou na sever tak uzavře výpravy do čtyř světových stran.   Karel Čapek jnd  