 Soud eviduje třetí pohledávku za Sazkou za 8,1 miliardy Kč  Praha 6. května (ČTK) - Městský soud v Praze eviduje již třetí více než osmimiliardovou pohledávku za loterijní společností Sazka. Tentokrát pohledávku přihlásila lichtenštejnská společnost Oldeira Anstalt a její výše činí opět 8,128 miliardy Kč, je tedy identická s výši pohledávky občanského sdružení Zelený ostrov a kyperské Alfa Capital Holdings. ČTK to dnes řekla mluvčí soudu Martina Lhotáková s tím, že dosavadní výše přihlášených pohledávek za Sazkou již převyšuje 40 miliard korun. Sazka je v úpadku od konce března.   Věřitel Oldeira Anstalt přihlašuje pohledávku jako podmíněnou a za důvod jejího vzniku udává smlouvu o postoupení pohledávky uzavřenou s občanským sdružením Zelený ostrov (OSZO) z 21. dubna 2011. Jak Lhotáková dodala, soud se dnes sice v maximální možné míře přiblíží definitivním číslům součtu pohledávek, nicméně co se týká celkové výše pohledávek, zatím neposkytne absolutní sumu. Důvodem je mimo jiné to, že někteří věřitelé svou pohledávku nevyčíslili, tudíž k tomu budou následně vyzváni insolvenčním správcem.   Městský v minulých dnech zapsal mimo jiné přihlášku pohledávky věřitele Alfa Capital Holdings Ltd, jejíž výše byla identická s pohledávkou OSZO a činila rovněž 8,128 miliardy korun. Alfa Capital Holdings přihlásil pohledávku jako podmíněnou a jako důvod jejího přihlášení uvedl smlouvu o postoupení pohledávky uzavřenou s Občanským sdružením Zelený ostrov (OSZO). To ji ovšem podalo také, což však jeho akcionáři zpochybnili.   O platnosti řady pohledávek zřejmě rozhodnou soudy. Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd mha  