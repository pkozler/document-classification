 Besser vyměnil šéfa Památkové inspekce  Praha 3. ledna (ČTK) - Památková inspekce, kontrolní orgán ministerstva kultury, bude mít nové vedení. Ministr Jiří Besser (za TOP 09) se rozhodl k začátku nového roku odvolat dlouholetého ředitele inspekce Jiřího Varhaníka. Nelíbila se mu dosavadní práce inspekce a nedostatečná spolupráce s ostatními orgány ministerstva kultury (MK) i s krajskými a městskými úřady památkové péče. Novým šéfem Památkové inspekce se v úterý 4. ledna stane Martin Zídek, který působil na památkovém odboru Středočeského kraje. MK to sdělilo na svých  webových  stránkách.     Besser od nového vedení očekává větší transparentnost a informovanost při provádění památkového dozoru. "Když se na to podívám jako úplně obyčejný uživatel, tak na webu ministerstva najdu jedinou zprávu o Památkové inspekci ze září roku 2008. To je takový první signál, že něco není v ideální formě," uvedl ministr na webu.   Inspekce podle ministra v posledních letech jen sporadicky informovala o závěrech, které získala při provádění dozoru. Důležité kontrolní závěry neměly údajně nk dispozici ani odbory ministerstva, které by s nimi měly pracovat, tedy odbor památkové péče a odbor legislativní a právní.   Stávalo se prý, že krajské a obecní úřady dostávaly od Památkové inspekce rozdílné informace, než jaké dodával odbor památkové péče. Z jednoho ministerstva tak odcházela zcela opačná stanoviska.   "Chtěl jsem o tom s panem doktorem Varhaníkem mluvit mezi svátky, ale nechtělo se mu přijet z dovolené na Orlíku do Prahy. I když jsem uvažoval o nějaké formě další spolupráce, tak teď již pro ni prostor nevidím," dodal ministr.   Ministr definoval několik základních úkolů pro nového ředitele inspekce. Památková inspekce by měla podle jeho představ více informovat o závěrech památkové kontroly, své závěry by měla zveřejňovat na webu ministerstva i v tisku. Dalším úkolem je formulovat ve spolupráci s ostatními útvary ministerstva metodické materiály pro krajské a městské úřady a pro Národní památkový ústav (NPÚ). Cílem by mělo být sjednotit aplikaci zákona o státní památkové péči. Zjištěné nedostatky při památkových kontrolách by v budoucnu měla Památková inspekce lépe promítat do vznikající legislativy.     Památková inspekce je specializovaným kontrolním orgánem MK v oboru státní památkové péče. V organizační struktuře ministerstva podléhá inspekce přímo ministrovi.     hck rot  