 Slovenské cestovní kanceláře letos čekají prodej jako před krizí  Bratislava 1. června (ČTK) - Cestovní kanceláře na Slovensku očekávají, že se jim v letošním roce podaří prodat zhruba stejný počet zahraničních zájezdů jako před krizí v roce 2008. Tehdy jejich služby využilo přes 630.000 Slováků, o rok později počet cestujících padl asi o šestinu. Loni na zahraniční zájezd cestovalo necelých 582.000 Slováků, informovala dnes Slovenská asociace cestovních kanceláří a cestovních agentur (SACKA).   Nejžádanější destinací bude podle člena asociace Mikuláše Milka v tomto roce podobně jako loni Chorvatsko, které ročně navštíví více než 400.000 Slováků. Většina z nich však na Jadran cestuje individuálně. Druhou příčku zřejmě obsadí Turecko, které z toho místa odsune Egypt. Zájem o dovolenou na severu Afriky letos výrazně klesl, důvodem byly nepokoje v řadě států včetně samotného Egyptu. Nejistá hospodářská situace Řecku naopak Slováky zřejmě neodradí od dovolené v této zemi, velký zájem bude patrně také o Bulharsko a Španělsko.   Slovenské cestovní kanceláře si dosavadní prodej zájezdů pochvalovaly. "Prodej je lepší, než byl v minulém roce," uvedl Milko. Řada lidí si podle něj zakoupila dovolenou v předstihu ještě koncem roku 2010. V předchozích měsících zase prodejci zájezdů snížili objednávky u svých partnerů v zahraničí asi o pětinu, Slováci proto nemohou počítat s rozsáhlou nabídkou takzvaných last minute dovolených.   Během loňské letní sezony na Slovensku zkrachovala cestovní kancelář Karya Tour, v zahraničí zůstaly stovky její klientů. Do problémů se dostala také cestovní kancelář Majáčik, která organizovala pobyty pro děti. Zástupci asociace upozornili, že ve srovnání s dalšími státy eviduje Slovensko za poslední roky méně krachů cestovních kanceláří.   prl vju    