 KIT digital klesla v 1. čtvrtletí ztráta na 12,5 milionu USD  Praha 10. května (ČTK) - Společnost KIT digital, která se zabývá poskytováním služeb v oblasti internetového videa, skončila v prvním čtvrtletí se ztrátou 12,5 milionu dolarů proti 18,4 milionů loni. Výnosy stouply meziročně o 98 procent na 34,5 milionu USD. Firma to dnes oznámila na svých stránkách.   Vysokého růstu výnosů firma dosáhla prostřednictvím několika akvizic. Organický růst se podle odhadů vedení společnosti pohyboval kolem 38 procent.   Ve druhém čtvrtletí společnost očekává růst výnosů na 48 milionů dolarů díky akvizicím firem ioko a Polymedia. Za celý rok pak očekává tržby 210 milionů USD.   Společnost KIT digital je předním světovým poskytovatelem řešení pro správu videí prostřednictvím protokolu IP a má přes 600 firemních zákazníků ve více než 30 zemích světa. Firmě podle odhadů patří zhruba 30 procent světového trhu IP videa.   Podnik má své hlavní pobočky v Praze, Kolíně nad Rýnem, Dubaji, Londýně, Melbourne, New Yorku, Stockholmu a Torontu. Akcie KIT digital se obchodují na americké burze Nasdaq a pražské burze.   jsa mha  