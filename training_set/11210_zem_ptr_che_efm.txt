 Skupině Agrofert Holding loni vzrostly tržby i zisk  Praha 23. května (ČTK) - Skupina Agrofert Holding podnikatele Andreje Babiše loni zvýšila konsolidované tržby meziročně o 7,3 procenta na 92,14 miliardy korun. Čistý zisk skupině vzrostl na 5,97 miliardy korun z předloňských 3,73 miliardy Kč. Agrofert Holding, který podniká v zemědělství, potravinářství a chemickém průmyslu, o tom dnes informoval ČTK.   Vedení Agrofert Holdingu loňské zvýšení tržeb a zisku přičetlo růstu poptávky v chemickém sektoru a vyšší výkonnosti potravinářské části holdingu, zejména v oblasti zpracování masa a výroby masných výrobků. K lepším výsledkům skupiny přispěly i loňské akvizice společností Kmotr-Masna Kroměříž a Krahulík-Masozávod Krahulčí, uvedla firma. Konsolidační celek Agrofert Holdingu loni tvořilo 182 společností, z toho 164 společností bylo ovládaných a řízených a 18 společností bylo pod podstatným vlivem.   V roce 2009 Agrofert Holdingu klesly konsolidované tržby o 15 procent na 85,9 miliardy korun a čistý zisk skupiny se meziročně snížil o 700 milionů korun na 3,73 miliardy Kč. Předloňská konsolidovaná účetní závěrka zahrnovala výsledky 203 firem.   Agrofert Holding je jedničkou tuzemského zemědělsko-potravinářského sektoru. Je významným hráčem také v chemickém průmyslu. Podle svého webu je druhou největší tuzemskou chemickou skupinou a druhým největším producentem dusíkatých hnojiv v Evropě. Letos skupina Agrofert vstoupila do oblasti lesnictví, těžby a zpracování dřeva, když koupila většinové podíly ve firmách ze skupiny Wotan.   beh dvd  