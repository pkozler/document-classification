 Francouzský investor zvažuje penzion pro seniory v Č. Třebové  Česká Třebová (Orlickoústecko) 20. ledna (ČTK) - O výstavbu penzionu pro seniory v České Třebové se zajímá francouzský investor. Ve městě by chtěl postavit byty pro 50 až 60 důchodců. Zařízení by měl provozovat Český červený kříž, město pro projekt poskytne pozemky, řekl ČTK starosta Jaroslav Zedník.   "V prosinci jsme uskutečnili jednání za účasti francouzského investora a Červeného kříže. Představili jsme jim tři lokality, kde by zařízení mohlo vzniknout, čekáme, pro jakou se Červený kříž rozhodne," uvedl Zedník. Pozemky v jedné lokalitě vlastní město zcela, ve druhé zčásti a ve třetí mají soukromého vlastníka. Radnice je ochotná privátní parcely případně vykoupit a dát provozovateli.   V Třebové by mohlo vzniknout několik desítek malometrážních bytů pro seniory v několika domcích, případně další objekty pro pečovatelskou službu a zajištění chodu celého zařízení. "Červený kříž by byl provozovatelem, zajišťoval by zvláště pečovatelské úkony," řekl ČTK ředitel oblastní pobočky Červeného kříže v Ústí nad Orlicí Jiří Preclík.     Podle Zedníka by investor na výstavbu chtěl získat i evropské a státní dotace. Míst v zařízeních pro seniory je v Třebové málo, podle radnice by právě město další zařízení pro seniory potřebovalo. V roce 2003 byl otevřen nový domov důchodců, pak i dům s pečovatelskou službou, lidé však přesto čekají v pořadnících na místo v těchto zařízeních.   Krajský radní pro sociální oblast Jiří Brýdl nedávno upozornil na to, že dotace státu na domovy pro důchodce se stále snižují a při růstu počtu lůžek by se mohly dostat do finančních obtíží. Preclík však věří, že stárnoucí populace bude podobná zařízení stále více potřebovat. "Zpočátku by to nebyl klasický domov důchodců s komplexní péčí, ale postupně by tyto služby klienti při zhoršujícím se zdravotním stavu mohli využívat," uvedl Preclík.   dos hš  