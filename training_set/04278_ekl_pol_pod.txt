 Na Vysočině přibyly dvě přírodní památky, na Jihlavsku a Ždársku  Jihlava 17. května (ČTK) - Na Vysočině přibyly dvě nové přírodní památky. Na Jihlavsku začíná být chráněno území Starého Příseckého rybníka, kde se vyskytuje kolem 117 druhů ptáků. Přírodní památka Obecník na Žďársku vznikla hlavně kvůli ochraně vzácné trávy puchýřka útlá. Obě památky byly zřízeny nařízením kraje Vysočina, o jehož vydání dnes rozhodla krajská rada.   "V obou případech se jedná o rybníky," řekl novinářům krajský radní Zdeněk Ryšavý (ČSSD). Dodal, že přírodní památkou by se v příštím roce mohl stát i dvouhektarový rybník u Ptáčova nedaleko Třebíče. Kraj se nyní stará o 120 zvláště chráněných území, která zabírají přes 4200 hektarů. Na jejich údržbu plyne ročně z krajského rozpočtu kolem čtyř milionů korun.   Přírodní památka Starý Přísecký rybník se rozkládá na 6,2 hektaru pozemků mezi obcemi Příseka a Puklice. "Je to z větší části spíš mokřad," přiblížil Ryšavý. Podle ochránců přírody to je nejvýznamnější ornitologická lokalita Jihlavska.   Ornitologové napočítali během desetiletého pozorování na Starém Příseckém rybníku 117 druhů ptáků, z nichž velká část užívala tuto lokalitu pro hnízdění. Na 54 ptačích druhů, které se na rybnících vyskytují, figuruje v seznamu ohrožených živočichů. V tomto místě se našly i ohrožené druhy vodních měkkýšů a chráněných obojživelníků.   Nová přírodní památka Obecník zabírá 4,85 hektaru pozemků u Horní Libochové na Ždársku. Na dnech rybníků mimo jiné roste cenný druh trávy s názvem puchýřka útlá. "Ochrana spočívá v tom, že by rybníky měly být pravidelně letněny, aby se ta vegetace mohla obnovovat a rozrůstat," uvedl radní.   Proti rozhodnutí vyhlásit v těchto místech přírodní památku se odvolala majitelka malé části pozemků, ministerstvo životního prostředí odvolání zamítlo. V lokalitě hospodaří hlavně Rybářství Velké Meziříčí. Kraj by měl zajistit péči nad rámec běžného hospodaření, například odstraňování náletových dřevin.   vst snm  