 Roudnické gymnázium se brání budoucímu sloučení s dalšími školami  Roudnice nad Labem (Litoměřicko) 10. ledna (ČTK) - Roudnické gymnázium nemá dostatek studentů pro to, aby se mohlo stát páteřní školou Ústeckého kraje. Přesto se brání sloučení s dalšími gymnázii nebo středními školami, chce kraj žádat o výjimku. O tématu dnes večer v kulturním domě diskutovalo několik stovek lidí. Žádný z odpovědných činitelů kraje, kteří byli na jednání pozváni, do Roudnice nedorazil.   Kraj podle roudnického starosty Josefa Bakeše plánoval sloučení tří gymnázií v Lovosicích, Litoměřicích a Roudnici nad Labem. S tím místní ale nesouhlasí proto, že sídlo nově vzniklé instituce by bylo v Litoměřicích, tudíž i finance by směřovaly mimo město.   S dalším řešením přišel ředitel další z místních středních škol Josef Nechyba. Gymnázium by se mělo sloučit s jeho Vyšší odbornou školou a střední odbornou školou. S tím ale nesouhlasila převážná většina shromážděných. Vadilo by jim, že nadřízenou institucí by byla střední škola. Ale také to, že ředitel Nechyba na setkání nedorazil. "Toto řešení mi v případě nutného slučování připadá jako nejmenší zlo," komentoval druhý návrh roudnický starosta.   Možností, které starosta nadnesl, byl i požadavek na převzetí provozování gymnázia městem, pokud to bude nutné. Tato varianta se ale setkala se značnou skepsí mezi publikem v sále, škola by se totiž dodala na úroveň nestátních, tedy soukromých škol a její budoucnost by ani tak nemusela být jistá.   Gymnáziu chybí do krajem požadovaných 600 studentů necelé dvě stovky, ostatní kritéria škola splňuje. Jednoduše navýšit počet studentů z kapacitních důvodů není možné. Proto se město i gymnázium rozhodlo požádat Ústecký kraj o výjimku. Starosta Bakeš informoval, že kraj v současnosti projednává dvě výjimky, například pro teplickou konzervatoř.   Nadšení diskutujících pro samostatnost gymnázia mírnila zastupitelka Ústeckého kraje Olga Haškovcová (ODS). "Pokud se některý návrh dostane na jednání zastupitelstva, už s tím nic neuděláte. Možná je pozdě už teď," vyjádřila obavy Haškovcová. Nabádala zároveň, aby zástupci města a gymnázia řešili problém se zastupiteli osobně a "nepřestávali otravovat". Podobně mluvil i litoměřický poslanec Josef Šenfeld (KSČM), který radil rozdělit si krajské zastupitele a jednotlivě jim argumenty pro zachování školy představit. "Podobně to dělají v parlamentu třeba neziskové organizace," řekl poslanec.   Rozhodnuto zatím není nic, kraj podle starosty situaci teprve analyzuje. "Vedení města bude pracovat na tom, aby roudnické gymnázium zůstalo tak, jak je. Aby dostalo výjimku od kraje," uzavřel starosta. Zároveň ale dodal, že konečné rozhodnutí je plně v kompetenci krajského zastupitelstva.   Ústecký kraj v minulých letech už několik škol sloučil, většinou šlo o vzdělávací ústavy, jejichž ředitelé se na sloučení domluvili. Některé záměry ale nevyšly. Například plán na sloučení ústeckých gymnázií nevyšel poté, co se proti postavili studenti a učitelé jedné ze škol a vedení ústecké radnice. Slučování se brání také gymnázium v Rumburku. Od 1. září letošního roku začnou fungovat dvě sloučené obchodní akademie v Ústí nad Labem nebo tři střední školy ve Varnsdorfu.   Ústecký kraj chce celkově do roku 2015 snížit počet středních škol, které zřizuje. Škol bude 50 až 60, nyní jich kraj má 75. Ve škole bude muset studovat alespoň 600 žáků. Školy se nebudou rušit, ale slučovat ve větší celky, takzvané páteřní školy vyučující příbuzné obory. Kraj argumentuje především nepříznivým demografickým vývojem a finanční výhodností takového řešení.   Vanda Králová jpt  