 STEM: Většina nehodnotí politiky podle pohlaví, ale podle práce  Praha 28. ledna (ČTK) - Téměř tři čtvrtiny občanů Česka dávají podle lednového průzkumu agentury STEM při hodnocení politiků přednost spíše jejich konkrétním pracovním výsledkům než tomu, zda je politikem muž, nebo žena. Mezi těmi, kteří politiku na mužskou a ženskou záležitost rozlišují, však převažuje názor, že ženy by měly být v politice zastoupeny více. Ze stran, které dávají pro politické působení žen největší prostor, jmenovali respondenti nejčastěji Věci veřejné (VV). Výsledky průzkumu dnes STEM poskytl ČTK.   Česko patří mezi země, kde ženy nemají zastoupení ve vládě. Naopak ve čtyřčlenném nejužším vedení Poslanecké sněmovny jsou tři. Občanské sdružení Fórum 50 % uspořádalo před loňskými sněmovními volbami kampaň za vyrovnané zastoupení žen a mužů v politice. Obávalo se toho, že zastoupení žen v politice po volbách klesne. Podle jeho propočtů měl podíl poslankyň klesnout z 18 procent na 15,5 procenta, nakonec se ale do dolní komory dostal historicky nejvyšší počet žen - tvoří teď více než pětinu sněmovny.   Lednový průzkum STEM zjistil, že 73 procentům lidí je jedno, zda je politikem žena, nebo muž. Podle nich záleží především na konkrétních výsledcích. Dalších 16 procent lidí se domnívá, že politika by měla být více ženskou záležitostí a žen by mělo být v politice více. Přes desetinu dotázaných (11 procent) uvedlo, že politika je především mužská záležitost a ženy se do tohoto světa příliš nehodí.   Více než dvě pětiny lidí uvedly, že z politických stran dávají největší prostor pro působení žen v politice VV. Žádná z dalších stran se tomuto podílu ani nepřiblížila, uvedl STEM.   OSN loni zveřejnila zprávu, podle níž ve světě přetrvává nerovné postavení žen. Ženy se podle zprávy sice dožívají vyššího věku než muži, ale méně se podílejí na rozhodování v politice nebo v soukromém sektoru.   Průzkum STEM se konal ve dnech 3. až 10. ledna 2011. Bylo při něm dotázáno 1245 lidí starších 18 let.   hš mkv  