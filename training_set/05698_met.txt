 Mrazivé počasí zasáhlo severovýchod USA  Montpelier (USA) 25. ledna (ČTK) - Severovýchod USA zasáhly tuhé mrazy, kvůli kterým nejezdily vlaky, úřady posouvaly začátek školní výuky, automobily odmítaly startovat a i ti nejzarytější milovníci zimních sportů raději zůstali doma v teple. Teploty v některých oblastech přesahovaly minus 30 stupňů Celsia a v kombinaci se silným větrem mohl jejich efektivní účinek být srovnatelný s teplotami okolo minus 45 stupňů Celsia, píše agentura AP.   Vyučování v některých školách ve státech Pensylvánie, New York, Vermont a New Hampshire bylo posunuto na pozdější hodinu, aby žáci nemuseli do školy v ranních mrazech. Vlakové spojení mezi městy Albany a New York nefungovalo poté, co mráz vyřadil z provozu signalizaci. V New Yorku hledaly hlídky především bezdomovce, kteří na rozmary počasí trpí nejvíc.   Na svahy lyžařského rezortu Sugarloaf ve státě Maine v pondělí vyrazili jen ti nejotužilejší sportovci. Většina lyžařů raději zůstala doma. Kvůli větrům a extrémním teplotám muselo být také zavřeno několik vleků a sjezdovek.     Zvláštní varování bylo vydáno pro hornatou oblast Adirondack na severu státu New York, kde teploty dosáhly minus 38 stupňů Celsia. Meteorologové varují také před silným větrem, který násobí účinky nízkých teplot a může způsobovat omrzliny. Málo zakryté části těla tak podle nich mohou omrznout tak rychle, jako kdyby byly vystaveny teplotám minus 45 stupňů Celsia.   drk  