 Floridský zábavní park evakuován kvůli požáru  Washington 2. ledna (ČTK) - Tematický zábavní park Universal Orlando na Floridě byl v sobotu večer evakuován kvůli požáru. Ten byl uhašen, ale areál zůstal pro návštěvníky uzavřen kvůli vyšetřování incidentu, při němž se nikomu nic vážného nestalo. Informovala o tom agentura AP.   Mluvčí parku Tom Schroder řekl, že jeden ze zaměstnanců si všiml kouře kolem 17:00 místního času (23:00 SEČ). Vycházel z  atrakce  připomínající vodní kanál pro plavení dříví.   Schroder uvedl, že zaměstnanci parku vodní dráhu uzavřeli a evakuovali její okolí. Místní hasiči prý asistovali několika návštěvníkům, kteří tvrdili, že se nadýchali kouře. Žádná vážná zranění však hlášena nebyla.   zdp  