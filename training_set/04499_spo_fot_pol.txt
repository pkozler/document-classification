 Fotbalový Most má dál problémy, svolá třetí valnou hromadu  Most 24. ledna (ČTK) - Fotbalový Baník Most se stále nedostal z vnitřních sporů, které mezi sebou vedou jeho akcionáři. Město jako menšinový vlastník navrhlo, aby se klub poslal do insolvenčního řízení, na což reagoval i většinový majitel, výrobce technických plynů SIAD. Klub zažije během čtvrt roku už třetí valnou hromadu a SIAD do něj pošle své vlastní auditory.   Pokud se ukáže pochybení, stávající vedení v čele s ředitelem Petrem Kabíčkem odejde, řekl ČTK zástupce SIAD Alessio Conton. Jasno o budoucnosti klubu by mělo být během jara.   "Chceme si ověřit informace, které jsme se dozvěděli z denního tisku v posledních dnech. Valná hromada se by měla konat nejpozději do jednoho měsíce," řekl ČTK Conton.   Město vlastní 10,9 procenta akcií klubu, Kabíček osm procent, zbytek patří SIAD. Valnou hromadu už zažil klub vloni na konci listopadu a letos na začátku ledna, na obou stávající vedení situaci ustálo právě díky zdrženlivému postoji SIAD.   Ještě předtím by měl začít interní audit, který by měli i kvůli úspoře nákladů provádět lidé přímo ze SIAD. "K němu budeme k dispozici vlastně už od zítřka, beztak musí proběhnout do konce března řádný audit," řekl ČTK Conton.   Připustil, že pokud by audit prokázal pochybení stávajícího vedení, majitel se podle toho zachová a zřejmě obmění management. Úplný odchod z klubu SIAD zatím nezvažuje. "Obecně je našim cílem zachovat mostecký fotbal a dále podporovat rozvoj regionu," dodal Conton.   Postoj SIAD byl během podzimu zatím největší neznámou. Při obou předchozích valných hromadách působil zdrženlivě, a tak významné změny nenastaly.   SIAD patří k hlavním mecenášům klubu, který ještě před třemi lety patřil do první ligy. Tehdy měl až stomilionový rozpočet, zatímco nyní musí druholigovému týmu stačit už jen 15,5 milionu korun. Rozpočet je přitom dvojnásobný, ale ukrajují z něj splátky rekonstrukce stadionu a provoz mládežnické akademie.   jtb nkr  