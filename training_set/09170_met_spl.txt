 Obleva  a déšť zhoršily kvalitu sněhu na horách v Plzeňském kraji  Plzeň 13. ledna (ČTK) - Obleva a sněhové srážky zhoršily kvalitu sněhu na horách Plzeňského kraje. Na šumavských sjezdovkách je díky chladnému prosincovému počasí a sněžení ještě dostatek sněhu, je ale mokrý. Na některých běžeckých stopách se začínají objevovat holá místa, řekli dnes ČTK vlekaři a pracovník železnorudského informačního centra Václav Šebelík.   V největším zimním areálu západočeské Šumavy na železnorudském Špičáku leží na sjezdovkách v průměru 80 centimetrů sněhu. "Sníh je firnový jako na jaře. Když klesne teplota pod nulu, tak sjezdovky technicky zasněžujeme, občas připadne pár centimetrů přírodního sněhu, ale už samozřejmě vyhlížíme chladnější dekádu," řekl majitel areálu Vladimír Kasík. Pro lyžaře je už uzavřená nejprudší tuzemská sjezdovka Šance. Je koncipovaná jako přírodní svah, takže nemá umělé zasněžování. Na některých jejích částech je už sníh vydřený.   Také ostatní železnorudské areály jsou v provozu, na svazích leží kolem 40 až 60 centimetrů mokrého sněhu. Zhruba půl metru sněhu je ještě na sjezdovce v Kašperských Horách, naopak kvůli oblevě se dočasně uzavřel menší areál v Kocourově u Klatov i sjezdovka Sádek na Domažlicku v Českém lese. V provozu je zatím areál v Přimdě v Českém lese, podle provozovatele Josefa Langmajera je sněhu dost, ale je mokrý a prší. "Jezdíme ale stále každý den," uvedl.   Také běžkaři, které neodradí déšť, musejí nyní počítat s tím, že stopy jsou mokré a místy roztáté. Kvůli oblevě a dešti se zatím neupravují běžecké stopy a obce čekají, jak se počasí vyvine na víkend. Pokud by se zlepšilo, některé stopy by se strojově upravily. V terénu leží mezi 20 až 80 centimetry sněhu. "Pravdou je, že například na Polomu nebo na Můstku, na místech, kde je to otevřené, je ta vrstva sněhu už nesouvislá, místy je tráva nebo holá cesta," popsal Šebelík.   Lada Pešková jpt  