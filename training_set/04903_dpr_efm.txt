 Wizz Air loni zvýšil přepravu osob o 23 procent na 9,6 milionu  Praha 6. ledna (ČTK) - Maďarský Wizz Air, největší nízkonákladový letecký přepravce ve střední a východní Evropě, loni přepravil 9,6 milionu osob, což je meziročně o 23 procent více. Uvedla to dnes firma. Průměrná obsazenost letadel byla stejně jako rok předtím 84 procent.   V Česku Wizz Air loni přepravil 700 tisíc pasažérů, což je o 51 procent více než v předchozím roce.   Wizz Air má 34 letounů Airbus A320, které létají ze 12 letišť v Polsku, Maďarsku, Bulharsku, Rumunsku, Ukrajiny a České republiky. Aerolinky v dubnu začnou létat do Bělehradu a Vilniusu.   "V loňském roce jsme i přes ztížené podmínky na trhu nadále pokračovali ve významném růstu a posilování naší vedoucí pozice na středo a východoevropském trhu," řekl generální ředitel Wizz Air Jozsef Varadi.   Aerolinky nyní v České republice nabízejí 11 pravidelných linek provozovaných celoročně a dvě sezónní destinace. Letos bude otevřena nová pravidelná linka Brno-Řím Fiumicino. Wizz Air má v Česku 60 stálých zaměstnanců.   jw  