 V Kladně začala výstavba nového bloku elektrárny za 7,5 mld. Kč  --------------------    Ke zpravodajství: AUDIO   --------------------    Kladno 2. května (ČTK) - V Kladně dnes začala výstavba nového bloku elektrárny za 7,5 miliardy korun. Kotel na uhlí a případně biomasu bude uveden do provozu v roce 2014. Při slavnostním zahájení stavby to řekl výkonný ředitel holdingu Alpiq Giovanni Leonardi.   Zařízení s názvem K7 nahradí v současnosti provozovaný zdroj K3, který je z roku 1976. Od 1. ledna 2016 přestane splňovat emisní limity a bude muset být odstaven. "Zkušební provoz chceme zahájit na podzim roku 2013. Kotel bude do komerčního provozu uveden v roce 2014," doplnil generální ředitel kladenské energetické firmy Alpiq Generation (CZ) Milan Prajzler     Nový kotel bude spalovat uhlí a bude mít samostatnou trasu na případné spalování biomasy. "Biomasu bude moci spalovat do deseti procent tepelného obsahu kotle," uvedl Prajzler, podle kterého má firma uzavřené dlouhodobé kontrakty na dodávky uhlí. Dodávky biomasy bude společnost teprve zajišťovat. Plánovaná životnost nového bloku elektrárny se odhaduje na 30 až 40 let. Součástí bude 80 metrů vysoká chladicí věž.   Podle vedení firmy bude mít nový blok kapacitu 135 megawattů. Elektrárna kvůli tomu bude moci dodávat více elektřiny a zároveň zajistí stabilní a dlouhodobé dodávky tepla pro Kladno, uvedla mluvčí společnosti Markéta Čapková. Samotná výstavba by podle Prajzlera neměla nějak významně ovlivnit například dopravu v největším středočeském městě.   Švýcarský velvyslanec André Regli řekl, že investice zintenzivní ekonomické vztahy mezi ČR a Švýcarskem. "V této oblasti (energetika) je pro nás ČR důležitějším partnerem než Polsko," uvedl. ČR loni patřila na sedmé místo v žebříčku zemí, kam směřovaly švýcarské investice.   Alpiq Generation (CZ) vznikla sloučením kladenských energetických společností ECK Generating (ECKG), Energetické centrum Kladno (ECK) a jejich stoprocentního vlastníka, firmy Atel Bohemia. Fúze byla dokončena v roce 2009. Kladenského výrobce elektřiny a tepla stoprocentně vlastní švýcarský holding Alpiq Group, který vznikl fúzí Atel Holding Ltd. a Energie Ouest Suisse SA.   Alpiq Generation (CZ) v Kladně provozuje kogenerační zdroj na výrobu elektřiny a tepla s výkonem 415 MWe, a Alpiq Generation (CZ) je tak se zhruba tříprocentním podílem na trhu jedním z největších nezávislých výrobců tepelné a elektrické energie v ČR. Podle Prajzlera loni firma dosáhla obratu kolem 4,5 miliardy korun.    Do roku 2008 v Kladně fungovaly čtyři energetické subjekty - vedle ECKG a ECK také Energetika Kladno (EK) a Kladno GT (KGT). ECK fungovalo jako vlastník pozemků a starších technologií, ECKG jako majitel nově vystavěné elektrárny, KGT jako vlastník nejnovější plynové turbiny v Kladně-Dříni a EK jako provozovatel veškeré technologie.   mar mol  