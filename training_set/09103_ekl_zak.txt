 Obžalovaným britským ekologickým aktivistům pomohl tajný agent  Londýn 10. ledna (zpravodaj ČTK) - Britská prokuratura stáhla žalobu proti šesti ekologickým aktivistům, kteří loni plánovali protestní akci v uhelné elektrárně Ratcliffe-on-Soar. Podle britských médií je důvodem výpověď tajného policejního agenta, který pronikl do ekologických organizací, ale nakonec se rozhodl svědčit ve prospěch obžalovaných.   Šestice byla obžalována ze spiknutí v souvislosti s plánem obsadit uhelnou elektrárnu Ratcliffe-on-Soar v hrabství Nottinghamshire na severu Anglie. Byli s další asi stovkou lidí zatčeni loni v dubnu v nedaleké škole, když se na celou akci připravovali.   Byl mezi nimi také příslušník londýnské policie Mark Kennedy, který pod jménem Mark Stone v roce 2003 pronikl do řady ekologických skupin. Účastnil se aktivně mnoha protestních akcí a některé pomáhal organizovat, včetně protestního obsazení elektrárny v Ratcliffe-on-Soar.   Loni v říjnu ekologičtí aktivisté na jeho dvojí roli náhodou přišli. Kennedy přiznal, že je tajným agentem policie a pak se ztratil. Podle listu The Guardian odešel od policie a žije v zahraničí.   Obhájci aktivistů tvrdí, že byl připraven svědčit před soudem v jejich prospěch. Prokuratura uvedla, že při dnešním slyšení stáhne obžalobu, ale podle ní to nesouvisí "s existencí tajného policejního agenta".   Nicméně právník Mike Schwarz, který aktivisty zastupuje, řekl, že "není náhodou, že obžalobu stahují 48 hodin poté, co jsme začali požadovat zveřejnění materiálů o Kennedym".   "Vzhledem k tomu, že Kennnedy byl připraven pomoci obhajobě, nabízí se otázka, zda tajný agent policie nezměnil stranu," řekl Schwarz. Scotland Yard odmítl Kennedyho případ komentovat.   Začátkem ledna bylo v souvislosti s plánovaným protestem v elektrárně Ratcliffe-on-Soar odsouzeno již 20 aktivistů - ovšem k mírným trestům, většinou k veřejně prospěšným pracím.   ml hej  