 Ve šlágru první hokejové ligy Ústí nedalo šanci Chomutovu  Praha 22. ledna (ČTK) - Šlágr první hokejové ligy vyzněl jasně pro hráče vedoucího Ústí nad Labem, kteří porazili Chomutov 6:2 a mají před ním v tabulce už sedmibodový náskok. Třetí příčku si upevnila Jihlava vítězstvím 3:1 v prestižním horáckém derby s Havlíčkovým Brodem. Chomutovu se Dukla přiblížila na pět bodů.   Ústí se podařil vstup do zápasu a v 6. minutě překonali brankáře Hanuljaka v rozmezí 13 sekund Alinč a Diviš. Náskok postupně narůstal až na 6:1 a do branky hostů se v závěrečné třetině postavil Hylák. Ten udržel čisté konto, výsledek zkorigoval už jen Skořepa. Zápasu přihlížela na ústeckém stadionu rekordní návštěva sezony 5170 diváků.   Jen o několik set diváků méně bylo v Jihlavě, kde hned v úvodní minutě dorazil Bakusovu střelu do havlíčkobrodské branky Čachotský. Navzdory převaze hostů si Dukla náskok držela a navíc ve 26. minutě zvýšila díky střele Padělka. Když zblízka ještě ve druhé třetině přidal gól Sojčík, bylo rozhodnuto. Hosté už dokázali jen snížit ve vlastním oslabení, kdy ujel Holec.   Olomouc potvrdila, že se jí proti Znojmu nedaří a podlehla mu posedmé z osmi posledních zápasů. Úvod přitom domácím vyšel lépe a ve 3. minutě se ujali vedení, když samostatný únik proměnil Černý. Znojmo však dvěma góly průběh otočilo, ale draho je přišla přesilovka po Kucharczykově zranění, které mu způsobil Pospíšil. Olomouc využila oba dvouminutové tresty, přesto nakonec prohrála. Remízu 3:3 zajistil pro Jihomoravany Komínek a v prodloužení se k tyči trefil znojemský mladík Pláněk.   Souboj pevných obran mezi Hradcem Králové a Berounem dospěl za bezbrankového stavu až do prodloužení, kde o druhém bodu pro domácí rozhodl Kadlec. Nejlepšími hráči byli vyhlášeni oba brankáři Luňák a Furch.   Také ve skupině o 9. až 16. místo se hrálo regionální derby, ve kterém Písek dlouho držel v Táboře. Domácí však v závěrečné třetině třikrát udeřili a v boji o záchranu získali důležité body za výhru 4:2.   Zvítězila i Třebíč, přestože její kádr byl výrazně oslaben virózou. Litoměřicím nepomohla ani řada posil v čele se zkušeným brankářem Salfickým. Po prohře 1:4 spadly mimo elitní dvanáctku, která si zahraje play off.   Stejným výsledkem porazily Benátky Chrudim, i když jako první inkasovaly v 6. minutě z hole Cyganova. Ve svém středu však měli velmi produktivního Bártu, jenž čistým hattrickem skóre otočil a Pavlů ve 47. minutě pečetil na 4:1.   ohr ura  