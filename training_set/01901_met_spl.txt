 Lyžařská střediska na severu Čech zažila o víkendu nápor  --------------------    Ke zpravodajství: AUDIO   Doplnili jsme poslední odstavec s informací horské služby o počtu úrazů.   --------------------    Liberec/Ústí nad Labem 30. ledna (ČTK) - Lyžařské areály na severu Čech zažily o víkendu nápor. Slunečného počasí a ideálních sněhových podmínek využily k návštěvě hor tisíce lidí. Podle řady provozovatelů zimních center, které dnes ČTK oslovila, byl víkend zatím nejlepším v průběhu současné sezony. Podobnou návštěvnost střediska zaznamenala jen během některých dní o vánočních svátcích.   Na libereckém Ještědu v sobotu lyžovalo na 2500 lidí, další 2000 středisko navštívily do nedělního odpoledne. "Super počasí i super podmínky," zhodnotil víkend vedoucí střediska Jakub Čeřovský, podle kterého byl letos zatím nejúspěšnější.   Podobně jej hodnotí i v krkonošském středisku Rokytnice, kam o víkendu zavítalo přes 5000 rekreantů. "Návštěvnost byla bohatá. Dnes už to bylo trochu mírnější, v sobotu bylo lidí víc," řekla mluvčí Spartaku Rokytnice Renata Žalská.   Ideální sněhové podmínky a vysokou návštěvu mělo i středisko v nedalekém Harrachově. "Všechny sjezdovky i běžecké tratě byly upravené, počasí bylo nádherné, takže ten víkend byl zatím jeden z nejhezčích v letošní sezoně," konstatoval Milan Goč ze Sportovního areálu Harrachov. Na vysokou návštěvnost podle něj mělo vliv i to, že v Německu začaly prázdniny.   Spokojení jsou i v jizerskohorských areálech Tanvaldský Špičák, Bedřichov a Severák. "Vrátilo se krásné počasí, které poslední dva nebo tři týdny chybělo," řekl Pavel Bažant, ředitel společnosti SKI Bižu, které trojici středisek provozuje. V areálech se v posledních dnech ještě zasněžovalo, aby se zamezilo problémům, pokud by se opakovala lednová obleva.   Rušný víkend za sebou mají i krušnohorská střediska. "Návštěvnost byla velice pěkná, možná nejlepší za celou zimu," zhodnotil jej Jindřich Holinger ze Ski areálu Telnice, kde se navíc v sobotu konaly i extrémní zimní lyžařské závody. "Bylo to zpestření. Víkend byl velmi dobrý po všech stránkách," dodal Holinger. Pochvaloval si jej i Josef Dlouhý ze Sportareálu Klíny. "Lidí bylo hodně. Jak na sjezdovkách, tak i běžkařů. Nebyl to extrém, že by nebylo k hnutí, ale přijelo jich dost," zhodnotil.   V Jizerských horách museli o víkendu členové horské služby zasahovat u 26 zraněných rekreantů. V sobotu se na horách zranilo 15 lidí, v neděli o čtyři méně. "Žádné vážné úrazy se nestaly," řekl ČTK dispečer horské služby z Bedřichova.   jem pba  