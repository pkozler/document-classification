 Ochránci přírody objevili na Valašskomeziříčsku na 40 studánek  Valašské Meziříčí (Vsetínsko) 14. ledna (ČTK) - Ochránci přírody z Valašského Meziříčí nalezli a zmapovali 24 studánek na území města a dalších 16 v jeho okolí. Vodní zdroje jsou ale často ve zdevastovaném stavu, voda z nich tak není pitná. Jiří Jurečka z Českého svazu ochránců přírody Valašské Meziříčí (ČSOP) dnes ČTK řekl, že takový počet je nad očekávání ekologů. Přírodních vodních zdrojů po celé ČR významně ubývá.   "Studánky byly dříve u každé chalupy, u cest a polí. Dnes mizí po desítkách," poznamenal Jurečka. Na nepříznivém vývoji se již před 60 lety podepsala meliorace, výsadba nevhodných lesů a velkoplošné zemědělství. Dnes má na odvodnění vliv zejména regulace řek po povodních i špatné lesní hospodářství. Podle ochránců na úbytku studánek se významně podílí i klimatické podmínky, když ubývá trvalejších dešťů a srážky jsou spíše přívalové.   Mapování studánek v okolí Valašského Meziříčí nebylo prý nijak jednoduché. Pamětníci často již nežijí. Ekologové si tak museli pomáhat i historickými mapami, kde byly vodní zdroje zakresleny. "Díky tomu jsme objevili například krásnou studánku na Píškové ve Valašském Meziříčí kousek od pomníku T. G. Masaryka. Nebyla vůbec vidět. Byla zarostlá kapradím a maliním, úplně zdevastovaná," popsal Jurečka.   Bohužel voda z většiny studánek, které ochránci přírody zmapovali, není pitná. Podle Jurečky za to může především lhostejnost lidí k přírodě. Ekologové nechali udělat mikrobiologické rozbory vody čtyř známějších studánek - Černá, Šimůnkova, Brdo I a Brdo II. Pouze Brdo I vyhověla ve všech ukazatelích. Protože ale není k dispozici kompletní rozbor, doporučují i vodu z této studánky raději převařit.   Ochránci přírody chtějí získat dotaci a tři desítky studánek alespoň zastřešit a pravidelně se o ně starat tak, aby se kvalita vody zlepšila. "Nejlepší a nejhezčí studánky jsou ty, které se nacházejí na území Lesů ČR. Starají se o ně, většina z nich je zastřešená, a tudíž se voda v nich tolik neznečišťuje," uvedl ekolog.   Kde se studánky na území a v okolí města Valašské Meziříčí nacházejí, naleznou lidé v nové mapě se zakreslenými vodními zdroji.   slu sap  