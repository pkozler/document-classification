 V pražské O2 areně dnes vystoupí revival ABBA The Show  Praha 15. ledna (ČTK) - V pražské O2 areně dnes vystoupí revival ABBA The Show. Na představení zazpívají také členové Kühnova dětského sboru. V Praze se představí i muzikanti, kteří doprovázeli kvarteto v dobách jeho největší slávy, známé popové melodie doprovodí Národní londýnský symfonický orchestr vedený Matthewem Freemanem.   Pořadatelé očekávají návštěvu přibližně 10.000 diváků. Dvouhodinové představení ABBA The Show je také díky originálním kostýmům údajně nejautentičtější vzpomínkou na slavnou švédskou čtveřici ABBA, která se rozpadla v roce 1983.   ABBA The Show se představilo v České republice už v roce 2002 v rámci koncertu Artists Against Flood - Umělci proti povodním. Další dvě vystoupení se uskutečnila před dvěma lety v Praze a Ostravě a potvrdila obrovskou popularitu švédské legendy v České republice. V pražské Tesla Aréně v roce 2009 aplaudovalo téměř dokonalé iluzi popových 70. a 80. let 6000 diváků.   Skupina ABBA vznikla v roce 1971 ve Stockholmu. Její název vznikl složením prvních iniciál z křestních jmen všech čtyř protagonistů, kterými byli Agnetha Fältskogová, Björn Ulvaeus, Benny Andersson a Anni-Frid Lyngstadová. Skupina prodala přes 370 milionů desek.   jir dr  