 Silvestrovský kosí masakr nedává americkým vědcům spát  Beebe (USA) 4. ledna (ČTK) - Americkým ornitologům nedává spát masový úhyn několika tisíc kosů v malém městě Beebe ve státě Arkansas, k němuž došlo během silvestrovské noci. Podle upřesněných informací z nebe na zem spadlo přes 3000 ptáků a odborníkům se stále ještě nepodařilo určit přesnou příčinu jejich chování.   Podle očitých svědků ptáci padali na střechy domů, na chodníky či do dvorů. Mrtvá těla pokryla ulice a blokovala dopravu, několik málo jedinců, kteří pád přežili, se po zemi potácelo, jako by byli opilí. Padající ptáci vráželi do sloupů veřejného osvětlení, do vozidel i do lidí nebo vzájemně jeden do druhého. Někteří letěli z nebe kolmo přímo do země.   V Beebe tou dobou oslavovali příchod nového roku ohňostrojem. Světelné záblesky a třaskavý hluk jako příčina úhynu kosů byla také první hypotézou, kterou experti prověřovali. Podle arkansaské ornitoložky Karen Roweové mohly výbuchy ohňostroje přinutit ptáky k letu v nižších výškách, a protože kosi mají špatný zrak, mohli snadno ztratit orientaci.   Existují ale i jiné domněnky. Příčinou neobvyklého jevu mohla být bouřka a panická reakce třeba jen jednoho z ptáků, která k osudnému pádu strhla ostatní. Vědci také zkoumají kostry opeřenců, aby vyloučili infekční onemocnění nebo otravu. Všechna těla ale nesou výhradně stopy zranění způsobených pádem. Mnozí z uhynulých ptáků se stali vítanou pochoutkou pro místní psy a kočky, nejevících po nečekaných hodech žádné známky otravy.   Obyvatelům pětitisícového Beebe šokující podívaná zkazila novoroční oslavy. V době, kdy ostatní plnili číše šampaňským, v Beebe lidé alarmovali policii. "Blouznivcům čekajícím na konec světa svitla naděje," komentoval příhodu místní policista Eddie Cullum.   Silvestrovský kosí masakr nebyl v Arkansasu jediným hromadným úhynem zvěře na konci odcházejícího roku. Minulý týden nedaleko odtud zaznamenali úhyn několika tisíc ryb druhu bubeník americký, jejichž těla vynesla na břeh řeka Arkansas. Příčinou hromadného úhynu byla podle místních expertů nakažlivá nemoc.   jas ank  