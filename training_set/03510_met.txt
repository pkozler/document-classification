  Ke zpravodajství: FOTO/aktuality; GRAFIKA; PROFIL   Vydáváme PROFIL s přehledem hlavních údajů k záplavám v severovýchodní Austrálii.   ------------------------------    Australské Brisbane ochromila povodeň, tisíce lidí evakuovány  --------------------    Ke zpravodajství: FOTO/aktuality; GRAFIKA   Rozšířili  jsme o situaci v zaplaveném městě Ipswich a odhady povodně v Brisbane. Upravili jsme titulek a 1., 3. až 5. odstavec.   --------------------    Brisbane (Austrálie) 12. ledna (ČTK) - Ničivé záplavy dnes ochromily třetí největší australské město Brisbane. Domovy zde opustily tisíce lidí a voda zablokovala centrum města i některá předměstí. Hladina řeky Brisbane by měla kulminovat ve čtvrtek časně ráno místního času (dnes večer SEČ). Podle premiérky státu Queensland, který mohutné záplavy sužují již od listopadu, by voda mohla zaplavit 20.000 domů, dalších 12.000 by podle úřadů mohla nějakým způsobem zasáhnout.   Jak napsal zpravodajský server BBC, centrum dvoumilionové queenslandské metropole Brisbane se změnilo v město duchů. Dodávky elektřiny byly přerušeny a lidem bylo nařízeno, aby ohrožené oblasti opustili.   Hladina řeky Brisbane by měla dosáhnout vrcholu ve čtvrtek. Agentura AFP uvedla, že by se tak mělo stát před svítáním (dnes kolem 19:00 SEČ). Podle nových předpovědí meteorologů by voda měla kulminovat ve výši 5,2 metru, tedy asi o 30 centimetrů níže, než se předpokládalo. Vysoko by však měla zůstat tři až čtyři dny.   Nové odhady meteorologů by podle agentury AP znamenaly, že povodeň nedosáhne úrovně z roku 1974. Podle queenslandské premiérky však důvody k obavám trvají. "Stále je to velká povodeň, město je větší a má více obyvatel, pod vodou je mnoho částí, které v roce 1974 ani neexistovaly," řekla Anna Blighová. Australská premiérka Julia Gillardová vyzvala obyvatele Brisbane k solidaritě.   V sousedním městě Ipswich západně od Brisbane se podle agentury Reuters voda ustálila ve výši 19,4 metru, o metr níž, než byly původní odhady. Proudů vody s bahnem tak bylo ušetřeno asi 6000 domů. I tak zde ale bylo zaplaveno na 3000 pozemků a 1100 lidí muselo opustit domovy.   Desítky lidí se nadále pohřešují v údolní oblasti u města Toowoomba západně od Brisbane, kterou v pondělí zasáhla blesková povodeň po přívalových lijácích. Podle premiérky Blighové, citované AP, je stále 43 lidí nezvěstných. Nejméně 12 osob voda usmrtila. Média tamní situaci popisují jako "náhlou vnitrozemskou cunami". Voda unášela stromy a auta, ve městě Grantham s sebou brala celé domky.   Katastrofální záplavy sužují stát Queensland na severovýchodě Austrálie od listopadu a vyžádaly si již nejméně 22 obětí. Bilance prudce vzrostla po pondělních bleskových záplavách. V celém Queenslandu bylo dnes bez elektřiny 70.000 domácností.   Přípravy na ničivé záplavy začaly v dvoumilionovém Brisbane již v úterý, kdy se řeka Brisbane vylila z koryta. Lidé si dělali zásoby základních potravin a vykupovali obchody, v centru města vznikaly dopravní zácpy.   Australským tiskem však podle AFP nekolují jen zprávy o povodních. Jako "zázračné miminko" dnes místní média oslavovala malého Calluma Jacka Wielanda, který se narodil v pondělí západně od Brisbane v domě odříznutém od okolního světa. Vrtulníky se k němu prý nemohly dostat několik hodin.   kne mik  