 Britské úřady ujišťují, že panovnice z poštovních známek nezmizí  --------------------    Ke zpravodajství: ilustrační FOTO ve Fotobance  ID foto: P201101090450901   --------------------    Londýn 9. ledna (ČTK) - Britské úřady dnes přispěchaly s ujištěním, že ani v případě prodeje Královské pošty do zahraničí se Britové nemusí obávat, že by z jejich poštovních známek zmizel tradiční portrét panovnice či panovníka. Právě takové spekulace provázejí zprávy o chystané privatizaci britské pošty.   Náměstek ministra pro obchod a podnikání Ed Davey listu Mail on Sunday řekl, že navrhne dodatek k zákonu o privatizaci pošty, podle kterého by odstranění portrétu panovníka ze známek bylo možné pouze s královským souhlasem.   Britská pošta má problémy s hospodařením a zájem o její odkoupení prý mají mimo jiné firmy z Nizozemska či Německa.   Právě britská pošta přinesla světu novinku zvanou poštovní známka - objevila se v roce 1840, byl na ní portrét tehdy osmnáctileté královny Viktorie a umožňovala lidem předplatit si poštovní služby. Vynález Rowlanda Hilla, anglického venkovského učitele a pozdějšího generálního poštmistra Velké Británie, odstranil praxi, podle které se za doručení zásilky platilo pošťákům.   Od těch dob jsou všechny britské známky opatřené siluetou vládnoucího monarchy jako reprezentanta státu a jako světová výjimka nenesou název státu.   ank jnd  