 Fitch: Válka drogových gangů zhoršuje výhled mexické ekonomiky  New York/Mexiko 13. ledna (ČTK) - Válka drogových gangů v Mexiku nepříznivě ovlivňuje vyhlídky tamní ekonomiky. Upozorňuje na to mezinárodní ratingová agentura Fitch Ratings, hlavní rating země ale zatím nechala beze změn na stupni BBB. Kriminalita snižuje nejen hospodářský růst, ale i příliv zahraničních investic. Ekonomiku tak podporuje hlavně vývoz, naopak domácí poptávka je utlumená.   Komentář ratingové agentury tak naznačuje, že přetrvávající násilí začíná negativně ovlivňovat obraz mexické ekonomiky i na finančních trzích. Rostoucí nejistota, která válku drogových gangů provází, tak zastiňuje fakt, že Mexiko má relativně zdravý bankovní sektor, silný export a poměrně nízké zahraniční zadlužení.   "Rostoucí vlna násilí spojeného s drogami patrně zhoršuje důvěru a nepříznivě ovlivňuje podnikatele i další obchodní aktivity. Může to omezit výraznější růst investic i výhled ekonomiky," řekla podle agentury Reuters Shelly Shettyová, která v ratingové agentuře řídí oddělení státních dluhů latinskoamerických zemí.   Fitch, stejně jako konkurenční agentura Standard &amp; Poor's, na konci roku 2009 snížila Mexiku hlavní ratingové známky. Podstatné je však to, že si země udržela rating v investičním pásmu, který od všech tří hlavních ratingových agentur získala před deseti lety. Znamená to, že pro investory jsou mexické dluhopisy bezpečné.   Jak se Mexiko zotavuje z globální recese, proudí do země čím dál víc přímých zahraničních investic. Některé zahraniční firmy ale přesto váhají a někdy odkládají i větší investiční projekty. Průzkum, který si loni nechaly vypracovat Spojené státy, prokázal souvislost právě s obavami z eskalace násilí mezi drogovými gangy a dopady na obyvatelstvo.   Mexiko je tranzitní zemí pro tvrdé drogy z Jižní Ameriky do Spojených států. Násilí mezi drogovými gangy, které si dělí trh, tam bylo vždy, silně ale narostlo v posledních čtyřech letech, kdy je v úřadu prezident Felipe Calderón. Ten vyhlásil drogovým gangům válku, drogoví bossové si ale chtějí udržet vliv. Během čtyř let tak v souvislosti s násilím kvůli drogám už bylo v Mexiku zabito více než 34.000 lidí.   spr dvd  