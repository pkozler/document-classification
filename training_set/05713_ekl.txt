 V Číně uhynula nejstarší panda na světě  Peking 17. května (ČTK) - Nejstarší panda velká na světě Ming Ming uhynula v zoologické zahradě v jihočínské provincii Kuang-tung. Dnes to oznámil čínský deník The Global Times, podle kterého bylo pandě 34 let.   Zvíře uhynulo už 7. května, úřady ale informaci o jeho smrti zveřejnily až teď. Pandě prý selhaly ledviny.   Pandy velké patří mezi krajně ohrožené druhy. Ve volné přírodě jich přežívá jen asi 1600, všechny v Číně. Přes 300 pand je drženo ve výzkumných střediscích, kde se je vědci snaží přimět k rozmnožování, aby ohrožené šelmy zachránili.   Několik stovek pand velkých je chováno v zoologických zahradách a rezervacích nejen v Číně, ale i ve světě. Všechny pandy byly do zahraničí jen zapůjčeny a zůstávají majetkem Číny.   Černobílé pandy velké jsou ohroženy nejen proto, že mizí jejich přirozené životní prostředí a tím i jejich výhradní potrava, ale i pytláctvím a nízkou reprodukční schopností. Za zabití pandy, za jejíž kožešinu jsou sběratelé trofejí ochotni zaplatit v přepočtu statisíce korun, hrozí v Číně pachateli i trest smrti.   str mik  