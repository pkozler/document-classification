 Japonská automobilka Toyota loni zvýšila výrobu téměř o pětinu  Tokio 27. ledna (ČTK) - Největší japonská i světová automobilka Toyota Motor loni zvýšila výrobu téměř o pětinu na 7,623 milionu vozů. Oznámila to dnes firma. V samotném prosinci se však produkce Toyoty meziročně snížila o 6,5 procenta na 594.882 vozů. Pokles tak vykázala již čtvrtý měsíc za sebou.   Údaje nezahrnují divizi pro výrobu miniautomobilů Daihatsu Motor a divizi pro produkci nákladních vozidel Hino Motors. Za nižší výrobou v závěru roku stojí zejména pokles produkce v japonských továrnách. Poptávka po automobilech v Japonsku byla na podzim zasažena koncem vládního programu šrotovného.   Nárůst výroby za loňský rok ohlásili rovněž domácí konkurenti Nissan Motor a Honda Motor. Nissan loni zvýšil produkci o 37 procent na 4,053 milionu vozů a Honda o 21 procent na 3,643 milionu vozů, napsaly agentury AP a Reuters.   Toyota si loni díky osmiprocentnímu nárůstu prodeje udržela třetí rok za sebou prvenství na světovém automobilovém trhu, pouze těsně ale předstihla bývalou jedničku General Motors. Toyotu navíc časem plánuje sesadit z vedoucí pozice na trhu německý rival Volkswagen.   Toyota si svou vedoucí pozici na světovém trhu vybudovala nabídkou bezpečných a spolehlivých automobilů za rozumnou cenu. Na její pověst výrobce kvalitních vozů však mají negativní dopad rozsáhlá svolávání automobilů k opravě.   pmh mha  