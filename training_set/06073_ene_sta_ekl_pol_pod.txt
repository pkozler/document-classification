 MŽP chce pro obce vyhradit na zateplování budov dvě miliardy Kč  Praha 3. května (ČTK) - Obce a města budou mít možná v operačním programu Životní prostředí k dispozici kolem dvou miliard korun na zateplování veřejných budov. Ministerstvo životního prostředí (MŽP) tím chce obcím zčásti nahradit peníze, o které přišly v dotačním programu Zelená úsporám, řekl dnes na semináři ekologického Hnutí Duha ministr životního prostředí Tomáš Chalupa (ODS).   "Pro projekty úspor energie realizované u veřejných budov otevřeme ve druhé polovině roku 2011 výzvu s alokací kolem dvou miliard korun," uvedl šéf MŽP.   Ministr nedávno zastavilo přístup obcí k Zelené úsporám kvůli nedostatku peněz v programu. Rada Svazu měst a obcí ČR s tím vyjádřila zásadní nesouhlas. V programu Zelená úsporám měly radnice původně k dispozici kolem čtyř miliard korun.     Životní prostředí je jedním z programů, přes které do Česka proudí dotace z Evropské unie. Zelená úsporám má peníze z prodeje emisních kreditů, kterých dosud ministerstvo životního prostředí prodalo za téměř 19 miliard korun. Program poskytuje dotace na energetické úspory v obytných domech.   dnv dvd  