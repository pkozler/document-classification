 Při stavbě Blanky bylo nalezeno pohřebiště z doby svatého Václava  --------------------    Ke zpravodajství: FOTO/aktuality   --------------------    Praha 12. května (ČTK) - Při stavbě tunelu Blanka na Prašném mostě v Praze archeologové nalezli významné slovanské pohřebiště. Podle prvních výsledků výzkumu, především nálezů šperků, by mělo spadat do období konce devátého až 1. poloviny desátého století, tedy do období prvních historicky doložených českých knížat. ČTK to dnes řekla Kateřina Tomková z pražského Archeologického ústavu Akademie věd s tím, že výzkum dále pokračuje.   "Před krátkou dobou bylo při záchranném archeologickém výzkumu na stavbě tunelu Blanka objeveno dosud neznámé pohřebiště z konce 9. až z první poloviny 10. století. Zatím se jeví jako poměrně významné s bohatou hrobovou výbavou," sdělila ČTK mluvčí ústavu Jana Maříková - Kubková.   V místech budoucích tunelů archeologové nalezli zatím více než dvě desítky hrobů. Pohřbeni v nich byli pravděpodobně lidé, kteří žili na Pražském hradě či na jeho předpolí. Jistě se tak potkávali s prvními českými knížaty Bořivojem, Spytihněvem či Václavem.   Hroby jsou poměrně dobře zachované a archeologové v nich nalezli i zbytky dřevěných konstrukcí či rakví. Mrtví měli u sebe zlacené gombíky, stříbrné náušnice, jantarové perly, nože a u jedné z pohřbených archeologové nalezli dokonce vědro. Šlo zřejmě o nebožtíky s významnějším postavením. Podle předběžných analýz patří většina dosud objevených hrobů ženám a dětem, včetně novorozenců. Nález má velký význam pro poznání zázemí raně středověkého Pražského hradu v době, když se začínal formovat do podoby rodícího se českého státu.   Vědci musí zkoumané situace kompletně zdokumentovat, neboť hroby musí ustoupit stavbě tunelu. "Výzkum pohřebiště, který probíhá v dobré součinnosti s firmou Metrostav a jejími subdodavateli, je poměrně náročný a vyžaduje dostatek času. Termín dokončení je závislý na výsledcích skrývek, které teprve proběhnou," uvedla tisková mluvčí.   Nejvýznamnější pohřebiště obyvatel Pražského hradu bylo zatím objeveno za Jízdárnou. Mezi lety 1972 až 1987 na něm archeologové nalezli 141 hrobů se 148 nebožtíky. Nejstarší hroby pocházejí z konce 9. století, nejmladší je hrob s denárem knížete Jaromíra (1012 až 1035).   Záchranný archeologický výzkum při stavbě tunelu Blanka v západní části Prahy trvá již od října 2008. Tunel prochází mezi národní kulturní památkou Pražský hrad a územími s významnými koncentracemi pravěkého a středověkého osídlení v Dejvicích, Bubenči a Střešovicích.     Karel Čapek vh pba  