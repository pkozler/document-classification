 Sdružení Bohemia Centralis láká do měst turisty na šekovou knížku  --------------------    Ke zpravodajství: AUDIO   --------------------    Rakovník 10. května (ČTK) - Sdružení Bohemia Centralis, jehož členy jsou mimo jiné města Kladno, Rakovník a Beroun, chce letos do měst nalákat turisty prostřednictvím šekové knížky. Ta by měla turisty při návštěvě jednoho z měst upozornit na další akce, které se konají i jinde, řekl dnes novinářům rakovnický místostarosta Jan Švácha. Města sdružení letos kvůli nové sezoně přichystala většinou více kulturních a sportovních akcí. Na některých místech se turistům otevřou nové památky.   Šeková knížka by podle Šváchy měla lidi při návštěvě měst upozornit na dění v jiných částech regionu tak, aby nenavštívili pouze jedno město ale i ta další. Lidé budou za jednotlivé návštěvy akcí do knížky dostávat razítka a někteří podle něj na konci sezony obdrží věcné ceny. Kromě toho šeková knížka nabídne turistům slevy ze vstupného do vybraných míst. "Myslím si, že všechna města jsou letos na turistickou sezonu připravena," dodal Švácha.   Například do Rakovníku se letos po několika letech vrátí motorkářský sraz Rack Reyd, jenž podle Šváchy patří mezi největší setkání svého druhu ve Středočeském kraji. Jeho součástí bude doprovodný kulturní program nebo výstava historických motocyklů. Město chce letos přilákat také více sportovních turistů na červencovou třídenní akci Rakovnické cyklování. Loni se jí podle místostarosty zúčastnilo přes 1000 lidí a letos město očekává vyšší zájem kvůli většímu počtu disciplín a vyjížďkových tras, jichž se budou moci cyklisté zúčastnit.   Kladno si letos slibuje větší příliv turistů díky šestému ročníku industriálního bienále. "Uskuteční se například výstavy fotografií nebo komentované prohlídky industriálních částí města," uvedla pracovnice magistrátu Lenka Cibochová. Odbor starající se o kulturní akce podle ní letos nezaznamenal výrazný úbytek peněz, a tak se uskuteční i další akce, které se v největším středočeském městě konají pravidelně. Jako příklad uvedla výstavu pod širým nebem Kladenské dvorky, kulinářský svátek Oslavy svatého Vavřince nebo bohatý program v zámecké zahradě.   Nejmenší obec sdružení Tetín podle pracovnice úřadu Stanislavy Syrovátkové nezaznamenává odliv turistů. Jejich počet je prý velmi podobný jako v předcházejících letech. "Největší novinkou letošní sezony bude víkendové otevření všech tří kostelů s prohlídkami v doprovodu průvodců," uvedla Syrovátková. V Berouně zase chtějí větší množství turistů přilákat na rozšíření doprovodných programů při tradičních akcích, jako jsou hrnčířské trhy a hudební festival Talichův Beroun. Podle Karla Abraháma z městského úřadu by mohlo být ve městě více turistů díky novým úsekům cyklostezky Po stopách českých králů, která spojuje významné hrady a památky na Berounsku.   Bohemia Centralis je dobrovolným sdružením právnických osob na území Středočeského kraje. Je zaměřeno na spolupráci v oblasti celkového rozvoje území při současném zachování jeho přírodních a historických hodnot. Zvláště se zaměřuje na rozvoj a podporu cestovního ruchu a informačních služeb, propagaci a ochranu přírodního a kulturního dědictví. Působí v turistickém regionu střední Čechy-západ. Sdružení bylo založeno v roce 1997 na hradě Karlštejn. Jeho členy jsou města Beroun, Rakovník, Kladno, Králův Dvůr a obec Tetín.   mar snm  