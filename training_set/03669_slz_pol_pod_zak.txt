 Bohumín uspěl se žalobou na ministerstvo kvůli videoterminálům  V závěru 1. odstavce a od 6. odstavce jsme doplnili vyjádření ministerstva.   --------------------    Bohumín/Praha 12. května (ČTK) - Bohumín na Karvinsku uspěl s první žalobou na ministerstvo financí kvůli povolování nového typu výherních automatů ve městě - takzvaných videoterminálů. Podle Městského soudu v Praze postupovalo ministerstvo nezákonně, když nebralo ohled na stanovisko města, které s tím nesouhlasilo, sdělila dnes ČTK mluvčí bohumínské radnice Lucie Balcarová. Ministerstvo plánuje, že se proti rozhodnutí soudu odvolá.   Město kvůli povolování videoterminálů podalo na ministerstvo 42 žalob. Nyní uspělo v první. Podle Balcarové musí na základě úterního rozhodnutí soudu brát ministerstvo zřetel na stanovisko obce, pokud s povolením videoterminálů na určitých místech nesouhlasí. "Ukázalo se, že obce mají pravdu v tom, že ministerstvo financí musí respektovat zákon a ten říká, že byť videoterminály nejsou totéž, co hrací automaty, tak je nemohou umisťovat, kde se jim zlíbí. A to v blízkosti škol, u budov úřadů nebo sociálních a zdravotnických zařízení," sdělil starosta Bohumína Petr Vícha (ČSSD).   Podle Balcarové je Bohumín zřejmě prvním městem, kterému se podařilo ve sporu o povolování videoterminálů s ministerstvem uspět. "Předpokládám, že když jsme vyhráli jeden z těch 42 totožných soudů, tak vyhrajeme i ty zbývající. Bohužel se ministerstvo financí určitě odvolá k Nejvyššímu správnímu soudu, a to se může protáhnout na měsíce, možná i roky," uvedl Vícha. Podotkl, že přístroje budu fungovat dál a obírat lidi.   Bohumín vydáním městské vyhlášky před šesti lety snížil počet výherních automatů ze 140 na 30. "Ve městě byl klid a i rodiny gamblerů nám děkovaly. Město oželelo pět milionů z výtěžku na poplatcích. Ministerstvo financí pak ale ve městě do uprázdněných heren povolilo přes 250 modernějších videoterminálů, a to hned na deset let," uvedl starosta. V provozu jich je podle něho nyní více než 150, více se jich do heren ani nevejde.   Postup ministerstva kritizují i další města, která se snaží omezit výherní automaty vyhláškami. Daří se jim sice snížit počet starších typů výherních automatů, ale ministerstvo v jejich obcích povoluje nové videoterminály.   Podle mluvčího ministerstva financí Ondřeje Jakoba Bohumín u soudu napadl rozhodnutí, kterým ministerstvo městu sděluje, že není účastníkem řízení, pokud jde o povolování videoterminálů. "Je předpoklad, že se ministerstvo proti rozsudku v zákonné lhůtě odvolá," uvedl Jakob. Na ministerstvo podle něho bylo podáno zhruba 50 žalob od měst a obcí.   Ministerstvo tvrdí, že pokud provozovatelé videoterminálů splní všechny náležitosti, musí jim povolení vydat. "Záležitost není o tom, že by 'zlé' ministerstvo financí schválně povolovalo videoterminály obcím proti jejich vůli. Ministerstvo financí dlouhodobě upozorňuje na skutečnost, že povolení je nárokové, tedy pokud žadatel splní formální podmínky, ministerstvo povolení vydat musí," konstatoval Jakob.   Proto již předložilo zákon, který umožňuje obcím videoterminály regulovat. "Tento návrh nyní projednává Poslanecká sněmovna. V minulosti se (ministerstvo) obcím snažilo vyjít vstříc různými způsoby. Nicméně základním problémem je nevyhovující legislativa, kterou se snažíme změnit. Záměrem ministerstva je také směřovat část výnosu ze zdanění hazardu přímo obcím," dodal Jakob.   Radim Kijonka hj  