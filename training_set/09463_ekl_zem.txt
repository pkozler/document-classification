 Na Šumavě přemístili 35 otrávených trojnožek proti kůrovci jinam  Doplnili jsme o vyjádření ekologů a inspekce životního prostředí ve 2. a 3. odstavci.   --------------------    Vimperk (Prachaticko) 20. května (ČTK) - V Národním parku Šumava odstranili 35 otrávených trojnožek používaných v boji s kůrovcem z míst, kde je ministr životního prostředí Tomáš Chalupa zakázal, uvedla Česká televize. Lesníci na Šumavě nainstalovali celkem 1255 trojnožek podle vedení parku ještě v době, kdy nebylo známo ministrovo stanovisko. Nyní zhruba tři procenta z nevhodných lokalit přemístili, řekl dnes ČTK náměstek ředitele parku Jiří Mánek.   Česká inspekce životního prostředí (ČIŽP) také v parku kontrolovala, zda nebyly otrávené lapáky umístěny do mokřadů, na což upozorňovali ekologové. Mánek uvedl, že z předběžného stanoviska inspekce vyplývá, že na takových místech nebyly. Inspekce se před skončením šetření nebude k případu vyjadřovat. Ekologové z Hnutí Duha ale trvají na tom, že některé trojnožky byly v mokřadech.   "My jsme zdokumentovali, že jsou trojnožky nainstalovány i do tůní, kde se rozmnožují obojživelníci. Máme ověřené, že ta místa jsou stále mokrá," řekl ČTK Jaromír Bláha z Hnutí Duha. Přímo na rašeliništi trojnožky nebyly, stály však asi 50 metrů od něj. Na takovém místě trojnožky být neměly, uvedl Bláha. Pokud chemikálie z nich smyje déšť, zahubí obojživelníky, kteří v mokřinách žijí.   Chalupa zakázal používání jedů v prvních zónách, na celé Šumavě zakázal používat postřik z letadel. Chemikálie nebudou moct lesníci aplikovat na živé stromy ani v druhých zónách. V nejcennějších partiích hor se bude moci kácet, nesmí sem ale těžká technika a dřevo musí zůstat v parku k zetlení.   Inspektoři ČIŽP kontrolovali, zda správa národního parku plní stanovisko ministra v pěti bodech. Podle předběžného vyjádření inspekce nejsou lapáky ošetřené biocidy umístěny v rozporu s ministrovým nařízením, uvedl Mánek. Komise podle něj ještě prošetřuje některé věci, například zda jsou používány standardní metody ochrany lesa.    Ředitel parku Jan Stráský nechal rozmístit otrávené pasti na kůrovce, aniž by měl udělenou potřebnou výjimku. Na to, že používá v lesích chemii proti kůrovci, upozornili ekologové. Ti podali i podnět k šetření ČIŽP. Parku kvůli tomu hrozí sankce až milion korun. Stráský kvůli tomu odvolal svého náměstka a zároveň vedoucího oddělení státní správy Tomáše Hlavatého, jenž rozhodoval o výjimce k použití jedů proti kůrovci. Současně odvolal i dlouholetého vedoucího CHKO Pavla Hubeného. Výjimku park podle Bláhy stále nemá.   Inspektoři při kontrole na začátku května potvrdili použití insekticidů ve II. zónách. Ty mohou být jak bezzásahové, tak zásahové. Správa podle tehdejšího vyjádření zástupců inspekce insekticidy použila, ačkoliv neměla udělenou výjimku.   Biocidy se v boji s kůrovcem v NP a CHKO Šumava podle Stráského užívají každoročně a standardně. Pro jejich aplikaci je nutno žádat o výjimku státní správu NP a CHKO Šumava a rozhoduje se ve správním řízení. Na začátku května bylo v rezervaci instalováno celkem 33.650 kusů obranných protikůrovcových zařízení, z nichž zhruba pětina byla ošetřena biocidy.   kpe jpt  