 Policie obvinila Třeštíka kvůli vývozu Picassova obrazu  Doplnili jsme v 6. a 7. odstavci vyjádření současné ředitelky Galerie Středočeského kraje.   --------------------    Praha 9. května (ČTK) - Policie obvinila bývalého ředitele Galerie Středočeského kraje Jana Třeštíka kvůli nelegálnímu vývozu obrazu Sedící žena od Pabla Picassa z České republiky. Je stíhán na svobodě, hrozí mu až dva roky vězení, sdělila dnes ČTK mluvčí středočeské policie Soňa Budská.   Třeštík podle kriminalistů porušil zákon o státní památkové péči, když letos v lednu vydal osvědčení k vývozu díla z Česka. Protože byl obraz v minulosti prohlášen kulturní památkou, je k jeho vývozu potřeba povolení ministerstva kultury. Třeštík se hájí neznalostí zákonů.   Budská ČTK řekla, že policie stíhá třicetiletého muže, který jako osoba pověřená řízením Galerie Středočeského kraje vydal 13. ledna osvědčení k vývozu Picassova aktu z roku 1909 Sedící žena, přičemž osvědčení k vývozu je podle ní oprávněna vydat pouze Národní galerie v Praze a Moravská galerie v Brně. "Tento muž byl obviněn ze spáchání přečinu porušování předpisů o oběhu zboží ve styku s cizinou," dodala.   Podle Budské obviněný úmyslně porušil zákon o státní památkové péči. Podle tohoto zákona lze kulturní památku v zahraničí vystavovat, do zahraničí zapůjčit nebo vyvézt pro jiné účely jen s předchozím souhlasem ministerstva kultury, neboť Picassův obraz byl v roce 1999 prohlášen kulturní památkou.   Nejasností v dokumentaci k převezení díla do zahraničí si všimli celníci na ruzyňském letišti. Kontaktovali Národní galerii, která zjistila, že jde kulturní památku, k jejímuž vyvezení je nutný souhlas ministerstva kultury. Ten chyběl, formulář podepsal pouze Třeštík, který k tomu však neměl žádné oprávnění. Třeštík již v minulosti přiznal, že pochybil, nebylo to ale prý úmyslné. Nešlo podle něj o žádný pokus o nelegální vývoz, ale o úřední pochybení.   "Já myslím, že jak Honza dělal všechno v rychlosti, tak mu některé věci unikaly," uvedla k případu nynější šéfka Galerie Středočeského kraje Jana Šorfová, která je ve funkci od 1. března. Třeštík byl před Šorfovou prozatímním šéfem a jeho úkolem bylo zahájit a rozvinout činnost této instituce, což se podle kraje podařilo. Hejtman David Rath (ČSSD) Třeštíka charakterizoval jako krizového manažera, kterého ale už tak neláká běžný provoz galerie a úřednická práce.   Šorfová uvedla, že ji s Třeštíkem spojuje dlouholeté přátelství a že si v minulosti radili. "Je to škoda, že se ty věci takhle zamotávají," dodala. Třeštíkovo obvinění i současná složitá personální situace, kdy galerii opouštějí klíčoví lidé, podle ní vrhají na celou instituci špatné světlo.   Obraz s názvem Sedící žena je v rukou soukromého majitele, v minulosti byl dlouhodobě zapůjčen Národní galerii. Jde o kvaš na dřevě z roku 1909, Třeštík hovořil o pojistné hodnotě v přepočtu 75 milionů korun. Uvedl také, že má řádnou smlouvu s majitelem i s partnerem v Curychu. Ve Švýcarsku se měl obraz podrobit porovnání s podobným Picassovým dílem. Vývoz do Švýcarska se prý děl oficiální cestou přes spediční firmu a v komunikaci s celníky.   Picassova díla se těší značnému zájmu obchodníků, na aukcích dosahují rekordních částek. Obraz Sedící žena pochází z významné sbírky Vincence Kramáře, který kupoval Picassova raná kubistická díla v Paříži ještě v době, kdy Picasso nebyl slavný.   khj nlm  