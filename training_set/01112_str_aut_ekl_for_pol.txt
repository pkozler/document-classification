 Merkelová: Německo chce být jedničkou v oblasti elektromobilů  Berlín 16. května (ČTK) - Německo se díky státní pomoci hodlá stát světovou jedničkou v oblasti elektromobilů. Uvedla to dnes německá kancléřka Angela Merkelová po setkání s představiteli průmyslu a odborů. Potvrdila rovněž plán, podle kterého by měl do roku 2020 po německých silnicích jezdit milion elektromobilů.   Do roku 2030 by se měl počet elektromobilů v Německu vyšplhat dokonce na šest milionů. V současnosti přitom v této zemi jezdí pouze zhruba 2300 elektromobilů, napsala agentura DPA.   Německá vláda hodlá podpořit prodej elektromobilů například daňovými úlevami. Podle Merkelové však vláda neplánuje poskytování finančních příspěvků na nákup elektromobilů.   Vozidla s elektrickým pohonem si získávají pozornost automobilek kvůli rostoucím obavám spotřebitelů ohledně životního prostředí a cen benzinu. Německá vláda výzkum a vývoj elektromobilů finančně podporuje.   pmh vju  