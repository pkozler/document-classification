 TPCA vyrobila v Kolíně loni o 11 procent méně aut než v roce 2009  Kolín 5. ledna (ČTK) - Z kolínské automobilky TPCA, která vyrábí auta Peugeot, Toyota a Citroën, vyjelo loni 295.000 vozů. Je to o 11 procent méně než v roce 2009. Serveru iDnes to řekl mluvčí automobilky TPCA Radek Kňava. Výrobní kapacita firmy je 340.000 aut.   "K poklesu došlo hlavně v druhé polovině roku. Podle objednávek na dva měsíce dopředu je ale už situace stabilizovaná a nedochází k dalšímu poklesu," řekl Kňava. Již dříve vysvětlil, že zájem o menší vozy poklesl s ukončením šrotovného. Závod proto loni v říjnu zpomalil linky.   Předloni se výroba malých vozů Toyota Aygo, Citroen C1 a Peugeot 107 zvýšila o 2,5 procenta na 332.489 aut, z toho každý model měl zhruba třetinový podíl. Zisk před zdaněním v roce 2009 stagnoval na 1,4 miliardy Kč. Tržby vzrostly o šest procent na 51,8 miliardy Kč.   V kolínském závodě pracuje 3300 kmenových zaměstnanců. TPCA je společným podnikem firem Toyota Motor Corporation a PSA Peugeot Citroën postaveným v roce 2002 v průmyslové zóně Kolín-Ovčáry. Výrobu závod zahájil v únoru 2005.   zik mol  