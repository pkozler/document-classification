 Podnikatelé ze Zlínského kraje se zajímají o podnikání v Rakousku  Zlín 6. ledna (ČTK) - Malí a střední podnikatelé ze Zlínského kraje chtějí ze zemí Evropské unie nejčastěji začít podnikat v Rakousku. Na druhém místě skončilo Slovensko, třetí příčku obsadilo Německo. Ukázala to statistika dotazů, které za první rok svého fungování vyřídilo Jednotné kontaktní místo ve Zlíně, které funguje na krajském živnostenském úřadě. ČTK to dnes sdělil Jiří Sochor z ministerstva průmyslu a obchodu.   Lidé, kteří se na centrum obrátili ohledně možnosti podnikání v Rakousku, se nejčastěji zajímali o zednické práce, elektroinstalace a překladatelství. Na Slovensku pro české živnostníky bylo nejzajímavější instalatérství a topenářství, IT služby a projektování staveb, v Německu pak stavební práce, truhlářství a pečovatelské služby.   Pracovníci kontaktního místa ve Zlíně vyřídili do listopadu loňského roku téměř 190 dotazů. "V závěru roku se na něj v průměru obracelo kolem 20 podnikatelů měsíčně. Místo tak bylo po Praze, Ostravě a Brnu čtvrtým nejvytíženějším v České republice," dodal Sochor.   Jednotná kontaktní místa jsou součástí celoevropské sítě a usnadňují podnikatelům uplatnit se v jiných členských státech Evropské unie. Zároveň poskytují služby cizincům z Evropské unie, kteří chtějí podnikat v České republice. Míst, kam se mohou zájemci obrátit, je v republice 15.   slu sap  