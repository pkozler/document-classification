 První část soukromé silnice R1 na Slovensku asi otevřou později  Bratislava 10. května (ČTK) - První část rychlostní silnice spojující západoslovenskou Nitru s Banskou Bystricí, kterou buduje za vlastní peníze soukromý investor, motoristé zřejmě nebudou moci využívat koncem července, ale až o dva měsíce později. O odklad požádala společnost Granvia, která výstavbu zabezpečuje, informoval portál eTrend.sk. Většina chybějících úseků důležitého tranzitní tahu z metropole na střední Slovensko tak bude otevřena až na podzim.   "Koncesionář si v březnu tohoto roku uplatnil požadavek na liberační událost, kde z důvodu nepříznivého počasí a následných záplav nastane posun termínu předčasného užívání třetího úseku PPP balíku o dva měsíce. Tento požadavek už schválil nezávislý dozor," uvedl mluvčí ministerstva dopravy Martin Krajčovič. Stát však zatím nároky soukromé firmy neuznal. Není proto jasné, zda spor urovnají kompromisní dohodou anebo až v arbitráži, připomenul portál. Granvia se ke svému požadavku podrobněji nevyjádřila.   Asi 50 kilometrů rychlostní silnice R1 se staví v rámci takzvaného PPP projektu (projektu veřejně-soukromého partnerství). Rozdělené jsou na čtyři úseky, jako první se měla otevřít v létě asi 14kilometrová část, následovat ji měly koncem září další dvě. Až v příštím roce se má ukončit výstavba obchvatu Banské Bystrice, čímž Granvia završí dohodnuté práce na silnici.   Smlouvu s investorem podepsala ještě předchozí vláda. První PPP projekt na dokončení silniční sítě na Slovensku měly následovat další dva, současný kabinet se však rozhodl tento způsob výstavby kvůli finanční náročnosti nevyužívat. Stát bude Granvii stavbu díla a jeho údržbu 30 let splácet. Roční platba představuje 125,32 milionu eur (tři miliardy Kč) suma se bude upravovat podle výše úroků na mezinárodních trzích. Celkem tak Slovensko zaplatí zhruba 3,8 miliardy eur (téměř 92 miliard Kč), z toho samotná výstavba silnice vyjde asi na 915 milionů eur (asi 22 miliard korun).   Výše splátek bude záviset také na dodržení termínů investorem. Pokud tedy stát neuzná důvody pozdějšího odevzdání prvního úseku, soukromé firmě uhradí méně. Ministerstvo zatím nechtělo zveřejnit, o kolik by se mohly splátky snížit.   Granvia podle portálu od státu žádá i další kompenzace ve výši několika milionů eur, důvodem jsou náklady na bankovní garance. Společnost už před časem získala jako náhradu přes deset milionů eur (více než 240 milionů Kč), protože při výstavbě objevila archeologické naleziště nebo smetiště.   Slovensko chce v dalších letech při stavbě dálnic využívat hlavně peníze ze státního rozpočtu a Evropské unie. Dokončit by se měla zejména dálnice D1 z Bratislavy přes Žilinu až do východoslovenských Košic, ve větším rozsahu se však současné vládě zatím výstavbu nepodařilo rozběhnout.   prl vju  