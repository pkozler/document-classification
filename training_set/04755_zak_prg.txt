 Kvůli nočnímu požáru ve Strašnicích hasiči evakuovali šest lidí  Praha 7. ledna (ČTK) - Pražští hasiči v noci na dnešek likvidovali požár bytu v Počernické ulici ve Strašnicích. Kvůli ohni evakuovali šest lidí, tři z nich byli převezeni do nemocnice. Informovala o tom mluvčí hasičů Pavlína Adamcová.   Požár byl nahlášen před třetí hodinou ranní. Hořelo vybavení jedné místnosti bytu, dva obyvatelé se nadýchali zplodin z ohně.   "Požár jsme měli pod kontrolou ve čtvrt na čtyři, odvětrali jsme byt i prostory schodiště a provedli jsme v domě měření jednotek oxidu uhelnatého," sdělila Adamcová. Jeho přítomnost nebyla prokázána.   Příčinou vzniku požáru byla podle Adamcové nedbalost při používání svíčky. Hasiči škodu předběžně vyčíslili na 100.000 korun. Případ předali policii.   sdv rot  