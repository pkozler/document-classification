 Aktuálně.cz:O O2 arénu Sazky se zajímá americká firma AEG  Opravili jsme v prvním odstavci překlep v názvu firmy z nesprávného "Anschutz Enterteinment Group" na správné "Anschutz Entertainment Group".   --------------------    Praha 28. ledna (ČTK) - Vedení loterijní společnosti Sazka a někteří její akcionáři intenzivně vyjednávají se zájemci o multifunkční arénu v Praze, která je hlavní příčinou finančních potíží Sazky. Mezi firmami, které se o halu zajímají, je světový gigant v tomto oboru, americká firma Anschutz Entertainment Group (AEG). Napsal to dnes server Aktuálně.cz s tím, že informaci získal od jednoho z účastníků vyjednávání kolem Sazky, který požádal o zachování anonymity.   AEG je největší světový vlastník sportovních hal, arén a klubů. Jeho součástí je ale také AEG Live, druhé největší zábavní impérium na světě pořádající koncerty či show v Americe i Evropě. AEG patří kupříkladu O2 Aréna v Londýně, obří haly v Manchesteru či Los Angeles. Společnost kontroluje provoz více než stovky arén po celém světě.   Vlastníkem AEG je jedenasedmdesátiletý Philip Anschutz, jehož řadí časopis Forbes na 34. místo žebříčku nejbohatších Američanů. Jeho majetek se v říjnu 2010 odhadoval na 7 miliard dolarů. Kromě společnosti AEG spoluvlastní například hokejový klub NHL Los Angeles Kings, nebo slavný basketbalový klub LA Lakers, píše Aktuálně.cz.   "Mohu pouze potvrdit, že vedeme jednání se dvěma až třemi zájemci o arénu, ale nemohu prozradit žádné bližší podrobnosti, dohodli jsme se na tom se zmíněnými zájemci," reagoval pro Aktuálně.cz mluvčí Sazky Zdeněk Zikmund.   O osudu haly nebude rozhodovat přímo Sazka, ale její majitelé, čili sportovní svazy a sdružení, které kontrolují více než 99procentní podíl ve firmě Bestsport, majiteli vysočanské haly.   Předseda hlavního akcionáře Sazky Českého svazu tělesné výchovy Pavel Kořan serveru řekl, že jednání o osudu haly se vedou zatím bez konkrétních termínů. Není tedy možné v tuto chvíli říct, kdy bude mít aréna nového majitele. Všichni zájemci o Sazku i současný management však s prodejem haly napevno počítají, píše server. "Zájemci jsou tuzemští i zahraniční, víc říci nemohu," dodal Kořan.   Podle serveru mohou být komplikací pro jednání o hale dohody, které Sazka uzavřela s majiteli dluhopisů. Vysočanská aréna totiž slouží jako zástava majitelům dluhopisů pro případ, že by Sazka nesplácela. Potvrzuje to čerstvý výpis z katastru nemovitostí, kde u arény je vyznačeno takzvané zástavní právo smluvní z července 2006 (původně ve prospěch The Bank of New York, Londýn), píše server.   "Jsou tedy dvě časové varianty. Buď prodat halu, až bude všechno splaceno, nebo se dohodnout s majiteli dluhopisů na jiném řešení," uvedl Kořan.   fsl mha  