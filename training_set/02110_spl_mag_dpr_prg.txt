 Motoráček opět opět vyrazí na cestu po nejkrásnější trati Prahy  --------------------    Ke zpravodajství: FOTO ve Fotobance  ID foto:  F200802080092801    --------------------    Praha 5. května (ČTK) - Na cestu po Pražském Semmeringu, který je považován za nejkrásnější pražskou trať, o víkendu opět vyrazí historický motorový vůz z poloviny minulého století. Cestující bude vozit každý víkend až do konce října. Pražský motoráček jezdil loňské léto mezi Hlavním nádražím a Zličínem poprvé a slavil velký úspěch. Za celou sezonu svezl 20.000 lidí, řekl dnes Filip Drápal ze společnosti Ropid, která v Praze a okolí plánuje veřejnou dopravu. Ve vlaku budou platit pražské tramvajenky.   Trať Pražského Semmeringu, která pro své převýšení a náročný terén dostala název podle rakouské vysokohorské železnice, vybudovala společnost Buštěhradské dráhy v 70. letech 19. století. Spojuje pražský Smíchov s Hostivicemi a cestujícím nabízí pozoruhodné pohledy na hlavní město.   Jízda linky nazvané Pražský motoráček začne na Hlavním nádraží. Vlak poté projede vyšehradským tunelem přes nuselské údolí a železniční most na Výtoni. První zastávkou bude smíchovské nádraží, kde vlak zastaví v místě takzvaného severního nástupiště. Ze Smíchova motoráček vystoupá po smyčce nad Zlíchovem, po viaduktech překoná Prokopské údolí a přes zastávku Žvahov a kolem Dívčích hradů bude pokračovat do Jinonic. Dalšími zastávkami budou Cibulka a Stodůlky, vlak poté skončí jízdu ve Zličíně v blízkosti řepského sídliště.   Ve vlaku mohou lidé použít pražskou tramvajenku nebo přestupní jízdenku na pražskou MHD. Jízdenky bude možné zakoupit i přímo u průvodčího ve vlaku. Podrobnější informace o Pražském motoráčku včetně jízdního řádu najdou cestující na webových stránkách  www.ropid.cz .   Jana Hrubá dr    