 Vítr na východě Čech tvoří závěje, silnice do Martínkovic zavřena  Hradec Králové 1. ledna (ČTK) - Silný vítr dnes začal ve vyšších polohách Náchodska, Rychnovska a Chrudimska tvořit sněhové jazyky a závěje. Silnice třetí třídy z Broumova do Martínkovic na Náchodsku byla kvůli závějím uzavřena. Do Martínkovic se řidiči dostanou po silnici z Broumova směrem na Otovice. ČTK to zjistila u silničářů a policie.   Odfrézování závějí z cesty do Martínkovic silničáři udělají až po uklidnění větru. Uzávěra je označena přenosným dopravním značením, uvedla policie. Silničáři před sněhovými jazyky varovali i řidiče v Orlických horách a na Chrudimsku. Dnes odpoledne začalo sněžit na Trutnovsku, sněhové přeháňky byly na Náchodsku a Jičínsku.   Všechny hlavní silniční tahy na východě Čech byly dnes odpoledne sjízdné, většinou byly mokré nebo na nich ležel rozbředlý sníh. Řadu vedlejších silnic pokrývá ujetý či zledovatělý sníh. Řidiči musejí být při jízdě velmi opatrní.   ry jpt    