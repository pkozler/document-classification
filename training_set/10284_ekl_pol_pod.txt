 Známou lipovou alej v Jičíně čeká obnova třetiny stromů  Jičín 24. ledna (ČTK) - Známou lipovou alej v Jičíně, kterou v první polovině 17. století založil vojevůdce Albrecht z Valdštejna, čeká obnova asi třetiny stromů. Počítá s tím projekt regenerace aleje, s nímž chce ve druhé polovině letošního roku začít jičínská radnice. Náklady na kácení, novou výsadbu a řez stromů se odhadují na 15 milionů korun. Vše by mělo být hotové příští rok na jaře. Novinářům to dnes řekl starosta Martin Puš (ODS).   Ve čtyřřadé a téměř dva kilometry dlouhé aleji nyní roste asi 930 stromů z původních více než 1100 lip. Věk nejstarších stromů nepřesahuje 150 let. Podle odborníků bude 237 dřevin, které jsou ve špatném stavu, skáceno. Místo nich a na dosud prázdná místa pak přijde vysázet 425 nových stromů. Celkový počet stromů v aleji, která spojuje centrum města s parkem Libosad u Valdic, by tak měl opět přesáhnout 1100 stromů.   Stromy, které v aleji zůstanou, projdou takzvaným hlavovým řezem. Koruny lip odborníci postupně sesadí a znovu zapěstují. Zmenšení korun sníží konkurenci mezi jednotlivými stromy, zachová kompoziční průhledy a umožní lepší uchycení nové výsadby.   V aleji žije chráněný brouk páchník hnědý. Díky němu je alej součástí soustavy chráněných území Natura 2000. K zachování populace páchníka v aleji budou některé kmeny pokácených lip ležet další tři roky přímo v aleji, aby v nich larvy brouka mohly dokončit vývoj.   Pokud by alej nyní nebyla regenerována, hrozilo by podle dendrologů další zhoršování stavu stromů a nakonec až celkový rozpad aleje. Takzvaná tvarovací údržba aleje byla nejvíce zanedbána ve druhé polovině minulého století. Poslední zmlazovací řez alej podstoupila před více než deseti lety.   Na regeneraci aleje město získalo dotaci ze Státního fondu životního prostředí, která by měla pokrýt 90 procent nákladů. Konečnou cenu obnovy aleje určí nyní připravovaná soutěž na dodavatelskou firmu.   Zdeněk Rychtera snm  