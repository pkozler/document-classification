 V Libčevsi je v ČSSD každý třetí, Fišera chce přeregistraci  Ústí nad Labem 16. ledna (ČTK) - Nové vedení ČSSD v Ústeckém kraji zřejmě zahájí přeregistraci členů i na Lounsku. Podle nového předsedy Arno Fišery tam docházelo k náboru černých duší, jimiž chtěli tamější politici zvýšit svou politickou moc. Nejvýraznější je to prý v obci Libčeves, která má zhruba 900 obyvatel a místní ČSSD čítá 260 členů. Spojitost s bývalým předsedou Petrem Bendou je zřejmá, řekl dnes ČTK Fišera. Předseda okresní kontrolní komise Kamil Ferenc popřel, že by šlo o nábor černých duší, v místní ČSSD jsou podle něj i lidé z okolních obcí.   Jméno Libčevsi zaznívalo mezi delegáty sobotního krajského sjezdu častěji, než je na tak malou obec obvyklé. Tamější místní organizace je totiž nebývale výkonná v náboru členů - při zhruba 800 dospělých obyvatelích čítá okolo 260 členů. Z toho vyplývá, že v ČSSD by musel být zhruba každý třetí dospělý. Krajští delegáti to ovšem za úspěch nepovažují. "Je to skoro na svolání mimořádného sjezdu," řekl jeden z nich v kuloárech.   Okresní kontrolní komise odmítá, že by za nebývale velkou úspěšností buňky v Libčevsi bylo takzvané velrybářství. "Libčeves je středisková obec a má přilehlé spádové obce. Samozřejmě, že lidé z nich jsou v naší organizaci," řekl ČTK předseda kontrolní komise a zároveň místopředseda libčeveské buňky Kamil Ferenc. ČSSD má většinu i v místním zastupitelstvu.   Skandály okolo náboru černých duší nezažívá krajská ČSSD poprvé. Takzvané velrybaření spočívá v tom, že si jedna zájmová skupina přivede do strany velkou skupinu lidí, kteří pak hlasují podle jejích zájmů a zvyšují její politickou moc až do celostátní úrovně. Často se hovoří o tom, že do ČSSD tímto způsobem vstupovali lidé za úplatu.   K velrybaření docházelo především na Litoměřicku a strana už kvůli němu zavedla v problémových okresech přeregistraci, kvůli níž odešlo asi 250 lidí. Z Libčevsi se mezitím stala údajně třetí největší místní organizace v kraji, hned za mosteckou a teplickou, a naopak daleko před mnohem většími městy. Tuto pozici si ale možná udrží jen chvíli.   I na Lounsku se zřejmě uskuteční přeregistrace členů, která má odlišit "černé duše" od skutečných členů. "Očekávám tento krok," řekl dnes ČTK Fišera. "Není přirozené, aby měla taková obec 260 lidí ve straně. Okres Louny deklaroval podporu Bendovi, takže ta spojitost je tam zřejmá," dodal. Právě svého předchůdce v čele krajské ČSSD viní Fišera z rozmachu takových praktik.   "Ten proud začal v roce 2006, tedy pod jeho vedením. A pan (tehdejší předseda ČSSD Jiří) Paroubek tehdy ještě říkal, že je dobře, když do strany hromadně vstupují Romové," dodal Fišera. Bendu se ČTK během dneška nepodařilo kontaktovat; mobilní telefon má střídavě obsazený a nedostupný.   Ferenc navíc Fišeru sám kritizuje za to, že lounský okres dostal neadekvátně málo prostoru v krajském výboru. "Nechceme mít s děním v krajské ČSSD nic společného. Ať přeregistrace klidně proběhne, ale nejen u nás, nýbrž v celém kraji," dodal.   Jan Beránek hj mal  