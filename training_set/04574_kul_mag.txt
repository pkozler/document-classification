 Javier Bardem možná v hlavní roli ve filmové adaptaci Temné věže  --------------------    Ke zpravodajství: FOTO ve Fotobance  ID foto: F201101100050401, F201012010191501, P200809180795101   --------------------    Madrid 28. ledna (ČTK) - Španělský herec Javier Bardem, který je letos spolu s Colinem Firthem jedním z největších adeptů na Oscara v kategorii nejlepší herec, bude možná hrát hlavní roli ve filmové adaptaci románu Stephena Kinga The Dark Tower (Temná věž). Ve snímku, který se na plátnech kin objeví v roce 2013, by měl ztvárnit Rolanda Deschaina.   Režisér Ron Howard, jenž má na kontě třeba Šifru mistra Leonarda, řekl, že se o obsazení hlavní role ještě jedná; ve hře je kromě Bardema také Viggo Mortensen.   Kromě filmu se budou točit i adaptace pro televizi.   Zatím nepadlo rozhodnutí o obsazení hlavní role, ale Howard ví, že vzhledem k tomu, že je to velký projekt, může být pro slavné herce složité se k roli upsat.   "Pokud všechno půjde podle plánu, což je samozřejmě velké "pokud"...natočíme filmy i snímky pro televizi, aby to bylo co nejvíce obsažné. Základní myšlenkou projektu je natočit celovečerní filmy i televizní filmy tak, aby se z Kingových knih vytěžilo co nejvíce," řekl Howard.   Javier Bardem je jedním z nejoceňovanějších a bezpochyby i nejtalentovanějších španělských herců současnosti. Je prvním Španělem, který byl nominován na Oscara v kategorii nejlepší herec ve filmu Než se setmí v roce 2000 a také první ze španělských herců, který tuto prestižní cenu získal. Zlatou sošku Oscara si odnesl v roce 2008 za svou roli ve filmu bratří Coenů Tahle země není pro starý. V roce 2010 získal za výkon ve filmu Biutiful mexického režiséra Alejandra Gonzáleze Iňárritua Zlatou palmu na festivalu v Cannes. Nyní byl s touto rolí nominován na Oscara.   ko dr              