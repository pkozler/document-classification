 Německá SAL má největší nákladní "superloď" na světě  --------------------    Ke zpravodajství: FOTO/aktuality   --------------------    Singapur 24. ledna (ČTK) - Německá přepravní společnost Schiffahrtskontor Altes Land (SAL) představila největší světovou "superloď" na přepravu těžkých a neskladných nákladů. Poptávku po obřích nákladních plavidlech povzbuzuje sílící oživování světové těžby ropy a zemního plynu pod mořským dnem, uvedl dnes v Singapuru při představování lodě Svenja výkonný ředitel SAL Lars Rolner.   Svenja disponuje dvěma jeřáby, které dokážou zvednout a přenést na palubu lodi náklad o hmotnosti až 2000 tun. Překonává tak kapacitu 1800 tun, jíž se chlubí čtyři plavidla nizozemské společnosti Jumbo Shipping.   Svenja by měla eliminovat potřebu převážet obří zařízení pro podmořskou těžbu, jeřáby nebo reaktory pro elektrárny na totéž místo pomocí více lodí. Spolu se sesterskou lodí, která bude uvedena do provozu v březnu, ji postavily německé loděnice J.J. Sietas KG Schiffswerft a firma SAL za obě lodě dala celkem 120 milionů eur (2,9 miliardy Kč).   Podle Rolnera mají nyní aktivity v podmořské těžbě ropy a plynu podporu v rostoucích cenách ropy a levnějších úvěrech. Nové projekty se objevují zejména ve vodách Brazílie, Austrálie a kolem jihovýchodní Asie a zvýšená cena ropy povzbuzuje snahy hledat a těžit i méně kvalitní ropu ve větších hloubkách a v nebezpečnějších oblastech. Rolner čeká, že podmořská těžba ropy dosáhne vrcholu oživení a vrátí se na předkrizová maxima do roku 2013.   "Odvětví (podmořské těžby) pomalu ožívá a zlepšuje se i financování. Naše moderní flotila vysokokapacitních lodí pro přepravu těžkých nákladů nám poskytuje ideální pozici pro to, abychom na tuto novou poptávku reagovali," řekl Rolner podle agentury Reuters.   Analytici odhadují, že mimo vody kolem Severní Ameriky je v provozu 303 vrtů a v loňském roce jich přibylo 22. Stále je to však pod 321 vrty z poloviny roku 2008, což bylo díky tehdejšímu prudkému růstu cen ropy maximum za 22 let. V posledních měsících byla ve světě oznámena více než desítka nových projektů a během tohoto roku se čekají další. Kvůli reakci americké vlády na loňskou katastrofální havárii vrtu koncernu BP v Mexickém zálivu se naopak zastavily nové projekty v amerických vodách, odkud se od léta stěhují zařízení a kvalifikované síly do perspektivnějších míst světa.   hp dvd  