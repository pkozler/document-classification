 Koruna dopoledne stagnovala k euru a o desetník posílila k dolaru  Praha 19. ledna (ČTK) - Koruna dnes dopoledne stagnovala k euru a rozšířila své zisky vůči dolaru. V 10:30 se obchodovala jako při úterním závěru na úrovni 24,31 Kč za euro, k dolaru si polepšila o desetihaléř na 18,06 Kč/USD. Vyplývá to z údajů serveru Patria Online.   Koruna dnes otevírala mírně silnější než při úterním závěru, později ale své zisky korigovala. Podle analytika Patria Finance Tomáše Vlka jejímu posílení brání vývoj zlotého před měnovým zasedáním polské centrální banky.   "Koruna sice otevírala o něco silnější, krátce poté se ale vrací mírně nad 24,30 vůči euru. Negativním vlivem je pohyb polského zlotého, který oslabuje před jednáním centrální banky," uvedl Vlk s tím, že vedle zlotého a koruny je zhruba na úterní úrovni i maďarský forint.   "Akcie v Evropě nepatrně rostou a měnám v našem regionu nedávají žádný výrazný impulz k pohybu," konstatoval.   Euro se k americkému dolaru obchoduje na hladině 1,3450 USD/EUR, když se ráno pokoušelo i o úroveň 1,35 až na 1,3505 USD/EUR. K překonání této hladiny by podle Vlka ale zřejmě bylo třeba silnějšího podnětu. "Z nových makrodat se dnes čeká počet zahájených staveb v USA, který by se měl podle odhadů mírně snížit. Větší vliv na náladu na trzích i na eurodolar by měly mít firemní výsledky," naznačil Vlk.   kri vju  