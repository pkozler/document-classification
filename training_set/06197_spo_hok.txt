 IIHF prezentovala další návrh LM, rozhodnout se má do 17. února  Curych 20. ledna (ČTK) - Mezinárodní hokejová federace (IIHF) představila na jednaní v Curychu se zástupci devíti evropských svazů, jejich lig a klubů další návrh k oživení Ligy mistrů. Nadále počítá se soutěží pro 16 týmů a investicí 17,6 milionu švýcarských franků na první tři roky, které by byly rozděleny na startovné, odměny, podporu nákladů na cestování a vyrovnání pro kluby, jichž se dotklo zrušení ročníku 2009/10 kvůli finanční krizi.   IIHF přišla z projektem obnovení Ligy mistrů už na začátku prosince minulého roku, ale představitelé nejlepších evropských soutěží včetně české extraligy sdružené v Hockey Europe požadovali právě odškodnění klubů za zrušenou sezonu a také zdvojnásobení počtu účastníků z 16 na 32. Na dnešním jednání se zástupci z Česka, Ruska, Švédska, Finska, Švýcarska, Německa, Slovenska, Rakouska a Běloruska dohodli, že se vyjádří do 17. února, zda by chtěli v soutěži startovat.   Jednání se zúčastnili i představitelé NHL, která v letech 2008 a 2009 vyslala své kluby k souboji s nejlepším evropským celkem o Victoria Cup. Jestliže jednotlivé země na projekt kývnou, začne obnovená Liga mistrů v říjnu letošního roku a Final Four play off se odehraje v únoru 2012. Po 17. únoru by IIHF zveřejnila i detailní formát soutěže. V plánu je v ročníku celkem 59 utkání.   jip gi  