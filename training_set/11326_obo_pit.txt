 Slevových serverů je sto, některé prý používají nekalé praktiky  Praha 25. ledna (ČTK) - Některé slevové servery, které od loňského jara začaly v Česku na internetu postupně nabízet hromadné slevy na různé služby a výrobky a nyní jich funguje už zhruba stovka, podle portálu Slevomat.cz používají nekalé obchodní praktiky. Slevomat.cz se proto snaží prosadit vznik asociace slevových serverů, která by u členských firem garantovala dodržování pravidel v tomto mladém oboru podnikání.   "Cílem asociace je zavést etický kodex, který bude chránit zákazníky. Za devět měsíců se na českém trhu objevilo kolem stovky provozovatelů slevových serverů a přicházejí další. Kvalita jednotlivých portálů se přitom liší, a to především v úrovni péče o zákazníky," sdělil dnes ČTK zakladatel Slevomatu.cz Tomáš Čupr.   V oboru hromadných slev se už podle Čupra objevily první nekalé praktiky. Některé slevové servery ukončily činnost a zákazníkům, kteří zaplatili peníze, neumožnily uplatnit koupené poukázky. Některé portály podvodným způsobem získávají fanoušky na sociální síti Facebook nebo kopírují úspěšné slevové nabídky konkurenčních portálů.   "Firma například nabídne dodavateli, který na Slevomatu.cz prodal několik tisíc poukázek do svého hotelu či restaurace, účast na svém slevovém serveru, aniž by brala v potaz kapacitní možnosti nabídky - na čemž pak mohou tratit zákazníci obou slevových portálů, kteří si nemohou kvůli obsazenosti zakoupenou slevu uplatnit," podotkl Čupr.   Slevomat.cz se proto rozhodl iniciovat založení české asociace slevových severů, která by zákazníky chránila před nekalým jednáním provozovatelů portálů zaměřených na hromadné nakupování nebo jejich obchodních partnerů. Zakládací schůze, na které bude projednán i etický kodex členů asociace, byla svolána na 9. února.   "Etický kodex bude například zavazovat členy k tomu, aby nesli riziko bankrotu firem, které prodaly přes jejich slevové servery své služby a nejsou z různých důvodu schopny umožnit zákazníkům jejich čerpání. Za tyto kupony by pak (členové asociace) vždy vrátili svým zákazníkům peníze zpět," podotkl Čupr. Některé slevové servery podle něj už tento závazek poskytují.   Systém hromadných slev funguje tak, že snížení ceny obchodníci či poskytovatelé služeb dají poté, co si produkt zakoupí stanovený počet zákazníků. Lidé získají výrazné slevy a podnikatelé zase pomocí tohoto systému zaplní volné kapacity svých služeb nebo prodají zboží starších kolekcí. Podnikatelé tímto způsobem mohou také propagovat své služby a zboží.   beh dvd  