 Chřestový festival připomíná tradiční hodnoty české kuchyně  --------------------    Ke zpravodajství: AUDIO; FOTO ve Fotobance  ID foto:  F201105040226301 ,  F201105040226601 ,  F201105040231301 ,  F201104140287601    --------------------    Klokočná (u Prahy) 6. května (ČTK) - Tradiční hodnoty české kuchyně má připomenout festival českého chřestu Chřestfest, který se uskuteční od 10. do 30. května. Zúčastněné restaurace připraví tříchodové menu ze surovin z domácích zdrojů. Pořadatelé chtějí návštěvníky přesvědčit, že chřest není luxusní a nedostupnou lahůdkou, přestože je označován za "krále zeleniny".   "Chřest je surovina, která patří k jaru. Očišťuje tělo. Na jídelníčku by měl být zejména v době, kdy je čerstvý," řekl ČTK Jaroslav Sapík, který je iniciátorem festivalu. Upozornil, že jde o surovinu, která je vhodná pro přípravu rozmanitých pokrmů. "Dají se s něj dělat předkrmy, polévky, hlavní jídla i moučníky," dodal.   Festivalu se zúčastní pět pražských restaurací a jedna brněnská. Zájemci si tam budou moci pochutnat na festivalovém menu za 250 korun. Další dvě desítky podniků po celé republice nabídnou chřestové menu za obvyklé ceny. "Zvolili jsme strategii, že 'méně je někdy více'. Žádné jídlo by se nemělo opakovat. Návštěvníci tak mohou ochutnat celou festivalovou nabídku," řekl na tiskové konferenci mluvčí festivalu Pavel Hanuška.   Zájemci o ochutnávky za zvýhodněné ceny se musí objednat prostřednictvím rezervačního systému Alakarte. Vstupenkou na festival je potvrzená rezervace. "Chceme obnovit zájem o chřest. Oslovili jsme restaurace, které připraví chřest podle původních českých receptů," řekl ČTK za pořadatele Pavel Suchánek. Podle něj by se tak lidé měli inspirovat pro využití jarní zeleniny. "Nemělo by to zůstat jen u návštěvy restaurací. Jde nám o to, aby lidé zjistili, jak pestré může být využití této suroviny," řekl ČTK.   Chřest patří ke kultovním gastronomickým produktům. Díky výživovým hodnotám je považován za jednu z nejzdravějších surovin. Přisuzují se mu omlazující a regenerační účinky, někdy bývá dokonce považován za afrodiziakum. Češi však jeho potenciál zatím prý stále neodhalili.   "Říkalo se mu královská zelenina. Pochází z Egypta a největší slávu mu vynesl Ludvík XIV. Je úžasné, že jej máme konečně opět český a nemusíme ho vozit z ciziny," uvedl Sapík, který je náruživým propagátorem domácí kuchyně i surovin. Ve své restauraci U koně v Klokočné poblíž Prahy podává chřest v moderní úpravě ve tvaru pěny nebo ragú. Kombinovat se podle něj může s pršutem či pražskou šunkou. Velmi lahodná je také chřestová polévka, vyjmenovává. Dobře chutná podle něj také s houskou praženou na másle, s rybou, holandskou či maltézskou omáčkou i s vepřovou panenkou.   Přestože se chřest hojně nabízí v konzervovaném stavu, je nejlepší užít si tuto zeleninu čerstvou. "Jíst se musí v době, když dozraje, stejně jako meruňky či jahody," říká Sapík.   Podle Karla Šimůnka z pražské restaurace Chagall's by se lidé měli naučit jíst zeleninu v aktuální sezoně. Na jídelníčku českých restaurací však chřest zatím není příliš běžný, připustil. "Návštěvníci si na něj teprve zvykají. Získává ale na popularitě," uvedl. Nevýhodou podle něho je, že je příliš krátké období, kdy se chřest může využívat čerstvý.   Není třeba se prý bát ani náročné úpravy zeleniny, která kvůli vysoké ceně má pověst "luxusní". "Kdo umí uvařit mrkev, umí uvařit i chřest. Je to zelenina jako zelenina," tvrdí Radek Šubrt z pražské restaurace Amade. Lidé podle něj zbytečně zanedbávají tuto surovinu jen proto, že ji neznají. Mimo českých receptů doporučuje italské chřestové rizoto, posypané parmezánem a doplněné rukolovým salátem. "Je to rychlé, zdravé a dobré," uvedl. Restaurace však podle něj musí své hosty k podobným pokrmům vychovávat. Chřestové menu je nicméně jednou z možností, jak na dobrý a zdravý produkt upozornit, uvedl Šubrt.     Sezona chřestu začíná na jaře, asi od poloviny dubna, kdy vyrážejí první výhonky. Sklizeň pokračuje denně až do konce června. Po vysázení sazenic se chřest celé další dva roky jenom ošetřuje. Menší úrodu dává teprve třetím rokem. Při dobrém ošetřování husté keříčky vytvoří mohutný systém dužnatých kořenů.   V minulosti se chřest pěstoval v okolí Kralup nad Vltavou, na Moravě v Ivančicích a na jihu Slovenska. Ivančický chřest byl v kulinářské Evropě pojmem. Po druhé světové válce však tento produkt upadl v nemilost jako "buržoazní pochoutka". Chřestárny byly zrušeny a na polích se raději pěstovala mrkev a kedlubny. Obnovit tradice se nyní snaží pěstitelé v Hostíně u Vojkovic na Mělnicku. Ivančický festival pak 20. a 21. května nabízí především slovenský chřest.      Velmi oblíbený je chřest v Německu, kde se od poloviny května do konce června pořádají "chřestové orgie". Zatímco Němci milují především chřest bílý, Angličané dávají přednost zelenému. V Česku se prý přízeň dělí mezi bílý a zelený.   Alexandra Malachovská kš  