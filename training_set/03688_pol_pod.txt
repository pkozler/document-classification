 ČSSD v Ústeckém kraji povede místo Bendy Fišera  --------------------    Ke zpravodajství: FOTO/aktuality   Ve 3. odstavci jsme doplnili vyjádření Jiřího Paroubka.   --------------------    Jirkov (Chomutovsko) 15. ledna (ČTK) - Petra Bendu střídá v čele regionální organizace ČSSD v Ústeckém kraji šéf okresní ČSSD z Ústí nad Labem a náměstek hejtmanky Arno Fišera. Poté, co dnes Benda oznámil, že svou funkci obhajovat nebude, byl Fišera jediným kandidátem na vedení krajské ČSSD. Získal 139 ze 180 přítomných hlasů, řeklo ČTK nezávisle na sobě několik zdrojů. Ústecká ČSSD zároveň rozhodla, že bude na předsedu strany prosazovat Michala Haška, na posty místopředsedů bývalou nejvyšší státní zástupkyni Marii Benešovou a Bendova protivníka Jaroslava Foldynu.   Bendovi, blízkému příteli někdejšího předsedy ČSSD Jiřího Paroubka, v poslední době uškodilo několik kauz, se kterými ho média spojují. Naposledy ho ministr dopravy Vít Bárta označil za jednoho z kmotrů, který řídí manažery Ředitelství silnic a dálnic v kraji. Benda kvůli tomu na něho podal trestní oznámení a chystá žalobu.   Bendův konec v čele krajské organizace dnes Paroubek okomentoval na svém webu  Vaše věc . Uvedl, že Benda byl vystaven "štvanici zkorumpovaných novinářů", kterým podle něj informace dodávali "křiváci typu Jaroslava Foldyny nebo Arno Fišery". Paroubek míní, že tito lidé chtěli docílit Bendova odchodu tak, "abych časem z Ústeckého kraje musel politicky odejít i já". "Budu na to reagovat jediným možným způsobem: V příštích několika týdnech přesunu své trvalé bydliště do Teplic, abych dal najevo, že i v budoucnu počítám s tím, že se budu politicky v Ústeckém kraji angažovat," dodal bývalý předseda ČSSD.   Už před dnešním jednáním se hovořilo o tom, že Benda nemá svou obhajobu v čele ústecké krajské ČSSD jistou. Měl sice podporu tří okresů, ale jiní sociální demokraté si po několika letech jeho působení přáli změnu. Původním protikandidátem měla být místostarostka Jílového na Děčínsku Olga Hrebičková, která je ve straně prakticky neznámá.   To, že se kontroverzní politik nakonec kandidatury zcela vzdal, ale mnohé překvapilo. "Zdůvodnil to košatě, v něčem měl pravdu a v něčem ne. Otázka je, co kdo potřebuje do své činnosti zabalit," řekl ČTK Fišera. Hned vzápětí přijal za velkého potlesku celého sálu nominaci na předsednictví a o hodinu později už o svém předsednictví Fišera otevřeně žertoval. "Jak se cítím? Jako předseda ČSSD v Ústeckém kraji, což není nic lehkého. Ale volba ještě neproběhla," odpověděl na otázku jedné fotografce.   Sál byl prakticky od začátku uzavřený pro veřejnost. Vlivní jen tu a tam zavítali mezi novináře a utrousili s nimi několik slov, Benda ovšem chyběl. Podle ostatních politiků nese faktickou porážku velmi těžce.   Bendovi odpůrci ještě před oficiálním oznámením výsledků volby nového předsedy začali slavit. "Je to vykročení novým směrem," řekl ČTK vlivný muž chomutovské ČSSD Roman Houska, zatímco nesl do sálu láhev dvanáctileté whisky - prý dar novému předsedovi. O Bendově rozhodnutí nekandidovat se prý dozvěděl až v sále. "Dostal strach," míní Houska.   Jan Beránek hj mal  