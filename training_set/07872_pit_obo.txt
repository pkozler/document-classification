 Prodej počítačů ve 4. čtvrtletí díky tabletům stoupl o 19 procent  Helsinky 26. ledna (ČTK) - Světový trh osobních počítačů v posledním čtvrtletí roku 2010 vzrostl díky tabletovým počítačům čili "padům" v meziročním srovnání o 19,2 procenta a americký výrobce prvních tabletů Apple se vyhoupl na třetí místo. Sdělila to dnes výzkumná firma Canalys, která začala na rozdíl od jiných expertů započítávat mezi osobní počítače i tyto nové přístroje.   Výzkumné firmy Gartner a IDC odhadly růst prodeje na konci loňského roku na zhruba tři procenta, vylučují však ze svých čísel tablety. "Argumenty, že pad není PC (osobní počítač), jsou prostě zastaralé," uvedl ve zprávě firmy Canalys její analytik Daryl Chiam. "Pady vzhledem k velikosti monitoru, dostatečné kapacitě a rostoucímu počtu aplikací nabízejí jako počítače podobné zážitky jako netbooky (jednoduché počítače spoléhající na programy na internetu)," dodal Chiam.   Globální trh nadále vede americký koncern Hewlett-Packard a tchajwanský Acer. Za ně se však už zařadil Apple, jehož podíl na trhu vzrostl díky loňskému uvedení tabletu iPad na trh na téměř 11 procent z necelých čtyř procent na konci roku 2009. Dell klesl na čtvrtou příčku a čínská Lenovo na pátou.   "Každá nová kategorie produktů obvykle vyvolá výrazné změny tržních podílů. Apple profituje z padu stejně, jako předtím Acer, Samsung a Asus těžily z netbooků," řekl Chiam. "Sektor osobních počítačů se vyvíjel takovýmto způsobem už od doby, kdy Toshiba a Compaq vystoupaly vzhůru na vlně notebooků," dodal analytik.   hp mha  