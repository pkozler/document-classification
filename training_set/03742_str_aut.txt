 Zánik strojíren nesl Adamov těžce, mnohé haly firmy jsou prázdné  --------------------    Ke zpravodajství: PROFIL; FOTO ve Fotobance  ID foto:  FO02006789 ,  FO00393472    --------------------    Adamov (Blanensko) 5. května (ČTK) - Adamovské strojírny bývaly kdysi výkladní skříní československého strojírenského průmyslu. Z Adamova na Blanensku putovaly tiskařské stroje a benzinová čerpadla se známou značkou Adast do celého světa. Z původní slávy ale mnoho nezbylo. Přibližně polovina výrobních hal po zkrachovalém podniku je opuštěných a léta chátrá. Mnohým z tamních obyvatel zbyly jen vzpomínky na tyto časy. Radnice doufá v to, že se haly jednou zaplní, řekl ČTK místostarosta Adamova a bývalý zaměstnanec strojíren Jiří Němec (ODS).   Adamov byl strojírenskou výrobou vyhlášený už od 19. století. Vyráběly se v něm parní lokomotivy a ocelové mostní konstrukce. Z továrny později vytvořil podnikatel Josef Bromovský Adamovské strojírny, v nichž byl v roce 1889 zkonstruován podle projektu Sigfrieda Marcuse první automobil v Rakousku-Uhersku. Město čekalo zlaté období.   Za dob socialismu se změnily výrobní programy. Podstatně se rozrostl podnik i město. Adamovské strojírny tehdy zaměstnávaly přibližně 5000 lidí přímo v Adamově a další tisíce ve čtyřech přidružených závodech. Počet zaměstnanců převyšoval současný počet obyvatel. Denně je přivážely tři přeplněné vlaky z Brna a Blanska a osm autobusů z celého regionu. Nyní je výrobní areál, táhnoucí se v četných halách od jihu k severu, vylidněný.   Tiskařské stroje se značkou Adast vyvážel podnik do 30 zemí. Po pádu komunismu nebyly schopny kvalitou konkurovat nejmodernějším polygrafickým strojům, což znamenal konec výroby. Stejně dopadla i rozsáhlá přísně utajovaná vojenská výroba protitankových střel Tandem. Po listopadu 1989 byla uzavřena. Když někdejší ministr obrany Jaroslav Tvrdík (ČSSD) projevil spolu s ministerstvem průmyslu zájem o obnovu tohoto provozu, výrobní linky byly už pryč, stejně jako vyškolení dělníci.   Nástupnickou organizací po Adamovských strojírnách je podnik Adast systems, který nadále vyrábí čerpací techniku pro pohonné látky. Zachován byl provoz galvanovny, kde se povrchově upravují kovy. V části hal nyní sídlí firma Eden Europe dodávající do nákupních center regály a pulty. V komplexu půobí i slévárna firmy Tenza a společnost Expono vyrábějící kuchyňské nádobí.   "Naším hlavním problémem je logistika. Zájemci o haly tady sice v minulosti byli, odradila je ale poloha Adamova," uvedl Němec. Město leží sice jen 15 kilometrů na sever od Brna, pro kamiony je ale špatně přístupné. Dostanou se do něj pouze po úzkých a klikatých cestách protínajících Moravský kras. Od dříve hojně využívané přepravy zboží po železnici se upustilo.   Městu a jeho obyvatelům Adamovské strojírny bezesporu chybí. "Radnice a Adast to byl dříve v podstatě jeden organismus. Firma vypomáhala městu po všech stránkách, protože jí záleželo na tom, aby měli zaměstnanci k dispozici všechny potřebné služby. Mnozí nám to záviděli. To ale skončilo. Adamov se musel naučit s touto změnou žít, což bylo velmi bolestné," doplnil místostarosta.   Stejně nepříjemné jsou pro Adamovské posměšné zmínky o architektonickém vzhledu města. V roce 2007 získal v anketě jednoho deníku titul neošklivějšího města jižní Moravy. Adamov je vklíněn do úzkého údolí řeky Svitavy. Podél ní se rozkládají tovární haly, na strmých kopcích nad nimi ční panelové domy vybudované kdysi pro pracovníky strojíren.   "Přesto je u nás o bydlení zájem. Naší výhodou jsou okolní lesy Moravského krasu a dostupnost Brna. Adamov se upravuje a probouzí k životu. A že máme jako snad jediní v Evropě přímo na náměstí velkou elektrorozvodnu? Potřebovala ji továrna i město. Mnozí zapomněli na její věhlas i na to, kolika lidem dávalo město práci," konstatoval Němec.   Vladimír Klepáč snm  