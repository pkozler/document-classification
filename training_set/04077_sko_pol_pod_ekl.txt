 Zahradnická škola se stoletou tradicí letos v Brně skončí  Brno 10. ledna (ČTK) - Areál v Brně-Bohunicích se skleníky i parkem po více než sto letech opustí studenti střední zahradnické školy. Kraj pro ně staví nový školní komplex v Rajhradu u Brna. Obě školy už dřív sloučil. Proti rušení bohunické části se už dříve ozvala městská část i zahradnická veřejnost. Neuspěly, v září studenti v Brně k výuce nenastoupí, řekl dnes novinářům bohunický místostarosta Antonín Crha (KDU-ČSL).   "Nemá to logiku ekonomickou ani docházkovou," řekl Crha. Bohunická škola patřila v oboru k vyhlášeným a o studenty neměla nouzi. Do Brna se těm přespolním dojíždělo snáz, než tomu bude u Rajhradu, uvedl už dřív Václav Sobol z maturitního ročníku. Zástupci kraje však oponovali, že Brno má kvalitní spojení s Rajhradem a navíc tam studenti budou mít lepší podmínky. Za zhruba 80 milionů korun se tam staví nové školní objekty. Kraj investici zčásti hradí z půjčky od Evropské investiční banky.   V Bohunicích už se nyní spekuluje, co se školním areálem bude. Bývalý krajský radní odpovědný za školství Jiří Janda (ČSSD) loni na dotaz ČTK nevyloučil prodej. Pozemky nedaleko centra Brna jsou lukrativní. Bohuničtí si naopak přejí, aby objekt dál sloužil školství, řekl dnes Crha. Kraj by podle něj budovy i pozemky mohl nabídnout Mendelově univerzitě.   Proti rušení se už dřív postavil známý brněnský architekt Ivan Ruller. "Když si uvědomím, že 109 let tam rostl v péči studentů a pedagogů ten krásný park, to nelze penězi vůbec nahradit," uvedl. Školu označil za rodinné stříbro. Připomněl, že škola vychovala tak vynikající zahradní architekty, jímž je například profesor Ivar Otruba.   lce snm  