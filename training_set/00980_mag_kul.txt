 Německá zpěvačka Nena zahájila turné  --------------------    Ke zpravodajství: FOTO/aktuality   --------------------    Kempten 15. ledna (ČTK) - Za účasti zhruba dvou tisícovek fanoušků zahájila německá popová hvězda Nena v pátek večer v německém Kemptenu své turné Nena Live 2011. Nadšeným posluchačům představila padesátiletá zpěvačka nejen písně ze svého nového alba, ale provedla je téměř třicetiletou historií své popové kariéry.   Přestože publikum nadšeně reagovalo i na nové Neniny songy, největší nadšení vzbuzovaly hity z 80. let jako 99 balonků (99 Luftballons), kterými tehdejší popová hvězdička prorazila i za hranicemi Německa a získala si oblibu i v tehdejším Československu. Publikum nepřipravila třeba ani o singl Nur geträumt, který se v roce 1982 dostal na druhé místo německé hitparády.   "Balonky" se staly v 80. letech světovým hitem, jehož německý i anglický text alegoricky varoval před závody ve zbrojení. Hudbu složil klávesista Neniny skupiny Uwe Fahrenkrog-Petersen, původní německý text napsal její kytarista Carlo Karges. Píseň v roce 1984 vystoupala mimo jiné do čela britské hitparády singlů, v USA dosáhla na druhý stupínek.   Mladistvě vypadající Nena v těsných černých džínsech a pruhovaném topu vyrazila na turné se svou desetičlennou kapelou, k níž patří jako doprovodní zpěváci i její děti Larissa a Sakias. Příští zastávkou na turné je dnes Aschaffenburg, 21. ledna Nena vystoupí v Drážďanech.   Zpěvačka, která má za sebou rovněž úspěšnou producentskou kariéru, je čtyřnásobnou matkou a dvojnásobnou babičkou.   sd kš  