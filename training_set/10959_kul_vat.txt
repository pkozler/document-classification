 V Egyptě zpřístupněno šest hrobek z doby faraona Tutanchamona  --------------------    Ke zpravodajství: FOTO/aktuality   --------------------    Káhira 23. května (ČTK) - Šest hrobek z období starověkého Egypta starých přes 3000 let dnes egyptské úřady zpřístupnily veřejnosti. Poprvé po skončení restauračních prací si tak bylo možné prohlédnout hrobku hlavního pokladníka faraona Tutanchamona nebo faraonova vojevůdce Haremheba, napsala agentura AFP.   Některé stěny šestice sousedících hrobek v nekropoli Sakkára jižně od Káhiry zdobí nástěnné malby. Šéf egyptské Nejvyšší rady pro památky Zahí Havás u příležitosti dokončení prací řekl, že hrobky byly pečlivě zrestaurovány a před některé zdi a stropy umístěny ochranné skleněné zástěny.   Haremheb stál v čele Tutanchamonovy armády a po smrti tohoto faraona stanul jako poslední panovník 18. dynastie v čele Egypta. Po nástupu k moci si nechal postavit mauzoleum v Údolí králů nedaleko Luxoru, kde byl později pohřben. Do jeho hrobu v nekropoli Sakkára byla uložena jeho manželka.   Správce pokladny Maja zastával funkci podobnou dnešnímu ministru financí. Ve své době patřil k nejmocnějším mužům státu.   kne šeb  