 Základní školy si zatím požádaly o dotace z EU za 3,5 miliardy  Praha 19. května (ČTK) - Přes 80 procent mimopražských základních škol si už požádalo o dotaci z Evropské unie na zkvalitnění výuky. Celkem si tak rozdělí skoro 3,5 miliardy korun, stále ale zbývá miliarda korun. V tiskové zprávě to dnes sdělilo ministerstvo školství. Školy si o peníze žádají zjednodušeným způsobem prostřednictvím takzvaných šablon, největší zájem mají o příspěvek na počítačové vybavení. Ministerstvo přitom dlouhodobě čelí kritice, že čerpání z evropských fondů je pomalé.   Žádost o dotaci si od loňského roku podalo 3153 škol z celkových 3900, přičemž polovině škol už byly peníze odeslány. Výše příspěvku se bude odvíjet od počtu žáků, v průměru dostane každá škola 1,2 milionu korun. Jsou však určeny jen mimopražským školám, Praha jako bohatý region na evropské dotace nedosáhne. "Žádost zaslaly školy ze všech krajů, z měst i venkova, mezi ně patří například i 1007 malotřídních škol, ve kterých se učí nanejvýš 50 žáků," sdělilo ministerstvo.   Školy si mohly žádat o peníze na sedm oblastí vzdělávání, třeba na podporu výuky jazyků, zlepšení výuky matematiky nebo vzdělávání učitelů. Nejvíce škol ale chtělo příspěvek na počítačové vybavení a zlepšení čtenářské a informační gramotnosti. "I přesto, že si žádost o dotaci podala již drtivá většina základních škol, zůstává stále nevyužita zhruba miliarda korun. Vyzývám proto zbylé školy, aby se nebály předložit své projekty a zapojily se do akce," apeloval ministr školství Josef Dobeš (VV).   Celkem mohou školy vyčerpat 4,5 miliardy korun, peníze jdou z programu Vzdělávání pro konkurenceschopnost. Další informace najdou zájemci na webu  www.penizeskolam.cz . Ministerstvo školství přitom podle analýzy čerpá nejpomaleji ze všech institucí v Česku, právě v programu pro konkurenceschopnost hrozí, že se peníze nestihnou vyčerpat a budou převedeny jinam.   kli mkv  