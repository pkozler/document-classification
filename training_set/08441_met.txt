 Řeky v Plzeňském kraji stále klesají; srážky ustaly a přijde mráz  Plzeň 17. ledna (ČTK) - Záplavy v Plzeňském kraji způsobené táním sněhu a dešťovými srážkami v první polovině minulého týdne odeznívají. Plzeňský kraj odvolal stav pohotovosti. Třetí povodňový stupeň platí v regionu už jen na odtoku vodního díla Hracholusky. Druhý povodňový stupeň je pouze na Mži ve Stříbře a na Berounce v Plzni na Bílé Hoře. Všude v regionu ale hladiny řek pozvolna klesají, řekl dnes ČTK plzeňský dispečer Povodí Vltavy Jan Bláha. Srážky v regionu ustaly v sobotu večer, teploty mají v noci ze středy na čtvrtek klesnout pod nulu.   "Povodňová komise rozhodla o nařízení mimořádných manipulací na přehradách Hracholusky a České Údolí. Tím dojde k rychlejším odtokům vody z polí a urychlí se navrácení vody zpět do koryta Mže; minimalizují se škody na plodinách," uvedla mluvčí kraje Petra Jarošová. Povodňové orgány podají do tří měsíců na krajský úřad zprávy o způsobených škodách, jejichž výše zatím není známa. Díky včasným opatřením a zásahům složek integrovaného záchranného systému nebudou příliš vysoké, dodala. Policie nemá žádné poznatky o trestné činnosti při povodních.   Největší obavy byly o minulém víkendu z vody tekoucí přes hráz v Hracholuskách. Od sobotních 20:00 tam ale hladina i průtok klesají ze 145 metrů kubických za sekundu až na současných 89 m3. Voda z přehrady podle Bláhy stále neovladatelně odtéká, je 47 centimetrů nad šachtovým přelivem a teče bezpečnostním přelivem, hladina ale klesá. Třetí povodňový stupeň tam zřejmě potrvá ještě tři až čtyři hodiny, dnes večer by měl nastat druhý, dodal.   Teploty v regionu se v noci ze středy na čtvrtek dostanou pod nulu a mrznout má až do příštího pondělí. "Tím se ještě sníží odtávání zbytků sněhu," dodal dispečer.   V Plzni jsou zatopeny v blízkosti řeky Mže některé lokality městských obvodů Malesice, Křimice, Radčice a dolní niva řeky od Skvrňan směrem k zoologické zahradě a Kalikovskému mlýnu. "Laguny v místech zůstanou ještě několik dnů, k ojedinělým rozlivům může ještě docházet," uvedl Bláha. Podle něj musí průtok Mže klesnout ze současných 89 na 55 až 50 metrů krychlových za sekundu.   Uzavřen je nadále most na Jateční třídě v Plzni pro vozidla nad 7,5 tuny s výjimkou vozů MHD a ČSAD. Dále jsou kvůli záplavám uzavřeny plzeňské ulice Prvomájová v Křimicích a Zámecká a Kalikova.   Povodňová vlna v Plzni dosáhla vrcholu minulou neděli ráno. Podle hydrologů se ale nenaplnily prognózy až padesátileté vody, v krajském městě tekla "jen" pětiletá.   Václav Prokš mol  