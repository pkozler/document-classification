 Nadšenci, kteří propadli autodráhám, závodí na šampionátu v Plzni  --------------------    Ke zpravodajství: AUDIO; VIDEO; FOTO/aktuality   --------------------    Plzeň 17. května (ČTK) - Na osm desítek nadšenců všech věkových kategorií z mnoha zemí světa, kteří propadli adrenalinu při závodech dráhových modelů aut, se sjelo do Plzně na mistrovství světa. Oficiální program šampionátu začal dnes a potrvá do neděle. Mistrovství se pořádají již půl století, čeští modeláři se jich mohou účastnit až poslední dvě desítky let. Za tu dobu se dostali do světové špičky. Pro mistrovství postavili plzeňští dráhoví modeláři novou dráhu, která je nejrychlejší na světě, řekl dnes ČTK Zdeněk Beneš z pořádajícího klubu AMDK Plzeň.   "Dráha má 47 metrů a osm proudů, čili najednou může jet osm autíček. Tvar a úhly jsou předepsané, ale trochu jsme naklopili zatáčky, takže dráha je nejrychlejší," popsal. I když závodní dráha a autíčka vycházejí principiálně z klasické dětské autodráhy, modely jsou podstatně rychlejší a mají i jinou konstrukci. Nejrychlejší modely sedmačtyřicetimetrovou dráhu "prosviští" při závodu za méně než dvě sekundy. Rekord dráhy z kvalifikace je 1,5 sekundy.   Na mistrovství se sjeli muži ve věku od 14 do 70 let z Brazílie, Argentiny, USA; jsou tu Češi, Slováci, Švédové, Finové, Němci a Švýcaři. "Blbnu s tím už od roku 1970. Celý sport mě baví, nedá se s tím přestat, jak k němu člověk jednou přičichne," přiznal ČTK nejstarší účastník, téměř sedmdesátiletý Ivan Skalský z Prahy. I když špičkových výsledků už prý nedosáhne, setkání s přáteli a možnost zajezdit si s nimi si ujít nenechá.   Také Regie Coram, závodník z nejexotičtější země, z karibského ostrova St. Martin, dráhovým závodům modelů aut zcela propadl. "Závodím už 40 let. Miluju ten koníček. Prací na autech trávím spoustu času, moje manželka si vždycky stěžovala," řekl ČTK. Kvůli závodům cestoval po celém světě - byl už na světových mistrovstvích v Rio de Janeiru, New Yorku či v Austrálii. Je také už dva roky držitelem rekordu v jedné kategorii a doufá, že se mu podaří v Plzni rekord třeba ještě vylepšit.   Závodění s dráhovými modely není jednoduchá věc - samotné závody netrvají dlouho. Jede se na čas a to osmkrát, aby každý vůz jel v každé dráze. Spoustu času ale zabere příprava. Závodníci jsou tak možná častěji než s ovladačem v ruce vidět u své přenosné servisní dílny s pájkou, pilníky, bruskami, šroubováky. Práce na modelu v měřítku 1:24 je často titěrná a závodníci s pinzetami a silnými lupami připomínají spíš hodináře. A přesně tak precizní práce je i třeba. Vyladit miniaturní elektromotor, který má až 200.000 otáček za minutu, totiž není jednoduché.   Další faktor, který ovlivní rychlost, jsou zadní kola a jejich převody. "Je to v podstatě u nás stejná alchymie jako ve formuli 1 - jestli se použijí měkčí nebo tvrdší kola. V tréninku všichni hledají ty nejlepší varianty," doplnil Beneš.   Stejně jako při skutečných závodech, i dráhoví modeláři musejí mít pro své modely dostatečný počet náhradních dílů. Včetně tréninku je na závod v jedné kategorii potřeba pro jedno auto mezi 10 až 20 páry zadních kol a kolem deseti dobrých motorů, dodal Beneš.   Lada Pešková jnd  