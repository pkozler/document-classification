 Lidé mohou vybírat sochu Jana Husa pro hrad Krakovec  --------------------    Ke zpravodajství: FOTO/aktuality   --------------------    Praha 10. ledna (ČTK) - Lidé mohou  v internetové anketě  do konce ledna vybírat návrh sochy Mistra Jana Husa, která by měla být postavena na hradě Krakovec na Rakovnicku. Novinářům to dnes řekl středočeský hejtman David Rath (ČSSD). Všech 14 návrhů, které byly do soutěže zaslány, je od víkendu vystaveno v Rabasově galerii v Rakovníku. Komise, která měla vítězný návrh vybrat, se zatím neshodla, znovu se sejde na konci ledna.   Zájemci mohou hlasovat i přímo na výstavě v Rakovníku. Výsledky hlasování nebudou pro rozhodnutí výběrové komise směrodatné, členové komise prý ale budou brát názor veřejnosti v potaz.   Autor vítězného návrhu získá od Středočeského kraje odměnu 70.000 korun, druhé místo bude oceněno 50.000 a třetí místo 30.000 korunami. Podle dřívějšího vyjádření hejtmanova náměstka Marcela Chládka (ČSSD) chce kraj na sochu uvolnit maximálně dva miliony korun, do této částky by měly být zahrnuty i náklady na nezbytná povolení, instalaci a podobně. Samotná socha by měla stát do jednoho milionu korun. Socha bude umístěna nad soutokem Šípského a Krakovského potoka.   Hus na Rakovnicku působil v době prohlášení za kacíře a vypovězení z Prahy. Památník, který mu bude věnován, chce hejtmanství odhalit 6. července při tradiční připomínce výročí Husova upálení.   Jan Hus ve svých kázáních kritizoval církevní praxi a požadoval návrat k chudé církvi, za což si vysloužil klatbu. Před koncilním soudem v Kostnici odmítl své učení odvolat, a jako kacíř byl proto upálen. Jeho smrt posílila v českých zemích reformní hnutí, které přerostlo v husitskou revoluci. Hrad Krakovec byl posledním Husovým útočištěm před jeho odchodem na kostnický koncil, kde měl obhájit své reformní názory, namísto toho byl však uvězněn a 6. července 1415 upálen.   sdv jpt  