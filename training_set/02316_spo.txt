 Kvitová podlehla Zvonarevové a v Melbourne končí ve čtvrtfinále  --------------------    Ke zpravodajství: FOTO/aktuality   Aktualizovali jsme 5. odstavec a přidali dva poslední.   --------------------    Melbourne 26. ledna (ČTK) - Tenistka Petra Kvitová si premiérové semifinále na Australian Open nezahraje. Poslední česká zástupkyně ve dvouhrách v Melbourne dnes podlehla druhé nasazené Věře Zvonarevové ve dvou setech 2:6 a 4:6. Ruská hráčka se o postup do finále utká s Belgičankou Kim Clijstersovou.   "Nebyla jsem nervózní, ale cítila jsem se trochu unavená a Věra hrála od začátku velmi dobře, což se o mně nedá říci," uvedla Kvitová, která přišla o letošní neporazitelnost. Její vítězná šňůra se zastavila na devíti zápasech. "Tenhle turnaj mi dodal sebevědomí, ale musím se zlepšit, ve všem se musím zlepšit," dodala.   Kvitová se stejně jako v osmifinále proti Italce Flavii Pennettaové dlouho nemohla dostat do tempa. Po sérii nevynucených chyb, kterých nakonec v utkání udělala skoro třikrát víc než soupeřka, a dvou dvojchybách přišla hned o své úvodní dva servisy a ruská favoritka za pár minut vedla 4:0. Poté sice dvacetiletá Češka získala jedno podání zpět, ale zdramatizovat vývoj první sady už nedokázala.   Druhý set zpočátku věrně kopíroval průběh toho úvodního. Kvitová byla pod tlakem, zbytečně spěchala s údery a záhy prohrávala 0:3. Pak vykřesala jiskru naděje. Ruska ztratila koncentraci po ošetřování jednoho z diváků v hledišti, přišla o brejk a po dalším prohraném servisu dokonce pustila českou fedcupovou jedničku do vedení 4:3.   "Petra se zlepšila, využila, že jsem na chvilku polevila, a začala hrát výborně. Jsem moc ráda, že se mi povedlo zápas dokončit," řekla Zvonarevová, která nastoupila s černou páskou, aby uctila památku 35 obětí teroristického útoku na letišti v Moskvě.   Sérii čtyř vyhraných her po sobě však Kvitová pokazila dalšími chybami, především z bekhendu, a do konce zápasu už neuhrála ani game. Zvonarevová proměnila po hodině a čtvrt hned první mečbol a upravila vzájemnou bilanci s Kvitovou na 2:1. V Melbourne vyřadila po Lucii Šafářové a Ivetě Benešové už třetí českou tenistku.   Kvitová nedokázala napodobit svou dosud jedinou semifinálovou účast na grandslamovém turnaji z loňského Wimbledonu. Přesto by se mohla v žebříčku poprvé posunout do elitní dvacítky. "Jestli bych chtěla i do pětky? Kdo by nechtěl? Ale to je opravdu těžké, vždyť tam patří jenom pět hráček," řekla Kvitová.   V turnaji skončila i deblistka Květa Peschkeová, hrající se Slovinkou Katarinou Srebotnikovou. Turnajové dvojky prohrály v semifinále s Běloruskou Victorií Azarenkovou a Ruskou Marií Kirilenkovou 2:6, 4:6.   V mužské dvouhře dvouhře prošel do semifinále loňský finalista Andy Murray. Pátý nasazený Brit si poradil s překvapením Australian Open Ukrajincem Alexandrem Dolgopolovem 7:5, 6:3, 6:7 a 6:3.   O postup do třetího grandslamového finále v kariéře se Murray utká s vítězem zápasu mezi světovou jedničkou Rafaelem Nadalem a dalším Španělem Davidem Ferrerem. Druhou semifinálovou dvojici tvoří Novak Djokovič a obhájce titulu Roger Federer.   pha smr pam nkr  