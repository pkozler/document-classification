 Stát dá nevládním organizacím o  třetinu míň než v roce 2007  --------------------    Ke zpravodajství: FOTO/aktuality   --------------------    Praha 4. ledna (ČTK) - Stát nevládním neziskovým organizacím v posledních třech letech přispíval stále méně a nezmění se to ani letos. Zpráva o financování neziskového sektoru v roce 2009, kterou ve středu projedná vláda, konstatuje, že podle plánovaného rozpočtu stát letos za nákup služeb a aktivit nevládních organizací zaplatí zhruba dvě třetiny prostředků investovaných takto v roce 2007. Tehdy stát přispěl neziskovému sektoru 6,6 miliardy korun, předloni už to bylo o miliardu méně.     "Pokud je tento pokles nutný, pak by měl být doprovázen promyšlenější, transparentnější a proporcionálnější státní dotační politikou v oblasti veřejně prospěšných služeb," uvádí dokument, který má ČTK k dispozici.   V roce 2009 dotace poskytnuté ze státního rozpočtu klesly nominálně téměř o deset procent (610 milionů korun) oproti předchozímu roku. Za uplynulý rok má vláda k dispozici pouze orientační údaje o vyplacených dotacích, i loni nicméně dál podpora nevládním organizacím klesala.   V roce 2009 získaly nestátní neziskové organizace z veřejných rozpočtů celkem 10,177 miliardy korun, z toho 5,7 miliardy ze státního rozpočtu. Kraje přispěly 1,578 miliardy korun, obce 2,672 miliardy korun a 225 miliony státních fondy. V průměru činila v roce 2009 poskytnutá dotace ze státního rozpočtu 699.000 korun, nejvíc dotací bylo ve výši od sta tisíc do půl milionu korun.   Nestátních neziskových organizací bylo registrováno 92.504, téměř 93 procent z nich tvořila občanská sdružení a jejich organizační jednotky. Zbytek pak církevní právnické osoby (4,4 procenta), obecně prospěšné společnosti (1,4 procenta), nadace (jedno procento) a nadační fondy (0,4 procenta). Třemi největšími příjemci dotací z kapitol státního rozpočtu byly Český svaz tělesné výchovy (845 milionů korun), Horská služba (120 milionů korun) a Diecézní charita Brno (90 milionů korun).   Nejvíc byla z peněz z veřejných rozpočtů podporována sociální politika a zaměstnanost, na takové projekty šla třetina všech peněz pro NNO, a tělovýchova s 28,8 procenta výdajů na neziskový sektor. Podíl určený na kulturu a ochranu památek z veřejných rozpočtů činil 11 procent. Víc než dvě třetiny peněz ze státního rozpočtu šlo nevládním organizacím přes ministerstvo práce a sociálních věcí (46,2 procent) a ministerstvo školství, mládeže a tělovýchovy (22,9 procenta).   Ze státního rozpočtu žily hlavně nevládní organizace starajícím se o zahraniční pomoc, právní ochranu, výzkum a vývoj a připravenost na krizové stavy. Oproti tomu oblast kultury a památek byla dominantně financována z obecních rozpočtů a bydlení, komunální služby a územní rozvoj ze státních fondů.    rem pba  