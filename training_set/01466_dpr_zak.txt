 Mikrobus převážející děti havaroval na Bruntálsku  Krnov (Bruntálsko) 27. ledna (ČTK) - Osm lidí, z toho sedm dětí, se ve středu odpoledne zranilo při nehodě mikrobusu na silnici mezi Krnovem a Lichnovem na Bruntálsku. Vozidlo narazilo do stromu a skončilo v příkopu. ČTK o tom dnes informoval mluvčí moravskoslezských záchranářů Lukáš Humpl. Bruntálská policejní mluvčí Pavla Tušková ČTK řekla, že policie hledá řidiče neznámého auta, který vjel na křižovatce do protisměru a dodávkové auto kvůli němu havarovalo.   Děti ve věku mezi pěti a 16 lety podle Humpla utrpěly lehká a středně těžká zranění. "Ve čtyřech případech se jednalo o zranění hlavy, ve dvou o podezření na otřes mozku, záchranáři zjistili také poranění v oblasti krku, u jednoho zraněného pak paže," uvedl Humpl. Záchranáři zjistili, že jen jedno z dětí ve voze nemělo žádné zranění. "Jediným dospělým, který utrpěl zranění, byl padesátiletý muž. Posádka jej ošetřila s lehkým poraněním hlavy," uvedl Humpl. Dodal, že všechny zraněné převezly sanitky do nemocnice v Krnově.   Tušková uvedla, že řidiče mikrobusu ohrozilo zatím neznámé vozidlo, které na křižovatce vjelo do protisměru. "Aby se mu řidič dodávky vyhnul, vjel na kraj silnice, kde byl uježděný sníh. Dostal smyk, přejel do protisměru, vrazil do stromu a pak se převrátil na bok," popsala policejní mluvčí. Po neznámém řidiči policie pátrá.   Vlastimil Vyplel jpt  