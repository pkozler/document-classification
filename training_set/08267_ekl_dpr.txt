 Stavba jezu v Přelouči má výjimku, v řízení se lze ještě odvolat  Praha 6. ledna (ČTK) - Královéhradecký odbor státní ochrany přírody udělil v prosinci dvě výjimky ze zákona na ochranu přírody a krajiny pro výstavbu vodního stupně na Labi v Přelouči v Pardubickém kraji. Proti rozhodnutí se mohou účastníci řízení odvolat, ministerstvo životního prostředí očekává, že se tak stane. Na posun v letité kauze upozornil server Aktuálně.cz.   "Tato rozhodnutí sama o sobě neznamenají zahájení příslušné stavby. Pokud účastníci řízení využijí svého práva k podání mimořádných opravných prostředků, konečné rozhodnutí o výjimce se o několik měsíců protáhne, a pokud bude i poté rozhodnutí o výjimce kladné, bude muset proběhnout územní a stavební řízení a bude třeba zajistit finanční prostředky," sdělila ČTK Jarmila Krebsová z tiskového odboru ministerstva životního prostředí.   Ochránci přírody vedou o projektu léta spory, a to i soudní. Plán splavnění Labe u Přelouče tak provází řada žalob. Naposled o výjimce rozhodoval v roce 2007 ministr životního prostředí Martin Bursík (SZ) a neudělil ji. Nový kanál by podle tehdejšího názoru ministra ohrozil faunu a flóru Slavíkových ostrovů a jednoho z posledních slepých ramen řeky. U Přelouče se vyskytuje několik desítek ohrožených druhů rostlin a živočichů, například modrásek očkovaný.   Budování vodního stupně nebylo podle tehdejšího názoru ministerstva opodstatněné a zásadně by ovlivnilo výskyt 26 kriticky a silně ohrožených živočichů a rostlin Slavíkových ostrovů. Úřad tehdy zastával názor, že éra velkých vodních děl už skončila a namísto drahých plavebních stupňů, které navíc přírodu poškozují, je nutné hledat cesty, jak rozvíjet plavbu na Labi jiným způsobem.   Výjimku stavbě neudělila před lety ani Chráněná krajinná oblast Kokořínsko. Zastupitelstvo Pardubického kraje se projektu za bezmála dvě miliardy korun, pro který už byl vybrán i stavebník, zcela nevzdalo. Splavnění Labe si přejí i zástupci zaměstnavatelů, kteří v projektu vidí jednu z cest oživení hospodářství.   Pardubický hejtman Radko Martínek (ČSSD) příliš optimistický není. Vodního kanálu mezi Přeloučí a Pardubicemi se možná dožijí až příští generace, míní. Dílo sice získalo dvě výjimky (a ani ty nejsou jisté), jsou však v celém procesu je dílčím krokem, řekl hejtman ČTK. "Dva spory jsou pro tuto chvíli vítězně ukončeny, ale hlavní stavby celého projektu ještě nemají ani projektovou dokumentaci. My se kanálu bránit nebudeme, ale máme důležitější priority," řekl hejtman.   rem jlc mkv  