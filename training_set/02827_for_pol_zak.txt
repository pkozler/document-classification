 Kuvajtský ministr vnitra odstoupil kvůli skandálu s mučením  Kuvajt 13. ledna (ČTK) - Kuvajtský ministr vnitra šajch Džábir Chálid Sabah dnes podal demisi kvůli skandálu kolem smrti zadrženého muže, který údajně zemřel na následky mučení při výslechu ve vyšetřovací vazbě. Oznámila to televize Al-Arabíja.   Rezignaci ministra vnitra potvrdil agentuře Reuters parlamentní zdroj, podle něhož bude záležet na premiérovi, zda ji přijme.     Několik poslanců před tím podle televize oznámilo záměr interpelovat ministra, který patří k panovnické rodině Sabahů, v dané záležitosti v parlamentu.   Podle zprávy kuvajtské státní agentury KUNA prokázala pitva Muhammada Mutairího, že tento zadržený zemřel násilnou smrtí v policejní vazbě. Mutairí byl údajně během výslechu mučen.Vyšetřován byl pro podezření z ilegálního obchodování s alkoholem.   tw hej  