 Na 162.000 dobrovolníků sbíralo po celém Maďarsku odpadky  Budapešť 23. května (ČTK) - Na 162.000 dobrovolníků se o víkendu zúčastnilo vůbec první celomaďarské kampaně, jejímž cílem byl sběr odpadků. Aktivisté, mezi nimiž nechyběli ani veřejné osobnosti jako například vicepremiér a ministr spravedlnosti Tibor Navracsics, nasbírali několik tisíc tun odpadu, uvedla agentura MTI.   Do uklízení parků, příkopů podél silnic, luk, říčních břehů i koryt řek na 800 místech po celé zemi se podle ministra životního prostředí Zoltána Illése zapojili obyvatelé z okolí, politikové, představitelé místních úřadů i ekologičtí aktivisté.   Asi čtyřicetičlenný tým maďarských potápěčů spolu s kolegy z jihoslovenského Komárna pracoval na čištění dna jezera Balaton, které je jedním z nejoblíbenějších rekreačních destinací v zemi. Další skupina potápěčů vytahovala odpadky z rybníků v národním parku Aggtelek na severovýchodě země, který je na seznamu světového dědictví UNESCO.   Aktivisté měli rovněž za úkol zmapovat nelegální skládky. Akci sponzorovaly ministerstva spravedlnosti a místního rozvoje a občanské organizace.   zpt str  