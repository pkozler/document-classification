 Vsi u Znojma hrozí vracení dotace přesahující půl rozpočtu za rok  Hodonice (Znojemsko) 9. května (ČTK) - Hodonicím na Znojemsku hrozí to, že budou muset vracet dotaci použitou na výstavbu obecních bytů. Obec podle kontrolorů porušila pravidla jejího poskytnutí, když od budoucích nájemníků bytů žádala pro radnici bezúročnou půjčku. Někteří lidé zaplatili i 300.000 korun. Vsi hrozí, že vrácení dotace zablokuje její hospodaření na příští léta. Půjčka od státu činila 11,5 milionu korun, roční rozpočet Hodonic dosahuje 20 milionů korun, řekl dnes novinářům šéf hodonické ČSSD Robert Kopr. ČSSD je na radnici v koalici.   Byty se v Hodonicích začaly stavět v roce 2001, kolaudovaly se v roce 2006. Výstavba 40 bytů v sedmi domech přišla na zhruba 42 milionů korun, z toho 11,5 milionu korun získala obec od státu. Projekt se podle Kopra uskutečnil za minulého vedení složeného ze zástupců KDU-ČSL a ODS. Protokol od finančního ředitelství, že obec porušila pravidla pro přidělení dotace, přišel letos, kdy radnici vede koalice sdružení Za Hodonice krásnější a ČSSD.   Nové radniční vedení začalo podle Kopra v souladu s volebním programem lidem, kteří půjčky poskytli, peníze vracet. Nyní usiluje o to, aby státní dotaci obec vracet nemusela. Podle Kopra však není velká naděje na úspěch. "Co jsem se bavil s právníky, je devadesátiprocentní pravděpodobnost, že dotaci budeme muset vracet. U penále zažádáme o prominutí," řekl. Problémem se má zabývat příští schůze zastupitelstva.   Hodonice mají zhruba 1800 obyvatel a leží deset kilometrů od Znojma.   lce snm  