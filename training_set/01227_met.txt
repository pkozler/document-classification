 V Olomouckém kraji platí stále v Moravičanech druhý stupeň  Olomouc 16. ledna (ČTK) - Na řece Moravě v Moravičanech na Šumpersku i nadále platí druhý povodňový stupeň. Vodohospodáři jej naopak odvolali v nedalekých Lošticích. Odtávající sníh zvedl hladiny řeky také v Raškově a v Lupěné, kde stejně jako v Lošticích platí nyní první stupeň. Voda by však měla i nadále klesat. ČTK to dnes řekla dispečerka Povodí Moravy.   Druhý povodňový stupeň platí v Moravičanech od sobotního rána. "V Moravičanech je setrvalý stav, druhý stupeň bude přetrvávat delší dobu. Způsobuje to teplo a odtávající sníh," uvedla dispečerka. V horních částech toku, které jsou blíže nejvyšším moravskoslezským horám, očekávají odborníci nadále pokles průtoků. Tající sníh by naopak mohl zvýšit hladiny ve spodních částech. Větší problémy by však voda způsobit neměla.   ftv mal  