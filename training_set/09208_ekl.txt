 Zoo Brno klesla návštěvnost, lákat bude na nová zvířata i akce  --------------------    Ke zpravodajství: AUDIO   --------------------    Brno 13. ledna (ČTK) - Brněnská zoo loni zaznamenala pokles návštěvnosti. Zavítalo do ní 238.000 lidí, tedy o 12.000 méně než v roce 2009. Pokles je výsledkem deštivého počasí, které v květnu a červenci, kdy má zahrada nejvyšší návštěvnost, nepřálo výletům. ČTK to dnes řekl ředitel zoo Martin Hovorka. Oživit zájem o ni by měly letos přírůstky a také nové akce.   Zahrada pořídí nového tygra sumaterského. Její chovatelé pevně doufají, že se od tygřice Satu následně dočkají prvního potomka. Očekává se, že s těmi se pochlubí i vlci arktičtí a lední medvědi Cora s Umcou, u nichž brzy nastane čas páření.   Rozšířena bude chovná skupina tapírů. Novými obyvateli zoo by se měli stát turovití živočichové - pižmoni, dále orli bělohlaví, počítá se i s vytvořením expozice skunků.   Zoo se snaží přilákat na nové akce. Bude pořádat školení pro děti, v němž jim chovatelé budou vysvětlovat, jak se mají starat o své exotické domácí zvířecí mazlíčky. Další novinkou je nabídka pořádání narozeninových oslav pro děti.   Zahrada chová 800 zvířat celkem 200 živočišných druhů. K největším atrakcím patří pavilon Tygří skály, nová expozice Beringie s mohutnými kamčatskými medvědy nebo Tropické království s četnými plazy a obojživelníky.   Vladimír Klepáč jpt  