 Praha 10 nabízí zájemcům ke koupi nebytové prostory  Praha 10. května (ČTK) - Praha 10 nabízí zájemcům ke koupi volné nebytové prostory v privatizovaných domech v tamní městské části. Do prodeje zařadila 16 nebytových prostor s minimálně stanovenými cenami. Obálky s nabídkami mohou případní kupci podávat nejpozději do 16. května. ČTK to dnes sdělil mluvčí Prahy 10 Jan Charvát.   Podle místostarosty Bohumila Zoufalíka (ODS) byly u jednotlivých nebytových prostor stanoveny minimální ceny, za které je městská část ochotna je prodat. "Jde o klasickou obálkovou metodu, kde vítězí nejvyšší nabízená cena," vysvětlil Zoufalík.   Výběrového řízení se mohou zúčastnit fyzické i právnické osoby. "Jediným kritériem je cena, která nesmí být nižší než požadovaná," upřesnil starosta Milan Richter (ODS).   U podaných obálek úředníci následně zkontrolují, zda splňují formální podmínky, a do konce května pak stanoví pořadí kupců. "Pokud zájemce s nejvyšší nabízenou cenou odmítne smlouvu uzavřít, bude nabídnuta dalšímu v pořadí," doplnil Zoufalík. Vítěze a jeho náhradníky by měla městská rada schválit v polovině června, samotný odprodej pak musí posvětit ještě zastupitelé.     Uvedené prostory byly už dříve využívány k podnikání nebo jako sklady s plochou mezi 13 až 365 metry čtverečními. Jejich celková hodnota se pohybuje podle znaleckých posudků okolo 25 milionů korun, uvedl mluvčí.   Více informací zájemci najdou na webových stránkách radnice  Prahy 10 .   ktp vju  