 V M. Lázních začne sezona ve znamení oplatek, kuchařů i lanovky  --------------------    Ke zpravodajství: FOTO ve Fotobance  ID foto:  FO01231532 ,  FO00068808    --------------------    Mariánské Lázně (Chebsko) 12. května (ČTK) - V Mariánských Lázních se v sobotu uskuteční slavnostní zahájení nové sezony ve znamení výstavy mapující tradici slavných oplatek i velké open air prezentace kuchařů. Nový provozovatel také spustí lanovku na Krakonoš. V atraktivním programu nebude chybět ani tradiční požehnání léčivým pramenům s promenádou historických postav. Nádraží potom přivítá poprvé moderní vlak Pendolino. ČTK o tom informovali pořadatelé jednotlivých akcí.   S Mariánskými Lázněmi je 155 let spojena výroba oplatek. Výstava umístěná v historických prostorách kolonády seznámí návštěvníky s jejich původem, chybět nebudou informace o nejznámějších lázeňských cukrářích či o životě v lázních v různých historických epochách. Výstava na kolonádě bude volně přístupná do neděle, poté bude přemístěna do městského muzea. Podle Lenky Žabkové z firmy vyrábějící oplatky je v případě těch mariánskolázeňských unikátní, že jejich produkce nebyla nikdy přerušena.   Vůni čerstvých oplatek budou při lázeňských oslavách se svými výrobky konkurovat šéfkuchaři z největšího tuzemského hotelového řetězce Orea Hotels, kteří se představí v areálu Arnika. Bude mezi nimi rovněž šéfkuchař místního hotelu Monty Jaroslav Beránek, vítěz soutěže o nejlepší svíčkovou omáčku v Česku, uvedla Linda Maurerová z pořádající agentury. "Vařit se bude také špikovaná zaječí kýta s povidlovou omáčkou a chebským knedlíkem nebo na zázvoru pečené kachní stehno s červeným zelím a perníkovým knedlíkem," dodala.   Kromě kulinářských zážitků si přijdou na své i techničtěji založení návštěvníci města. Nový nájemce a provozovatel skiareálu na Krakonoši, společnost Snowhill, zahájí letní provoz kabinové lanovky, uvedla zástupkyně firmy Radka Záhořová. Další lidé zamíří na mariánskolázeňské nádraží. Podle mluvčí Českých drah Radky Pistoriusové sem v sobotu přijede z Prahy moderní vlak Pendolino, jenž přiveze i hosty na zahájení sezony.   Svůj křest si při oslavách nové sezony odbude v pravé poledne v domě Casino nová výpravná fotokniha pojmenovaná Mariánské Lázně, město pramenů v zeleni. Vydal ji mariánskolázeňský fotograf David Kurc, který je také autorem části snímků. Zastoupen je i jeho kolega Zdeněk Král. Kniha je rozdělena do čtyř kapitol věnovaným pramenům, lázeňským parkům, architektuře a Slavkovskému lesu, podotkl Kurc. Zhruba stovka snímků ukazuje Mariánské Lázně nejenom z tradičních pohledů.   vlm jnd  