 Toyota po zemětřesení plně obnoví výrobu asi v listopadu  --------------------    Ke zpravodajství: FOTO ve Fotobance  ID foto:  P201105110243601 ,  P201007011016501    --------------------    Tokio/Soul 4. června (ČTK) - Výroba v japonské automobilce Toyota Motors by se v celém světě mohla vrátit na úroveň před ničivým březnovým zemětřesením letos v listopadu. Řekl to dnes prezident firmy Akio Toyoda. V japonských závodech by ale výroba podle něj mohla být už tento měsíc obnovena asi z 90 procent. Navzdory potížím, s nimiž se potýkají výrobci a dodavatelé dílů, se podle Toyody výroba zotavuje solidním tempem.   "Navzdory následným potížím výrobu obnovujeme rychle," řekl Toyoda novinářům v Soulu, kde byl na návštěvě. "Očekáváme, že k normálu se výroba vrátí od listopadu. V případě domácí produkce v Japonsku očekáváme, že ještě tento měsíc obnovíme 90 procent běžné výroby," podotkl manažer, který je vnukem zakladatele firmy.   Toyota ani její japonští rivalové nemají dostatek dílů, které k výrobě automobilů potřebují. Po březnovém zemětřesení o síle devíti stupňů Richterovy škály a následné přílivové vlně cunami totiž zůstala ochromena řada firem, které se věnují právě výrobě dílů.   V Japonsku se nicméně firmě daří výrobu obnovovat rychleji, než uváděla. Ještě v květnu automobilka odhadovala, že se během června dostane na 70 procent běžné úrovně výroby. V dubnu šéf automobilky odhadoval, že v celém světě bude výroba plně obnovena v listopadu nebo v prosinci.   I tak je ale pravděpodobné, že Toyota letos vyrobí skoro o milion aut méně, než počítala ve svých původních plánech. Do konce května skluz dosahoval zhruba 900.000 kusů. Toyota má asi 38 procent celosvětové výroby v Japonsku, zatímco například konkurenční Nissan Motor a Honda Motor jen asi 25 procent. Právě proto jsou dopady zemětřesení na Toyotu větší než na její konkurenci.   Například v sousední Jižní Koreji firma v dubnu prodala asi o 51 procent vozů Lexus méně než před rokem. Prodej dalších modelů Toyota se meziročně propadl asi o 41 procent, a to přesto, že trh dovezených aut se zvýšil asi o 14 procent. Podle korejského sdružení dovozců a prodejců automobilů se v dubnu víc aut přivezlo hlavně z Německa.   spr jw  