 První dítě v Libereckém kraji se narodilo už 43 sekund po půlnoci  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   Doplnili jsme další informace ve 2. odstavci a opravili chybné jméno "Lucie" na správné "Sofie" u holčičky z Jablonce v posledním odstavci.   --------------------    Liberec 1. ledna (ČTK) - V Libereckém kraji se letos první dítě nového roku narodilo v Liberci. Malý Matyáš přišel na svět pouhých 43 sekund po půlnoci, a je tak zřejmě prvním dítětem narozeným na Nový rok v Česku. Chlapeček měří 49 centimetrů a váží 2720 gramů. Jeho matka je z Hrádku nad Nisou, řekla dnes ČTK mluvčí Krajské nemocnice v Liberci Alexandra Kittnerová.   "Je to už čtvrté dítě, porod byl opravdu rychlý, během dvaceti minut byl Matyáš na světě," řekla ČTK šťastná maminka Eva Mottlová. Má už dva dospělé syny a dvanáctiletou dceru. "Ta se na miminko moc těší," dodala žena. Jen jí bylo trochu líto, že vzhledem k porodu po půlnoci přišla o porodné. "Ty peníze by se nám určitě hodily, ale co se dá dělat, hlavně, že je syn zdravý a má se k světu," dodala.   O porodné připravila ženu novela zákona o sociální podpoře, která od Nového roku podmínky k jeho přiznávání výrazně změnila. Zatímco ještě na Silvestra na něj měly nárok všechny ženy, které porodily dítě, od Nového roku ho dostávají pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima. Zároveň se mění i podmínky pro rodičovské příspěvky.   Liberecká nemocnice letos konečně porazila porodnici v Jablonci, kde měli první miminka v posledních dvou letech. Vždy to byly holčičky a v obou případech dostaly jméno Eliška. I letos se tam jako první narodila holčička. Přišla na svět dvě minuty po půlnoci, na prvenství to ale nestačilo. "Holčička dostala jméno Sofie, měří 48 centimetrů a váží 3050 gramů," řekla mluvčí tamní nemocnice Petra Krajinová.   ivc kš  