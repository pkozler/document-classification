 Počet podezření na krvácivý průjem v ČR stoupl na sedm  Praha 2. června (ČTK) - Počet podezření na krvácivý průjem v ČR stoupl na sedm. Tři vzorky už zkoumá specializovaná laboratoř, na další čtyři zatím čeká, řekl dnes ČTK hlavní hygienik Michael Vít. Podle něj laboratoř už vyloučila onemocnění u dalšího vzorku z předchozích dnů, konkrétně u starší pacientky z Hradce Králové. Již dříve testy potvrdily onemocnění u americké turistky a naopak vyvrátily u muže z jižní Moravy.   Podle Víta Národní referenční laboratoř nyní zkoumá jeden vzorek z Libereckého kraje a dva z Olomouckého. Jejich výsledky by mohly být známy dnes večer, uvedl hygienik a doplnil, že vzorky, na které laboratoř čeká, mají přijít po jednom z Liberce a Trutnova a dva z Českých Budějovic. Dohromady tedy bylo v zatím v ČR deset podezřelých případů nákazy.   U americké turistky, která se nebezpečnou formou bakterie E.coli nakazila v cizině, testy v předchozích dnech potvrdily epidemický kmen EHEC/STEC O104.   Podle původních zpráv měla infekce pocházet ze salátových okurek ze Španělska, které se dovezly do Německa. Testy ale podle německých úřadů nepotvrdily, že by v nich nebezpečná forma bakterie E.coli byla. Rovněž v Česku se nepotvrdilo, že by údajně nebezpečné španělské bio okurky byly kontaminovány nebezpečnou bakterií. Okurky do Česka přivezla z Německa firma Country Life.   Odborníci zatím nevědí, co může nákazu, která se projevuje krvácivými průjmy a selháním ledvin, způsobit. Například podle ministra zemědělství Ivana Fuksy by zdrojem mohlo být špatně tepelně zpracované maso.   Epidemie průjmového onemocnění v Německu způsobila už několik úmrtí a tamní úřady registrují velké množství potvrzených případů nákazy nebo podezření na ně.   ktp mal  