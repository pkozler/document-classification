 V Uherském Brodě po čtyřech letech opět vzplál sklad pneumatik  Zprávu jsme aktualizovali o další informace hasičů. Ve 4. odstavci jsme doplnili vyjádření poškozené společnosti.   --------------------    Uherský Brod (Uherskohradišťsko) 19. května (ČTK) - Hasiči se od odpoledne potýkali s rozsáhlým požárem skladu pneumatik v Uherském Brodě na Slovácku. Na místě zasahovalo deset jednotek hasičů. Byl vyhlášen třetí stupeň požárního poplachu. Zhruba po dvou a půl hodinách byl požár lokalizován, řekl ČTK mluvčí krajských hasičů Ivo Mitáček. Sedm lidí bylo při požáru zraněno. Na stejném místě čtyři dny hořelo v létě 2007.   Podle Mitáčka dnes plameny zasáhly jednu z částí skladu pneumatik určených k recyklaci. "Zasažena byla i výrobní linka a u ní hořel recyklát, již zpracované pneumatiky. V hale hořelo zhruba na 100 metrech čtverečních. Venku pak na jedné hromadě velké asi deset krát deset metrů hořela vnitřní tkanina z pneumatik," uvedl.   Nasazena byla také těžká technika, která rozebírala hromady recyklátu a zbytky pneumatik u místa požáru. Hasičům se podařilo zabránit rozšíření požáru do okolí, momentálně pokračují likvidační práce, které budou pokračovat do večerních hodin. "Požár vznikl zřejmě po technické závadě v blízkosti drtící linky. Zaměstnanci nic nezanedbali, naopak se aktivně snažili požár uhasit," popsal Mitáček.   Podle výkonného ředitele společnosti RPG Recycling Petra Sadovského vznikl požár kvůli zatím neupřesněné závadě na mlecím stroji na zpracování pneumatik, který je drolí na drobný granulát. "Součástí pneumatiky je kovová kostra a právě rozžhavený kousek drátěné kostry způsobil vznícení gumových zbytků," přiblížil Sadovský s tím, že podle prvotních odhadů činí škoda na technickém zařízení do 300.000 korun. Podle Sadovského hořely jen gumové zbytky, nikoliv uskladněné pneumatiky.   Při požáru bylo zraněno sedm zaměstnanců, kteří se při pokusu o uhašení plamenů nadýchali zplodin hoření. Šest z nich bylo převezeno do nemocnice v Uherském Hradišti, poslední zraněný byl ošetřen na místě. "U žádného ze zraněních nejde o nic vážného, co by je ohrožovalo na životě," řekl ČTK mluvčí krajské záchranné služby Petr Olšan.   Z místa oproti požáru před čtyřmi lety také nestoupal oblak černého dýmu. "Kouř byl slabý, občany neohrožoval, proto nebylo nutné aktivovat varovací a vyrozumívací systém," dodal Mitáček.   Obrovský požár v Uherském Brodě z přelomu června a července 2007 zaměstnal 30 jednotek hasičů. Do letošního požáru ve firmě na zpracování plastů v Chropyni na Kroměřížsku byl ve Zlínském kraji nazýván požárem desetiletí. V Brodě tehdy hořel sklad s přibližně 10.000 tunami pneumatik. Plamenné hoření hasiči eliminovali po 28 hodinách, likvidace požáru trvala 72 hodin. Do prací se s těžkou technikou zapojili také vojáci ze záchranného praporu v Bučovicích.   jav mol  