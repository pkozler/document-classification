 Přímé zahraniční investice v Číně stouply o 17,4 pct na rekord  Peking 18. ledna (ČTK) - Příliv přímých zahraničních investic do Číny se loni zvýšil o 17,4 procenta na rekordních 105,7 miliardy USD (1,9 bilionu Kč). V roce 2009 naopak investice kvůli krizi klesly o 2,3 procenta. Vyplývá to z údajů, které dnes zveřejnilo ministerstvo obchodu.   Přímé zahraniční investice zahrnují investice do továren, nemovitostí a dalšího majetku. Nezahrnují investice do akcií a jiných finančních nástrojů. Podle ministerstva rostly nejvíce investice v centrální a západní oblasti země, kde jsou náklady nižší.   V samotném prosinci se investice zvýšily o 15,6 procenta na 14 miliard USD. Podle výpočtů agentury Reuters byla tako částka také rekordní.   Přímé zahraniční investice oživily, protože investoři chtějí co nejvíce vytěžit z rychlého oživení země z krize. Čínská ekonomika ve třetím čtvrtletí vzrostla o 9,6 procenta, tempo růstu však mírně zpomalilo z 11,9 procenta v prvním čtvrtletí. Světová banka odhaduje, že v letošním roce hrubý domácí produkt Číny stoupne o 8,7 procenta.   Čínské společnosti rovněž zvýšily své investice v zahraničí. Investice do nefinančního sektoru stouply o 36,3 procenta na 59 miliard USD, napsaly agentury AP a Reuters.   irl mha  