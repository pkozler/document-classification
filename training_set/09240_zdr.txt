 V Ústeckém kraji se vloni 28 lidí nakazilo encefalitidou  Ústí nad Labem 24. ledna (ČTK) - V loňském roce se v Ústeckém kraji nakazilo klíšťovou encefalitidou 28 lidí. Předloni to bylo 52 případů. Nejčastěji se nakažená klíšťata vyskytovala v okolí řek Labe a Ohře, nově se objevila i v Českém Středohoří. Podle Josefa Trmala z krajské hygienické stanice se Ústecký kraj v porovnání s ostatními umístil v počtu nakažených na 9. místě.   "Mezi rizikové oblasti v Ústeckém kraji patří zejména oblast Neštěmic, Boletic, Kozího vrchu a Františkova nad Ploučnicí. Dále také region jižně od Úštěka a Levín a okolí. Zaznamenali jsme i případy z oblastí kolem řeky Ohře a nově také ze Středohoří," popsal Trmal.   Léčba příčin klíšťové encefalitidy v současné době neexistuje, jedinou účinnou prevencí je očkování. "Léčí se pouze příznaky, které se při propuknutí nemoci u lidí objeví. Jsou to například dlouhodobé bolesti hlavy, ochrnutí paží, nohou, omezená hybnost nebo závratě. Klíšťová encefalitida omezuje pacientům možnost vrátit se k životu, který znali před nemocí," popsal možné komplikace primář Infekčního oddělení Masarykovy nemocnice v Ústí nad Labem Pavel Dlouhý.   Nejhorším rokem byl rok 2006, kdy lékaři evidovali 65 onemocnění. V roce 2008 po kousnutí klíštětem zemřel devětašedesátiletý muž z Loun, o rok dříve podlehl encefalitidě padesátiletý muž v Masarykově nemocnici v Ústí nad Labem.   van sap  