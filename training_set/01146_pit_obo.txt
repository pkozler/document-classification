 Největší internetové obchody měly loni až o třetinu vyšší tržby  Praha 30. ledna (ČTK) - Největší tuzemské internetové obchody hlásí za loňský rok nárůst tržeb, jejich tempo se ale výrazně liší. Zatímco některé velké e-shopy loni zvýšily tržby až o třetinu, tak jejich konkurenti naopak hlásí jen mírný nárůst obratu. Tuzemské internetové obchody loni podle odhadu Asociace pro elektronickou komerci celkově utržily rekordních 33 miliard korun, což je o šest miliard korun více než v roce 2009.   Tempo růstu tržeb internetových obchodů bylo loni vyšší než v roce 2009, kdy se jejich obrat zvýšil meziročně o pět miliard korun na 27 miliard korun.   Zřejmě největší tuzemský internetový obchod s výpočetní technikou a elektronikou Alza.cz loni zvýšil tržby o 34 procent na 5,608 miliardy korun. "V loňském roce Alza.cz opět posílila pozici největšího internetového obchodu na českém trhu. Je jedničkou nejen v oblasti prodeje počítačů a elektroniky, ale s velkým odstupem vede rovněž žebříček všech českých internetových obchodů," uvedl marketingový ředitel společnosti Alza.cz Jan Samko. Počet objednávek se meziročně zvýšil o dvě třetiny na 1,86 milionu.   Konkurenční internetový obchod T.S.Bohemia v roce 2010 zvýšil tržby o šest procent na 1,5 miliardy korun. "Společnost T.S.Bohemia, která byla původně zaměřena na velkoobchodní prodej, v posledních letech úspěšně prošla transformací na maloobchodní prodej. S tím souvisí i meziroční růst počtu objednávek o 25 procent, což představuje celkový počet 486.253 objednávek v roce 2010," řekl ČTK výkonný ředitel T.S.Bohemia Jaroslav Král.   Internetová nákupní galerie Mall má fiskální rok končící letos v březnu. Podle předběžných odhadů vykáže růst obratu z předchozích 77 milionů eur na 110 milionů eur, tedy téměř 2,7 miliardy korun.   Společnost Internet Retail, která sdružuje především obchody Kasa.cz a Obchodní-dům.cz, loni vykázala zvýšení tržeb meziročně o 2,5 procenta na 2,05 miliardy korun a výrazný růst o miliardu korun čeká až letos. "Vloni jsme se na rozdíl od jiných e-shopů nesnažili maximalizovat obrat za cenu ohrožení úrovně a rozsahu služeb zákazníkům či ztrátového provozu, ale připravovali jsme si půdu pro rozvoj v následujících letech tím, že jsme se soustředili na další zkvalitňování služeb a zefektivnění chodu společnosti," uvedl ředitel skupiny Tomáš Richter.   Vyšší počet obchodních transakcí hlásí také nákupní galerie Aukro.cz, ve které se loni prodalo 12,438.419 předmětů, což je ve srovnání s rokem 2008 více než dvojnásobné množství. Počet registrovaných uživatelů překročil hranici dvou milionů. "V posledních dvou letech však není většina zboží nabízena formou aukce, jak bylo zvykem, ale až 72 procent předmětů je prodáváno za pevnou cenu," uvedl provozní ředitel nákupní galerie Aukro.cz David Vychytil.   Obliba internetových obchodů v posledních letech v Česku rychle roste. Podle internetového srovnávače cen Heureka.cz byl v roce 2010 na internetu největší zájem o mobilní telefony, notebooky a digitální fotoaparáty. Mimo kategorii elektra lidé nejvíce kupovali parfémy a oblečení. "V loňském roce si lidé více oblíbili internetové nakupování a neváhali nakupovat i méně hodnotnější produkty, které dříve nakupovali spíše v kamenných obchodech," podotkl Tomáš Hodboď ze srovnávače Heureka.cz.   Hlavním důvodem využití internetových obchodů je nejen obvykle nižší cena zboží, ale také pohodlí a úspora času. Internetové obchody navíc loni těžily ze snahy lidí nakoupit v době hospodářské krize zboží co nejvýhodněji. Spotřebitelé kvůli tomu více utráceli právě na internetu.   jsa beh dp  