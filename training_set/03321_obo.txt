 Pětici největších prodejců nábytku loni klesly celkové tržby  Praha 25. května (ČTK) - Pětici největších tuzemských obchodníků s nábytkem a bytovými doplňky loni po několika růstových letech klesly celkové tržby. Zatímco ještě v roce 2009 se tržby prodejců Ikea, Asko Nábytek, Kika Nábytek, Sconto Nábytek a Jysk navzdory hospodářské krizi zvýšily meziročně o 2,8 miliardy korun na 17,4 miliardy korun, tak loni klesly o 1,6 miliardy korun na 15,8 miliardy korun. Vyplývá to z žebříčku 50 největších obchodníků, který sestavila společnost Incoma GfK a časopis Moderní obchod.   První pozici mezi prodejci nábytku loni opět obhájila společnost Ikea, jejíž tržby ale poprvé v historii klesly, a to z 8,7 miliardy korun v roce 2009 na 7,5 miliardy korun. O druhé a třetí místo se s tržbami 2,2 miliardy korun dělily společnosti Asko Nábytek a Kika Nábytek. Řetězci Asko loni tržby stagnovaly. Společnost Kika Nábytek naopak vykázala jejich meziroční pokles o 300 milionů korun.   Čtvrtá pozice loni připadla prodejnám s nábytkem Jysk, které stejně jako v roce 2009 utržily dvě miliardy korun. V pořadí pátým obchodům Sconto Nábytek loni klesly tržby meziročně o 100 milionů korun na 1,9 miliardy korun.   Například Ikea za poslední rok vykázala v Česku nižší tržby a zisk i přesto, že počet návštěvníků jejích tuzemských obchodních domů vzrostl na 10,886 milionu z necelých deseti milionů v roce 2009. Z návštěvníků obchodních domů Ikea si loni přibližně polovina koupila zboží. Lidé ale podle mluvčí Ikea ČR Jindry Válové více hleděli na ceny, což mělo nepříznivý vliv na tržby. Ikea zároveň kvůli konkurenčnímu boji snížila ceny nábytku.   Pokles poptávky potvrzují nábytkářské firmy. Tuzemská produkce nábytku loni podle Asociace českých nábytkářů (AČN) klesla meziročně o 3,64 miliardy korun na 35 miliard korun. "Dovoz nábytku (v roce 2010) poklesl o zhruba jednu miliardu korun a vývoz posílil o 410 milionů korun. Celkově tato data ukazují, že došlo k poklesu spotřeby nábytku v ČR," uvedla AČN.   Konkurence mezi prodejci nábytku je stále tvrdší. Sedm nových prodejen na tuzemském trhu v předchozích letech otevřela rakouská společnosti Kika a loni byl v Praze zprovozněn nový obchodní dům XXXLutz, který sází na nízké ceny. Souboj mezi prodejci nábytku bude zřejmě ještě intenzivnější, jelikož obchodníci s tímto sortimentem se předhánějí ve slevách a plánují v Česku další expanzi.           Přehled tržeb největších prodejců nábytku v ČR (v mld. Kč)     ----------------------------------------------------------       Společnost  Počet prodejen 2010  Tržby 2009  Tržby 2010     1. Ikea ČR  4  8,7*  7,5     2. Asko Nábytek  11  2,2*  2,2*     3. Kika Nábytek  6  2,5  2,2     4. Jysk  58  2,0  2,0     5. Sconto Nábytek  6  2,0  1,9     CELKEM   17,4  15,8     * - odhad   Zdroj: Incoma GfK, Moderní obchod   beh vju  