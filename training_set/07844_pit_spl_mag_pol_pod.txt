 Město Cheb se v roce svého výročí objeví na známkách České pošty  --------------------    Ke zpravodajství: FOTO ve Fotobance  ID foto: FO01198053, F200901210161901, FO01129037   --------------------    Cheb 5. ledna (ČTK) - K letošnímu výročí 950 let od první písemné zmínky o existenci Chebu vydá Česká pošta známku věnovanou městu. Vyjde jako součást edice Krásy naší vlasti. V únoru by měla být představena i v Chebu, informovala ČTK mluvčí chebské radnice Martina Kuželová.   "V Chebu bude médiím představena 14. února," upřesnil místostarosta Chebu Michal Pospíšil. "Ten den bychom rádi mezi sebou uvítali také akademického malíře a grafika Jana Kavana, autora výtvarných návrhů emise, a grafika a rytce Václava Fajta, autora rytin."   Podle věstníku České pošty bude na známce v nominálního hodnotě 12 korun vyobrazena hradní kaple, kostel sv. Mikuláše a Špalíček. Se známkou (v tiskových listech po 8 kusech) bude vydána obálka prvního dne vydání s vyobrazením sochy rytíře Rolanda, včetně příležitostného poštovního razítka.   Známka je jen jednou z mnoha akcí, které budou výročí města připomínat. Město na letošní oslavy vyčlenilo 3,5 milionu korun. Připravuje řadu kulturních a společenských akcí po celý rok, přičemž oslavy vyvrcholí historickými trhy na konci května, kdy v Chebu tradičně zahajují turistickou sezonu. Podle mluvčí radnice Martiny Kuželové by se do Chebu měla dostat i listina, na které je město poprvé zmíněno.     Výročí ale připomíná i výzdoba města nebo razítko na oficiální korespondenci chebské radnice.   pnp sap  