 Soud v Petrohradu trestal pašeráky mamutích klů  Petrohrad (Rusko) 20. ledna (ČTK) - Ruské úřady zabavily tři tuny mamutích klů, které chtěla skupina pašeráků vyvézt do zahraničí. V dnešním rozsudku petrohradského soudu se uvádí, že gang byl zapleten do pašování mamutích kostí a klů od roku 2004. Tento druh mamuta kdysi obýval sibiřské Jakutsko.   Soud pašerákům odebral 64 nedotčených a 14 rekonstruovaných klů, ale odmítl upřesnit, kdy se tak stalo. Kly, které se uchovaly tisíce let v trvale zamrzlé půdě, se pašeráci snažili dostat za hranice Ruska. O výši trestu se zprávy z Petrohradu nezmiňují.   Obchodování s mamutími kly se rozmohlo poté, co byl zakázán obchod s kly slonů. Pašeráci pátrající po klech navíc poškozují celé kostry zvířat a připravují tím experty o materiál k vědeckému bádání.   Každoročně je ze sibiřského Jakutska propašováno asi šest tun klů. Po zrušení zákazu v roce 1999 neexistuje prakticky žádná právní norma bránící jejich "exportu", s výjimkou všeobecného zákazu chránícího pozůstatky doby ledové. Ten však pašeráci ignorují.   kav jas mik  