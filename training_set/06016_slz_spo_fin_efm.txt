 Aktuálně.cz: Kořan dnes neprozradí možné investory do Sazky  Praha 19. ledna (ČTK) - Šéf Českého svazu tělesné výchovy (ČSTV) Pavel Kořan změnil plán a neprozradí dnes jména dvou dalších investorů, kteří jsou připraveni finančně pomoci loterijní společnosti Sazka bez nároku na podíl v ní, napsal dnes server Aktuálně.cz. Výkonný výbor ČSTV, který je majoritním vlastníkem Sazky, má dnes jednání.   "Je to po vzájemné dohodě s těmito investory, protože jednání ještě nejsou tak daleko, aby byla jejich jména odkryta," uvedl Kořan. Nedávné zasedání výkonného výboru ČSTV rozhodlo, že většinový majitel Sazky bude jednat jen s takovými investory, kteří nebudou chtít měnit akcionářskou strukturu. Tím z dosavadních tří zájemců o Sazku vyřadil společnosti Penta a Synot a naopak ponechal E-Invest Martina Ulčáka, člověka blízkého generálnímu řediteli Sazky Alešovi Hušákovi.   Na Sazku v pondělí podal podnikatel Radovan Vítek insolvenční návrh. Vítek tvrdí, že společnost je předlužená a navíc v platební neschopnosti. Sazka ale pohledávky Vítka neuznává a tvrdí, že v insolvenční situaci není. Šéf Sazky Hušák v pondělí v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Soud se celou věcí začal okamžitě zabývat. Pokud návrh schválí, bude se muset firma reorganizovat nebo na ní může být uvalen konkurz. Rozhodnutí soudu ale může trvat několik měsíců.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd dvd  