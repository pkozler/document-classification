 Lumius získal licenci na prodej plynu v Polsku  Praha 5. května (ČTK) - Tuzemský obchodník s elektřinou a plynem pro velkoodběratele Lumius získal licenci na prodej plynu v Polsku. Informovala o tom dnes mediální zástupkyně firmy Liběna Nová. Polský regulační úřad přidělil Lumiusu licenci po více než dvouletém čekání.   "Nynější situace v Polsku odpovídá situaci v České republice v roce 2007, kdy ještě existoval monopol a začínal proces liberalizace. Předpokládám ale, že tím srovnání končí, a proces v Polsku bude několikrát delší než u nás," uvedl ředitel společnosti Lumius Miloň Vojnar.   Polsko je po Česku a Slovensku třetí zemí, ve které Lumius plánuje rozvoj svých aktivit. Růst očekává hlavně v prodeji plynu konečným zákazníkům, v letošním roce by celková dodávka plynu měla činit 5100 gigawatthodin.   Společnost Lumius vznikla v roce 2002. Mezi významné odběratele firmy patří například Správa Pražského hradu, Národní divadlo či Národní galerie. V loňském roce firma utržila osm miliard korun.   lko vju  