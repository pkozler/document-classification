 Moskva a Washington se častují výtkami v kauze Němcov  Přidali jsme zadržení 35 lidí, kteří demonstrovali proti uvěznění Němcova, v 1. a 5. odstavci   --------------------    Moskva/Washington 4. ledna (ČTK) - Rusko a Spojené státy si dnes vyměnily sérii výtek a vzájemných obvinění v souvislosti se zatčením a odsouzením ruského opozičního politika Borise Němcova, který byl v éře prezidenta Borise Jelcina místopředsedou ruské vlády. Němcov byl v centru Moskvy zatčen na demonstraci zorganizované v poslední den loňského roku. Soud ho pak odsoudil na 15 dnů vězení za to, že se protivil příkazům policie. Policie dnes znovu zadržela desítky osob demonstrujících podporu Němcovovi.   Spojené státy v noci na dnešek vyjádřily nad Němcovovým zatčením lítost. Ústy mluvčího ministerstva zahraničí Philipa Crowleyho daly Moskvě na vědomí, že podobné kroky jsou z pohledu Washingtonu popřením výroků o modernizaci ruského politického systému. Zatčení Borise Němcova je podle amerického ministerstva zahraničí krokem, který v konečném důsledku poškodí zájmy samotného Ruska.   Na Crowleyho výroky dnes s "podivením" reagoval místopředseda zahraničního výboru ruské Státní dumy Alexandr Kozlovskij, který má v dolní komoře ruského parlamentu na starosti vztahy s USA. "Rusko je daleko od toho, aby se vměšovalo do záležitostí americké justice, a mám právo totéž očekávat od amerických partnerů," řekl Kozlovskij.   Vytkl Washingtonu, že Němcova "vydává za ochránce lidských práv, který bojuje za respektování ústavních svobod". Jeho odsouzení je podle ruského poslance "administrativní banalitou" a je ve skutečnosti důsledkem chybného postupu samotného Němcova, který údajně protrhl policejní kordon a vyzýval k přehrazení jedné z hlavních moskevských ulic.   Němcov se podle dnešních informací ruských médií proti rozsudku odvolal. Za jeho propuštění v pondělí i dnes v centru ruské metropole demonstrovalo několik desítek opozičních aktivistů. Pětatřicet stoupenců opozice policie zadržela a odvedla k výslechu s odvodněním, že demonstrace před budovou, v níž je vězněn Němcov, nebyla povolena.   jf jas mik  