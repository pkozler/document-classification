 Elektrárna Temelín chce dodržet termíny plánovaných odstávek  Temelín (Českobudějovicko) 5. ledna (ČTK) - Cílem Jaderné elektrárny Temelín pro tento rok je dodržení délky plánovaných odstávek. Loni se to nepodařilo, třeba letní odstávka se prodloužila zhruba o měsíc. Při obou odstávkách narazili technici na problémy, s nimiž nepočítali. Dodržení naplánovaných odstávek je přitom klíčové pro splnění ročního výrobního plánu, řekl dnes novinářům ředitel elektrárny Miloš Štěpanovský.   Elektrárna loni sice vyrobila rekordní množství elektřiny, 13,82 terawatthodin (TWh), ale kvůli delším odstávkám nesplnila plán o 0,6 TWh. Letos plánuje výrobu 14,81 TWh.   Podle Štěpanovského jsou problémy často způsobeny tím, že jsou v Temelíně nainstalována prototypová zařízení. Nemají tedy možnost čerpat ze zkušeností jiných elektráren a na možné problémy se připravit. Složitá byla zejména odstávka prvního bloku. "Přecházeli jsme na nové palivo a poprvé jsme vyváželi kontejner s použitým palivem. Tyto práce jsme zvládli velmi dobře a o splnění termínu odstávky nás připravila až závada na hlavním cirkulačním čerpadle," poznamenal Štěpanovský.   Letos se proto chtějí zaměřit mimo jiné na analýzy, díky nimž by mohli rizikové závady předvídat. To by pak mělo vliv na délku odstávek, dodal Štěpanovký. Tento rok Temelín plánuje dvě odstávky, první na začátku května by měla trvat 48 dní a druhá bude zahájena v polovině července, počítá se s odstávkou 59 dní.   Při odstávkách je vždy naplánováno až 9000 činností. Na jejich zajištění se podílí 400 zaměstnanců elektrárny a 600 lidí z 50 dodavatelských firem. Pro ně Temelín dnes otevřel Centrum praktické přípravy, které by mělo pomoci při minimalizaci chyb a zkrácení času montáže. Zaměstnanci dodavatelských firem si tu budou moci nanečistou vyzkoušet některé práce.   kpe jpt  