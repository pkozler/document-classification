 Rokytnice usiluje o letní provoz lanovky na Lysou horu  Rokytnice nad Jizerou (Semilsko) 20. května (ČTK) - Krkonošské středisko Rokytnice nad Jizerou usiluje o zavedení letního provozu lanovky na Lysou horu. Lanovka postavená před 15 lety jezdí pouze v zimní sezoně, a to jen pokud je v horních partiích dostatečná sněhová pokrývka. Důvodem je ochrana cenné přírody v Krkonošském národním parku (KRNAP). Rokytnice se ale už několik let snaží o letní provoz, který by přispěl k rozvoji turistiky v letním období. Snahy teď podpořila peticí, pod niž se podepsalo 3000 lidí.   Rokytnice je v podstatě jediným krkonošským střediskem, kde v létě není lanovka v provozu. V ostatních areálech je mohou turisté i v létě využít k dopravě na hřebeny. "Tato skutečnost velmi poznamenává život v Rokytnici a jejím okolí. V současnosti, po ukončení průmyslové výroby v regionu, je celá ekonomika závislá hlavně na cestovním ruchu. Současný potenciál horského střediska však může Rokytnice využít jen v zimním období, tedy asi tři měsíce v roce," popsal problém předseda petičního výboru Jaromír Beran.   Rokytnická radnice i místní podnikatelé věří, že letní provoz lanovky by zajistil návštěvnost i v dalších měsících a zvýšil konkurenceschopnost Rokytnice v rámci krkonošských středisek. "To by řešilo i aktuálně největší problém obce, kterým je odchod mladých lidí za prací do měst," dodal Beran. Snahou signatářů petice je podle něj udržitelný rozvoj regionu. "V Rokytnici je však ohrožen nepřiměřenou ochranou přírody. Ta v pojetí správy národního parku znemožňuje další vývoj mikroregionu," uvádí text petice.   Ministerstvo životního prostředí a KRNAP se zatím letnímu provozu brání. "Lanovka získala před 15 lety povolení ke stavbě s tím, že provoz bude možný jen v zimě," upozornil mluvčí správy parku Jakub Kašpar. Vrchol hory je podle něj první zónou národního parku, kam turisté nemají přístup, rostou tam vzácné rostliny a v turistické sezoně tam zvířata hledají klid. "Od lanovky tam nevede ani žádná cesta, po níž by turisté mohli odejít," řekl Kašpar. Správa parku podle něj nechala v minulosti posoudit různé varianty letního provozu a ve všech případech ho odborníci nedoporučili.   Podle Berana jsou ale provozovatelé ochotni přistoupit na omezený provoz od července do září třeba jen dvakrát denně a navíc přes chráněnou oblast vybudovat chodník k blízké turistické cestě, aby návštěvníci přírodu nepoškozovali. Na dnešním jednání za přítomnosti ministra životního prostředí Tomáše Chalupy se obě strany dohodly, že provozovatelé předloží svou představu o omezeném provozu a správa parku ji znovu nechá posoudit. "Z našeho pohledu by ale bylo nejpřijatelnější, kdyby turisté z lanovky vystupovali níž na turistické cestě a do první zóny se vůbec nedostali," řekl Kašpar. Podle provozovatelů by ale bylo takové řešení obtížné.   ivc jpt  