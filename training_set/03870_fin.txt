 Leasing do března díky fotovoltaice stoupl o víc než pětinu  --------------------    Ke zpravodajství: GRAFIKA   --------------------    Praha 6. května (ČTK) - Objem leasingu členů České leasingové a finanční asociace (ČLFA) v prvním čtvrtletí stoupl meziročně o 20,9 procenta na 9,9 miliardy Kč. Tento růst je do značné míry spojen s vysokou poptávkou po leasingu fotovoltaických zařízení. ČTK o tom dnes informovala ČLFA, jejíž podíl na trhu leasingu je 97 procent.   "Nebankovní finanční obchody byly v prvním čtvrtletí 2011 uzavírány v podmínkách pokračujícího mírného ekonomického růstu. Vedl k meziročnímu růstu leasingu movitých věcí, nebankovních úvěrů pro podnikatele a factoringu. Omezený růst příjmů domácností ovlivnil poptávku po spotřebitelských úvěrech a po spotřebitelském leasingu," uvedla asociace.   I nadále v leasingu movitých věcí dominuje leasing silničních vozidel. V prvním čtvrtletí se meziročně snížil podíl leasingu osobních aut ze 33,8 procenta na 27,2 procenta. Zvýšil se podíl leasingu nákladních automobilů z 19,1 na 21,4 procenta. Meziročně se zvýšil podíl leasingu strojů a zařízení, který vystoupal na 38,8 procenta proti 31,5 procenta před rokem. To je důsledkem trvajícího zájmu o leasing fotovoltaických zařízení, jehož podíl na celkovém leasingu movitých věcí činil 16,9 procenta.   Objem úvěrů pro podnikatele vzrostl o čtvrtinu na 6,3 miliardy Kč. Objem poskytnutých spotřebitelských úvěrů se snížil o téměř devět procent na osm miliard Kč. Tento pokles byl způsoben i tím, že spotřebitelské úvěry GE Money Multiservis jsou nyní vykazovány již jako obchody GE Money Bank. Při hypotetickém zohlednění těchto obchodů by byl vykázán meziroční růst nebankovních spotřebitelských úvěrů o osm procent.   Spotřebitelské úvěry členů ČLFA byly v prvním čtvrtletí 2011 poskytovány ve formě osobních půjček za 2,6 miliardy Kč, revolvingových úvěrů za 2,9 miliardy Kč a financování v místě prodeje za 2,5 miliardy Kč. Nadále dominují revolvingové úvěry, i když proti loňskému prvnímu čtvrtletí se jejich podíl výrazně snížil. V prvním čtvrtletí 2011 uzavřely členské společnosti ČLFA 233.588 smluv o spotřebitelských úvěrech. Z toho bylo 85.944 osobních půjček, 56.903 revolvingových úvěrů a 90.741 úvěrových a splátkových smluv v rámci financování v místě prodeje.   fd dvd  