 Zaměstnanci závodu Fiatu schválili smlouvu o zpružnění práce  Milán 15. ledna (ČTK) - Zaměstnanci nejstaršího závodu italské automobilky Fiat těsným poměrem schválili průlomovou smlouvu o zpružnění pracovních podmínek. Sdělily to dnes odbory Fiatu. Zaměstnanci omezí stávky a absentérství a za to bude Fiat do továrny Mirafiori v Turíně investovat miliardu eur (24,4 miliardy Kč).   Zaměstnanci se v referendu ve čtvrtek a pátek vyslovili pro smlouvu většinou 54 procent hlasů. Proti se ostře stavěly odbory kovodělníků FIOM, podle nichž se o odhlasování zasloužily "bílé límečky".   Šéf Fiatu Sergio Marchionne má v plánu udělat z Fiatu automobilku s globálním záběrem. Pomoci by v tom mělo předloňské převzetí kontrolního podílu v americkém Chrysleru. Problémem jsou vysoké náklady a nízká produktivita italských závodů. Marchionne italské zaměstnance upozornil, že když nepřistoupí na odbourání škodlivých praktik, přemístí výrobu jinam.   Fiat se smlouvou odklonil od nepružného italského systému celostátních pracovních kontraktů. Proti tomu se postavil odborový svaz FIOM, jiné odbory však tento průlom přivítaly jako nástroj k povzbuzení investic. Kampaň před hlasováním tak mocné italské odborové hnutí rozdělila vedví.   Fiat slíbil, že v případě přijetí smlouvy bude v Mirafiori investovat miliardu eur do výroby modelů značek Alfa-Romeo a Jeep od Chrysleru. "Průmyslový plán pro Mirafiori má nyní zelenou. Marchionne musí rychle poskytnout investice, jak slíbil," řekl agentuře Reuters generální tajemník odborového svazu FIM Bruno Vitali. V Mirafiori se nyní vyrábí model Punto a ke svému přežití závod nutně potřebuje nové investice.   Stejný kontrakt již dvoutřetinovou většinou schválili zaměstnanci další ztrátové továrny Fiatu v Pomiglianu u Neapole. Tam za to bude z Polska převedena výroba nové verze modelu Panda.   Obě továrny dostanou šanci v rámci plánu "Fabbrica Italia". Ten předpokládá, že Fiat do roku 2014 zvýší produkci na svých domácích továrnách na dvojnásobek.   Zaměstnanci budou podle smlouvy muset přestat s neohlášenými stávkami a častá praxe nastupování nemocenské kolem svátků bude v případě opakování trestána snížením mzdy. Počet přestávek za směnu se sníží ze čtyř na tři a počet směn týdně vzroste na 18 z 15. Fiat může také požádat každého zaměstnance o 120 hodin přesčasů ročně bez svolení odborů. Marchionne uvedl, že růst mezd bude napříště odvozován od vývoje produktivity.   Italský ministr průmyslu Maurizio Sacconi výsledek hlasování přivítal. "Otevírá to nový vývoj ve vztazích mezi firmami a zaměstnanci, zejména ve velkých továrnách, kde by to mělo vést k lepšímu využívání kapacit a reálnému růstu mezd," řekl Sacconi v italském rozhlase.   hp jw  