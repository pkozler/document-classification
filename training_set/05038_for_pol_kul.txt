 V Gdaňsku vznikne do roku 2014 muzeum druhé světové války  Varšava 5. ledna (zpravodajka ČTK) - V roce 2014 si návštěvníci v severopolském Gdaňsku budou moci prohlédnout muzeum věnované druhé světové válce. Polská vláda v úterý na jeho vybudování vyčlenila ze státního rozpočtu přes 358 milionů zlotých. Muzeum má být slavnostně otevřeno 1. září 2014, na kdy připadne 75. výročí začátku největšího konfliktu v dějinách lidstva.   Vláda premiéra Donalda Tuska v prohlášení připomněla, že ačkoliv od začátku druhé světové války uplynulo více než 70 let, nikde na světě doposud nevzniklo muzeum, jež by uceleně ukazovalo její průběh. To, že vznikne právě v Gdaňsku, není náhoda. Útokem na malý poloostrov Westerplatte nacistické Německo 1. září 1939 zahájilo invazi do Polska, v tento den začala druhá světová válka.   Muzeum, jehož hlavní expozice bude na ploše asi 4000 metrů čtverečních, bude jeho návštěvníky seznamovat s událostmi "velké" světové politiky i s příběhy obyčejných lidí. Nebude ukazovat jenom osudy Poláků, ale také příslušníků jiných národů.   Druhá světová válka si vyžádala odhadem 50 až 55 milionů lidských životů. Zahynulo během ní více než šest milionů polských občanů, z toho asi polovina byli Židé, jež nacisté vyvraždili během holokaustu.   Zřejmě v roce 2012 bude ve Varšavě otevřeno muzeum věnované životu a historii Židů v Polsku. Vzniká ve čtvrti Muranów naproti památníku Hrdinů varšavského ghetta v místech, kde jsou pod zemí ukryty základy někdejší židovské čtvrti. Jeho stavbu z poloviny hradí polská vláda, z poloviny varšavská radnice.   hab mik  