 Přehled uchazečů o funkci policejního prezidenta  Praha 10. ledna (ČTK) - Přehled uchazečů o funkci policejního prezidenta (řazeno abecedně, doplněny dostupné biografické údaje):     Ivan Bílek - náměstek policejního prezidenta pro vnější službu. Vystudoval Policejní akademii ČR a Univerzitu Pardubice. K policii nastoupil před více než 20 lety, pracoval ve službě pořádkové policie či na obvodním oddělení, a to v řadové i řídící funkci. V letech 1995 až 2007 byl ředitelem okresního policejního ředitelství v Trutnově. Do funkce náměstka na policejním prezidiu byl jmenován v červnu 2007. Podle dřívějších spekulací v tisku je považován za člověka blízkého exministru vnitra Ivanu Langrovi (ODS).      Viktor Čech - náměstek ministra vnitra pro mezinárodní vztahy. Absolvent Vysoké vojenské školy ve Vyškově. K policii nastoupil v roce 1991, působil například u cizinecké policie v Hodoníně a v Útvaru pro odhalování organizovaného zločinu, byl zástupcem ředitele kriminální policie. V roce 2002 byl bezpečnostním koordinátorem summitu NATO, v letech 2003 až 2005 velel policejnímu kontingentu v Bosně a Hercegovině. V době českého předsednictví EU vedl správní radu unijní policejní agentury Europol. Od srpna 2009 zastupoval náměstka policejního prezidenta pro službu kriminální policie a vyšetřování, v říjnu 2009 byl do této funkce jmenován. Loni v listopadu na tento post rezignoval (vystoupil přitom s ostrou kritikou práce policejního prezidenta Martinů), ministr vnitra Radek John (VV) jej následně jmenoval svým náměstkem. V tendru na nového policejního šéfa podle spekulací v médiích patří k favoritům ministra Johna.     Martin Červíček - ředitel Krajského ředitelství policie hlavního města Prahy. Policistou je od roku 1990, absolvoval právní studia a sociální pedagogiku. Zastával pozice na různých úrovních řízení v rámci uniformované policie i služby kriminální policie a vyšetřování. Do roku 2007 vedl okresní kriminální policii v Náchodě. V letech 2007 až 2008 stál v čele celorepublikové dopravní policie. Ředitelem pražské policie byl jmenován v říjnu 2008. Jeho ustavení do funkce tehdy zpochybňoval bezpečnostní výbor pražského magistrátu a tehdejší primátor Pavel Bém (ODS), jenž mu vytýkal nedostatek zkušeností. Policejní prezident Oldřich Martinů mu však vyjádřil plnou podporu.     Ján Gecelovský     Kamil Klášterský       Petr Lessy - náměstek ředitele Krajského ředitelství policie Jihomoravského kraje pro vnější službu. V minulosti byl například vedoucím územního odboru vnější služby policie ve Frýdku-Místku, náměstkem pro uniformovanou policii severomoravské policejní správy nebo šéfem severomoravské pořádkové policie. Velel řadě zásahů proti extremistům nebo fotbalovým chuligánům na severu Moravy. Podle médií patří mezi favority ministra vnitra Radka Johna (VV) na funkci policejního prezidenta.     Leopold Ondrůšek     Jiří Roupa     Roman Strečko - jako policista sloužil počátkem 90. let v humanitární misi OSN v Iráku. Několik let poté pracoval v Inspekci ministra vnitra, kde vedl jedno z oddělení.     Martin Vašíček     Jiří Vorálek - ředitel Krajského ředitelství policie Ústeckého kraje. Policejní kariéru začal v roce 1981 na okresním úřadu vyšetřování Most, ještě před svým nástupem k policii absolvoval právnickou fakultu Univerzity Karlovy v Praze. V roce 1992 se stal ředitelem mostecké policie a o rok později se ujal vedení Krajského úřadu vyšetřování Severočeského kraje. Krajským policejním ředitelem je od roku 1993. Loni v květnu jej prezident Václav Klaus jmenoval do hodnosti brigádního generála.   dap tom sat rot  