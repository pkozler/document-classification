 Policie zjišťuje totožnost muže podezřelého z napadení v tramvaji  Praha 20. ledna (ČTK) - Kriminalisté se snaží zjistit totožnost muže, kterého kvůli napadení cestujícího v tramvaji obvinili počátkem ledna z výtržnictví a ublížení na zdraví. Podezřelý vyšetřovatelům o sobě sdělil údaje, které se jim nepodařilo ověřit v žádné dostupné evidenci. Zadržený muž navíc od té doby s policisty nekomunikuje, proto se obracejí s žádostí o pomoc na veřejnost. ČTK o tom dnes informoval mluvčí pražské policie Tomáš Hulan.   Podezřelý podle něj muže bezdůvodně napadl 5. ledna krátce po 22:00 v tramvaji v Praze 2. Krátce poté jej zadržela policejní hlídka, kriminalisté ho obvinili a soud jej poslal do vazby.   Muž je hubený, zhruba 180 centimetrů vysoký a vypadá na 25 až 35 let. Má hnědé vlasy, čelní kouty a čelní pleš. Mluví česky s přízvukem.   Jakékoliv informace k uvedenému případu, případně k mužově identitě mohou lidé sdělit na lince tísňového volání 158 nebo na kterékoli policejní služebně.   ktp pba  