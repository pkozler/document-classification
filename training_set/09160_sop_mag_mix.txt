 Výběr zajímavostí o dlouhověkých lidech v Česku a ve světě  Kroměříž/Praha 26. ledna (ČTK) - Výběr zajímavostí o dlouhověkých lidech v Česku a ve světě:     - Marie Smejkalová z Kroměříže, která dnes ve věku 107 let zemřela (narozena 12. září 1903), se stala nestarší obyvatelkou ČR loni 5. října, poté co v Prušánkách na Hodonínsku zemřela tehdy nejstarší obyvatelka Česka Julie Vašíčková (107), která se narodila 8. května 1903. Julie Vašíčková byla nejstarším člověkem v ČR od 6. března 2010, kdy ve věku 107 let a 258 dní zemřel Josef Flanderka.   - Podle dostupných informací je nyní nejstarší obyvatelkou ČR Františka Kožnarová, která žije v Domově důchodců Velká Bíteš na Žďársku a loni 25. září se dožila 107 let.   - Vůbec nejstarším obyvatelem ČR byla Emílie Doležalová z Ochozu u Brna, která zemřela 17. listopadu 2004 ve věku 110 let a 153 dní.   - V Československu podle Guinnessovy knihy rekordů žil před 40 lety nejstarší člověk na světě: pražská rodačka Marie Bernátková, která se narodila 22. října 1857, držela prvenství od června do října 1968, kdy zemřela ve 111 letech.   - K loňskému září bylo v Česku podle údajů České správy sociálního zabezpečení (ČSSZ) celkem 606 stoletých a starších občanů.   Podle dostupných informací je nyní nejstarším člověkem na světě stočtrnáctiletá Eunice Sanbornová z USA, narozená 20. července 1896.   - Nejstarším mužem planety je zřejmě Američan Walter Breuning, který se narodil 21. září 1896.   - Historicky nejstarší ověřenou osobou světa byla oficiálně Francouzka Jeanne Calmentová, jež zemřela v srpnu 1997 ve 122 letech.   - Za nejstaršího muže světa v historii byl dlouho považován Japonec Šigečo Izumi, který zemřel ve 120 letech v únoru 1986. Japonské úřady ale jeho věk zpochybnily. Po něm pak následuje Američan dánského původu Christian Mortensen, který se dožil 115 let a 252 dnů, zemřel v roce 1998.   sat snm  