 Chodov letos vybuduje nový sběrný dvůr za 12 milionů Kč  --------------------    Ke zpravodajství: AUDIO   --------------------    Chodov (Sokolovsko) 5. května (ČTK) - Město Chodov letos vybuduje nový sběrný dvůr. Na jeho přesunutí z nevyhovujícího místa u Chodovského potoka získalo město dotaci ze Státního fondu životního prostředí. Celkové náklady mají dosáhnout zhruba 12 milionů korun, řekl dnes novinářům místostarosta Chodova Patrik Pizinger (Hnutí za harmonický rozvoj obcí a měst).   Dnešní sběrný dvůr leží v záplavovém území. Na rizika takového umístění upozorňuje už dlouho Povodí Ohře. Chodov měl přestěhování sběrného dvora v plánu odpadového hospodářství a dokonce peníze na jeho spolufinancování mělo město v loňském rozpočetu. "Jenže fond nás vyzval k podpisu smlouvy až nyní, takže jsme museli plánovanou akci odložit až na letošní rok," vysvětlil Pizinger.   Ve výběrovém řízení zvítězila na stavební část prací firma Swietelsky, zařízení dvora dodá Báňská stavební společnost Sokolov. Podle Pizingera by práce na novém dvoře měly začít do měsíce a hotovy by měly být zhruba do půl roku.   Nový sběrný vznikne vedle areálu společnosti Chotes. "Dosud jsme s odpady manipulovali na dvou místech ve městě. Přestěhováním dvora k areálu Chotes se tak odpadové hospodářství přestěhuje na jedno místo," doplnil Pizinger.   pnp mol   