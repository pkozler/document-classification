 Odbory kováků demonstrují proti pružnějším kontraktům u Fiatu  --------------------    Ke zpravodajství: FOTO/aktuality   --------------------    Milán 28. ledna (ČTK) - Italský odborový svaz kovodělníků FIOM dnes uspořádal v Miláně a dalších italských městech demonstrace proti novým pracovním smlouvám na dvou továrnách automobilky Fiat. Smlouvy, s nimiž souhlasily všechny odbory kromě FION a schválila je většina zaměstnanců závodů, podle předáků svazu omezují "těžce vydobytá" práva zaměstnanců. FIOM na demonstraci v Miláně vyzval ke generální stávce kovodělníků.   Zaměstnanci nejstaršího závodu Fiatu Mirafiori v Turíně a před nimi pracovníci na závodě Pomigliano u Neapole tento měsíc schválili smlouvy, které zpružňují pracovní podmínky a vyvazují oba závody z celostátních odvětvových pracovních kontraktů. Zaměstnanci Fiatu budou muset omezit stávky a absentérství, za to Fiat slíbil továrnám investice potřebné k jejich přežití.   Generální tajemník FIOM Maurizio Landini na demonstraci v Miláně prohlásil, že půjde "od závodu k závodu" Fiatu, aby tam prosadil obnovení platnosti kontraktu uzavíraného odbory a zaměstnavateli na celostátní úrovni. Vyzval ke stávce a řekl, že se jí zúčastní dělníci na dvou dalších závodech Fiatu, které jsou se schvalováním nových smluv další na řadě.   "Nedovolíme to, co chce Fiat a Confindustria (svaz italských zaměstnanců). Chceme zpět celostátní kontrakt a prosadíme to závod po závodě," řekl Landini před shromážděním asi 10.000 lidí.   Podle agentury AP však málokdo z demonstrantů v Miláně patřil mezi zaměstnance Fiatu. Řadu z nich tvořili nezaměstnaní, bývalí zaměstnanci firem ze sektorů těžce zasažených ekonomickým propadem, který vedl k uzavírání italských výrobních provozů nebo stěhování produkce do zahraničí.   Šéf Fiatu Sergio Marchionne má v plánu udělat z Fiatu s pomocí spolupráce s americkým Chryslerem automobilku s globálním záběrem. V tom mu však překáží vysoké náklady a nízká produktivita italských závodů. Marchionne italské zaměstnance upozornil, že když nepřistoupí na odbourání různých odborářských "výdobytků", přemístí výrobu jinam.   Závodu Mirafiori, kde se nyní vyrábí model Punto, Fiat slíbil investovat miliardu eur do výroby modelů značek Alfa-Romeo a Jeep od Chrysleru. Investice slíbil i v Pomiglianu, kam by měla být z Polska převedena výroba nové verze modelu Panda. Firemní plán "Fabbrica Italia" předpokládá, že Fiat do roku 2014 zvýší produkci na svých domácích továrnách na dvojnásobek.   Zaměstnanci se podle nové smlouvy budou muset zříci divokých stávek a pod trestem snížení mzdy i časté praxe nastupování nemocenské kolem svátků. Sníží se počet přestávek na směnu a zvýší počet směn týdně. Fiat také bude moci požádat každého zaměstnance o 120 hodin přesčasů ročně bez svolení odborů.   hp jw  