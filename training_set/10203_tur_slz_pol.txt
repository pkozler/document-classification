 Čína povolí od konce června individuální turistiku na Tchaj-wan  Peking 12. června (ČTK) - Čína chce od konce června povolit svým občanům individuální turistické návštěvy Tchaj-wanu. Doposud směli Číňané do země cestovat pouze v rámci organizovaných skupinových zájezdů. Zpráva je další známkou uvolňování vztahů mezi oběma zeměmi. Uvedla to dnes čínská média s odvoláním na ředitele vládního úřadu pro záležitosti Tchaj-wanu Wang Ia.   Pro Tchaj-wan by mohlo další uvolnění turistiky znamenat výraznou podporu ekonomiky. Naději v něj vkládají hlavně aerolinky a hotely. Podle tiskové agentury Nová Čína by individuální turistika mohla přinést za půl roku Tchaj-wanu dvě miliardy jüanů (5,2 miliardy Kč).   Podle China News Service by první zájemci měli vycestovat samostatně na Tchaj-wan 28. června. Tchaj-wan a Čína se rovněž dohodly, že zvýší počet letů mezi oběma zeměmi o 50 procent až na 558 týdně.   Tchaj-wan se oddělil od pevninské Číny v roce 1949, kdy moc na ostrově převzali nacionalisté prchající z Číny po vítězství komunistů. Od tohoto roku má vlastní vládu. Peking však stále pohlíží na zemi jako na součást svého území. Vztahy mezi Čínou a Tchaj-wanem se podstatně zlepšily od května 2008, kdy se stal tchajwanským prezidentem Ma Jing-ťiou se slibem nekonfrontační politiky vůči pevninské Číně.   Čínští turisté mohou cestovat na Tchaj-wan od července 2008. Musí si však koupit zájezd a nemají příliš prostoru na výběr destinací, hotelů a restaurací. Od počátku letošního roku vycestovalo na Tchaj-wan 520.000 turistů z Číny, napsala agentura Reuters.   irl vju  