 Úspěšný hitmaker Ondřej Soukup oslaví šedesátiny  --------------------    Ke zpravodajství: FOTO ve Fotobance  ID foto:  P201008180436801 ,  F200912090241101 ,  F201009010000801 ,  P200911090744601    --------------------    Praha 1. května (ČTK) - Jeden z nejúspěšnějších českých hitmakerů Ondřej Soukup oslaví 2. května své šedesátiny. Rockoví fanoušci si ještě vzpomínají na jeho baskytaru v legendární skupině Pražský výběr, ale bývalý rocker je už léta znám jako skladatel filmové hudby a muzikálů a především jako jeden z tvůrců hudební kariéry zpěvačky Lucie Bílé.   Už za studí pražské konzervatoře prošel několika rockovými skupinami a poté se stal členem Pražského Big Bandu. Hostoval také v Metropolitan Jazz Bandu a podílel se na vzniku původně jazzrockové skupiny Pražský výběr. Koncem roku 1980 odešel do Orchestru Ladislava Štaidla, který v té době doprovázel především Karla Gotta. V Gottově doprovodné kapele, která později hrála jako Orchestr Karla Gotta, strávil 11 let. Současně skládal a aranžoval hudbu. Později se komponování začal věnovat naplno.   Soukup mimo jiné napsal hudbu k více než dvaceti filmům, i zahraničním, včetně oskarového Kolji či Tmavomodrého světa, a získal řadu ocenění. Zároveň se pustil i do produkování desek. Mezi jeho nejzajímavější muzikálové projekty patří Johanka z Arku nebo Láska je láska či Robin Hood.   Ondřej Soukup bývá označován za dvorního skladatele mnohonásobné české slavice Lucie Bílé, složil pro ni již čtyři úspěšná alba, která texty opatřila jeho manželka Gabriela Osvaldová. V posledních letech se proslavil i jako nesmlouvavý porotce v pěveckých soutěžích Česko hledá SuperStar a X Factor.   ipo ped  