 Jesenická střediska hlásí dostatek sněhu, podmínky jsou výborné  --------------------    Ke zpravodajství: AUDIO   --------------------    Olomouc 6. ledna (ČTK) - Výborné sněhové podmínky hlásí před nadcházejícím víkendem lyžařská střediska v nejvyšších moravskoslezských horách Jeseníkách. Provozovatelé areálů však mají obavu z toho, zda lyžaře neodradí hlášená obleva. Na zásoby sněhu by však podle nich vliv mít neměla. Ve střediscích sněhová pokrývka zdaleka převyšuje půl metru.   "Sněhové podmínky jsou vynikající, neustále navíc zasněžujeme. Průměrná pokrývka sněhu se pohybuje mezi 60 až 70 centimetry sněhu. Začátkem týdne byla sice návštěvnost po svátcích menší, ale lidé začínají už zase přijíždět," řekl dnes ČTK ředitel nedávno otevřeného lyžařského areálu Kouty na Šumpersku, kam míří lidé z celé Moravy i Polska, Martin Medřický.   Více než metrovou sněhovou pokrývku hlásí pracovníci střediska Přemyslov na Šumpersku. "Sněhu je dost, navíc jsou výborné lyžařské podmínky. Z tvrdého sněhu je prašan. Uvidíme, co udělá s návštěvností obleva. Obáváme se, aby lidi od lyžování neodradila," řekl ČTK zástupce střediska Jaroslav Podzimek.   Zalyžovat si mohou bez problémů i lidé, kteří cestu do hor podnikat nechtějí. V průměru až 80 centimetrů sněhu hlásí lyžařské středisko v Hlubočkách, které leží jen 15 kilometrů od krajského města Olomouce. "Čekáme oblevu, uvidíme, co to udělá. Sněhu ale máme dost," řekl ČTK zástupce areálu Michal Stojmenov.   Naopak běžkaři v terénu mají podmínky o něco horší. Podle náčelníka Horské služby v Jeseníkách Michala Klimeše se v některých místech kvůli větru objevují holá místa s kameny. "Na druhou stranu se provozovatelé snaží hlavní běžecké trasy udržovat. Trasy jsou tak upravovány v okolí Skřítku, Paprsku, Karlova, ale na víkend bude upravena i známá trasa mezi Červenohorským sedlem, Švýcárnou a Pradědem," řekl Klimeš.   Na hřebenech hor nyní fouká silný nárazový vítr, je zataženo, mlha. Pracovníci horské služby proto nedoporučují lidem v nejvyšších partiích hor pohyb mimo značené trasy. V horách stále platí druhý stupeň lavinového nebezpečí.   ftv snm  