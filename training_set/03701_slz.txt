 Kominíci na severu Moravy mají obavy z poklesu zájmu o služby  Ostrava 9. ledna (ČTK) - Někteří kominíci v Moravskoslezském kraji očekávají, že v letošním roce může klesnout zájem o jejich služby. Nová legislativa změkčuje podmínky kontrol a čištění komínů. Proto předpokládají, že lidé si mohou začít komíny čistit sami, aby ušetřili. ČTK to řekl zástupce Společenstva kominíků ČR v Moravskoslezském kraji Zbigniew Adamus. Některé kominické firmy však naopak kvůli nutné odborné kontrole očekávají zvýšení poptávky po jejich službách.   "Do konce loňského roku byla povinnost vlastníka objektu objednávat si kominíka šestkrát v roce, od nového roku je to jen třikrát u tuhých paliv, u topení plynem místo dvakrát pouze jednou. Navíc při výkonu do 50 kilowattů si mohou lidé čistit komíny sami," uvedl Adamus. Jedinou novinku podle něho zavádí nové vládní nařízení, že u jedné kontroly musí být přítomen odborník, tedy kominík s patřičnou licencí, který majiteli domu vydá revizní zprávu, že byl komín odborně zkontrolován.   "Opravdu se nic nezměnilo, spíše se to naopak zjemnilo z šesti čištění na tři. Čekám, že lidé za čištění komínů už nebudou platit a budou si to dělat sami. Pak si nás pouze jednou ročně zavolají na odbornou kontrolu, jestli je jejich technika v pořádku, jestli spalinovou cestu udržují dobře," řekl Adamus, který kontroluje komíny na Frýdecko-Místecku. Nepředpokládá, že se kvůli tomu budou ceny za služby zvyšovat, ty jsou spíše odvislé od toho, jak daleko musí ke kontrole komínu vyjíždět.   Cena nového potvrzení, které musejí majitelé mít, se může podle Adamuse pohybovat od 250 do 500 Kč. Odborníků, kteří budou moci vydávat takové potvrzení, je podle něho v Moravskoslezském kraji dostatek.   Jiný názor na další vývoj zájmu o kominické služby má Richard Zakopal, který provozuje firmu v Bruntálu. "Očekávám spíše nárůst poptávky. Lidé se totiž více začali zajímat o to, že musejí mít potvrzení. Vzbudilo to ohlas," konstatoval. Myslí si, že lidé si komíny čistit sami nebudou. "Například bytové domy mohou dostat různé slevy. Pro letošní rok jsme upravili ceník, zdražení je pouze pětiprocentní," řekl Zakopal. Provozní revize komínu podle něho bude stát zhruba 500 korun.   Jednatel Kominictví Kors v Ostravě Jan Michalisko si myslí, že se nutnost revizní kontroly na zájmu o kominické služby příliš neodrazí. "Lidé se na to ptají, možná bude nějaký nárůst. Ale nečekám, že si kvůli tomu lidé začnou komíny čistit více sami," podotkl.   Lidé, kterým komín vyhoří, a nebudou mít revizní potvrzení, mohou dostat pokutu až 25.000 Kč.   Zájem o kominický obor je na severní Moravě podle zástupce Společenstva kominíků ČR velký. "Jenom my máme sdružených přes 60 členů, přitom se nám hlásí neustále další, kdo by chtěl vstoupit do sdružení." Sdružení se podle něho stará o budoucí kominíky, zabezpečuje jejich vzdělávání různými kurzy, podporuje školu.     Radim Kijonka sap  