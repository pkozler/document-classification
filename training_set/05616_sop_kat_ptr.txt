 OSN chce prohlásit jižní Somálsko za oblast hladomoru  Ženeva/Nairobi/Mogadišo 19. července (ČTK) - OSN hodlá prohlásit část jižního Somálska za oblast hladomoru. Nejmenovaní humanitární pracovníci to dnes sdělili agentuře Reuters. Kvůli zřejmě nejhoršímu suchu za posledních 60 let trpí nedostatkem potravin více než deset milionů lidí ve východoafrických zemích, především ve státech takzvaného Afrického rohu. Humanitární koordinátor pro Somálsko Mark Bowden by se k situaci měl vyjádřit ve středu v keňském Nairobi.   Prohlášení části jižního Somálska za oblast hladomoru bude podle Reuters znamením pro dárcovské státy, že je třeba další pomoci. Tu potřebují především obyvatelé Somálska, kde hladoví téměř 2,85 milionu lidí a kde podle OSN podvýživou trpí jedno dítě ze tří. Podle oznámení Mezinárodního výboru Červeného kříže z minulého týdne pak jednomu z deseti dětí v jižním Somálsku hrozí smrt hladem. V celém Africkém rohu je kvůli vysokým cenám potravin a suchu v ohrožení života nejméně půl milionu dětí, tvrdí Dětský fond OSN (UNICEF).   OSN dosud situaci ve východní Africe označovala za stav nouze. Podle UNICEF jsou ale nyní kritéria pro prohlášení oblastí jižního Somálska za postižené hladomorem splněna, když ve strádajícím regionu denně zemřou více než dva lidé na 10.000 obyvatel a více než 30 procent dětí mladších pěti let tu hladoví.   Pomoc agentury OSN pro uprchlíky v uplynulých dnech dostalo 90.000 lidí v Somálsku. K dalším 126.000 by se podle jejího mluvčího Adriana Edwardse měla dostat v průběhu dneška. Organizace zároveň od radikálů ovládajících jih a centrální části Somálska žádá lepší přístup do postižených oblastí a další bezpečnostní záruky. Radikální hnutí Šabáb před dvěma lety na svém území zakázalo činnost některých agentur OSN. Nedávno ale humanitárním organizacím slíbilo, že zajistí lepší přístup na území, která ovládá.     O naléhavé pomoci pro Somálsko postižené suchem bude na mimořádné konferenci příští pondělí v Římě jednat Organizace OSN pro výživu a zemědělství (FAO).   kne hej  