 Soud snížil muži z Otrokovic trest za vraždu manželky na 14 let  Zprávu jsme doplnili o odůvodnění rozsudku ve 3. odstavci.   --------------------    Olomouc 18. ledna (ČTK) - Vrchní soud v Olomouci dnes snížil pětapadesátiletému muži z Otrokovic na Zlínsku trest za vraždu jeho o šest let mladší manželky z patnácti na 14 let. Částečně tak vyhověl odvolání obžalovaného proti listopadovému verdiktu zlínského krajského soudu. Rozsudek je pravomocný. Tragédie se stala loni 16. března v bytě v Nádražní ulici v Otrokovicích.   Podle obžaloby ženu usmrtil zvlášť surovým způsobem. Motivem útoku bylo pravděpodobně zesměšňování sexuálních schopností obžalovaného. Muž ji podle rozsudku uškrtil napájecím kabelem nabíječky mobilního telefonu a navíc ženě ještě za života zasunul do pohlavního ústrojí dva mobilní telefony a dálkový ovladač od televizoru.   Podle vrchního soudu ale o zvlášť surový způsob nešlo. "Zákon tady předpokládá výrazně surovější způsob provedení. V tomto případě nepřekračuje meze provedení běžné vraždy, proto jsme trest zmírnili," řekl ČTK mluvčí vrchního soudu Petr Angyalossy. Olomoučtí soudci tak jednání obžalovaného posuzovali podle mírnější sazby 12 až 20 let oproti obžalobě, podle které muži hrozilo 15 až 20 let vězení, případně výjimečný trest.   Obžalovaný tvrdil, že neměl u krajského soudu možnost řádně vylíčit, jak se věc stala. Zjištění soudu jsou podle jeho názoru neúplná. Namítal, že se skutku nedopustil s rozmyslem, ale v silném rozrušení a zkratu. Soud prý navíc nevzal v úvahu jeho lítost, tíživé rodinné i osobní poměry ani jeho spolupráci při objasňování trestného činu. Podle obhajoby by věc mohla být kvalifikována jako zabití se sazbou tři až deset let.   Podle krajského soudu však vina obžalovaného byla prokázána. Podle soudu přitom nešlo o jednání v afektu, ale s rozmyslem. Soud ale muži uložil trest na samé spodní hranici sazby. Podle předsedkyně senátu tak zohlednil právě nepříznivou životní situaci v rodině, na které se podílela svou měrou i zavražděná, dosavadní bezúhonnost obžalovaného, fakt, že vedl řádný život, a konečně i to, že čin oznámil sám.   Obžalovaný byl po činu zadržen v otrokovické restauraci. Zatímco na policii se k činu doznal, u soudu řekl, že "měl černo před očima a neuvědomuje si, co dělal". Mezi partnery panovaly už dříve neshody, měli dluhy a pili alkohol, pod jehož vlivem byli oba i osudného dne. Podle znalce je náprava obžalovaného možná, musí se však vyhnout konzumaci alkoholu. Soud mu proto uložil i protialkoholní léčbu, kterou dnes vrchní soud potvrdil.   Loni kriminalisté ve Zlínském kraji vyšetřovali pět dokonaných vražd, všechny se jim podařilo objasnit. O rok dříve se ve Zlínském kraji stalo deset vražd, také tehdy nezůstal žádný pachatel neodhalený.   jav mol  