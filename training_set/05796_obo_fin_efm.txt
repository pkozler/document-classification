 EGAP loni uzavřela pojistné smlouvy za rekordních 66,9 mld. Kč  Praha 3. ledna (ČTK) - Státní Exportní garanční a pojišťovací společnost (EGAP) loni zvýšila objem uzavřených pojistných smluv meziročně o osm procent z 61,8 miliardy korun v roce 2009 na rekordních 66,9 miliardy korun. ČTK to dnes sdělil mluvčí EGAP Vlastimil Nesrsta. EGAP pojišťuje rizika spojená s vývozem českého zboží, služeb a investic.   "Největší pojištěný objem (v roce 2010) připadá na pojištění vývozních odběratelských úvěrů poskytnutých bankami na financování exportních kontraktů. Celkem bylo na tento typ pojištění uzavřeno 68 smluv v pojistné hodnotě 36 miliard korun," uvedl Nesrsta. Druhé místo loni připadlo na pojištění českých investic v zahraničí a úvěrů na jejich financování. Cekem 16 smluv má pojistnou hodnotu téměř 19 miliard korun.   V roce 2010 pojistila EGAP české vývozy do 56 zemí světa, nejvíce do Ruska, Turecka a Ázerbájdžánu. Významný podíl mělo také Slovensko, a to kvůli dostavbě 3. a 4. bloku jaderné elektrárny Mochovce, na které se podílejí české firmy. Na pojistných plněních bylo loni vyplaceno 1,5 miliardy korun.   "Pro rok 2011 se EGAP vrací k předkrizové úrovni pojistného krytí. Například spoluúčast u nejvíce využívaného pojištění vývozních odběratelských úvěrů bude pět procent, a to jak pro komerční, tak i politická rizika," uvedl Nesrsta. Novinkou je možnost plného krytí rizika nesplacení úvěru na předexportní financování komerčního vývoje výsledků vědy a výzkumu pro účely exportu.   Pojištění EGAP využívají firmy hlavně na úvěry od bank pro export do rizikových zemí, kde existuje zvýšená pravděpodobnost, že za zboží nedostanou zaplaceno. Úspěch tuzemských podniků na zahraničních trzích, zejména těch rizikových, podle vývozců na garancích poskytovaných prostřednictvím EGAP přímo závisí.   V roce 2009 uzavřela EGAP 349 smluv na pojištění vývozních úvěrů, bankovních záruk a zahraničních investic se státní podporou v celkovém objemu 61,8 miliardy Kč. V roce 2008 EGAP pojistila vývozní úvěry, bankovní záruky a investice v zahraničí v celkovém objemu 43 miliard korun a v roce 2007 za 50 miliard korun.   beh vju  