 Ceny ropy po velkých výkyvech nakonec stouply  New York 20. května (ČTK) - Světové ceny ropy po dnešních velkých výkyvech a silném propadu skončily růstem zhruba o dolar na barel a za celý týden zaznamenaly mírný pokles. Ropný trh byl celý den pod vlivem protisměrných pohybů kurzů dolaru a eura. Závěrečný růst vyvolaly technické nákupy, jimiž obchodníci likvidovali své spekulace na pokles a připravovali se na vypršení hlavního měsíčního kontraktu na americkou ropu WTI.   Severomořská ropa Brent ke konci obchodování zpevnila o 80 centů na 112,30 dolaru za barel, což bylo téměř čtyři dolary nad dnešním minimem 108,60 USD. Americká WTI po poklesu až na 95,99 dolaru nakonec získala více než dolar a uzavírala na 99,49 dolaru za barel. Za celý týden WTI oslabila o 16 centů a Brent ztratila zhruba dolar a půl na barel.   Dolar dnes nejprve navázal na oslabování minulých čtyř dní, pak díky propadu eura prudce zpevnil, nakonec ale část zisků ztratil. Euro klesalo v obavách z důsledku španělských obecních voleb, po nichž se může ukázat skutečný rozsah místních dluhů. Trhy mají také nadále značné obavy z vývoje dluhové krize v Řecku, které ještě posílilo snížení řeckého ratingu agenturou Fitch.   K rozkolísanosti trhu výrazně přispěly úpravy pozic před vypršením červnového kontraktu na WTI. Obchodníci také před víkendem rušili nahromaděné krátké pozice, v nichž po nedávných těžkých propadech spekulovali na pokles cen, takže museli původně prodané ropné kontrakty kupovat zpět.   Vyspělé země se bojí negativního vlivu drahé ropy na své ekonomiky. Jejich energetický poradce, Mezinárodní agentura pro energii (IEA), ve čtvrtek vyzval ropný kartel OPEC, aby zvýšil těžbu a zasadil se tím o zachování růstu světové ekonomiky. V případě, že OPEC těžební limity nezvýší, doporučila by IEA svým členům uvolnit strategické rezervy. Ministři zemí OPEC se sejdou 8. června ve Vídni.     Závěrečné ceny ropy v dolarech za barel (asi 159 litrů):      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  112,30  111,49     New York - Nymex  WTI  červen  99,49  98,44     hp jw  