 V Ostravě-Hošťálkovicích bude stát nová rozhledna  Ostrava 26. ledna (ČTK) - Ještě letos bude zřejmě stát v Ostravě nová rozhledna. Peníze na její stavbu dnes schválili městští zastupitelé. Vyhlídkovou věž postaví v Hošťálkovicích na okraji města Ostravské městské lesy, jejichž ředitel Vladimír Blahuta ČTK řekl, že s budováním začnou hned po získání stavebního povolení.   "Některé komponenty už máme hotové. Průběžně na tom pracujeme," řekl Blahuta. Ředitel předpokládá, že stavební povolení by mělo být vydáno do čtyř měsíců. "Pak hned začneme stavět. Vyhlídková věž by mohla být hotová v průběhu srpna a v září už by se z ní lidé mohli rozhlížet," řekl Blahuta.   Uvedl, že dvoupatrová dřevěná rozhledna bude vysoká osm metrů. Její základna o rozměrech 2,5krát 2,5 metru bude z betonu. Stavba bude stát 390.000 korun a celou ji zaplatí město. Blahuta dodal, že firma už má s podobným projektem zkušenosti. Podobnou věž postavila na vrchu Landek v ostravských Petřkovicích.   O peníze na stavbu rozhledny původně požádal Klub českých turistů (KČT), který chtěl dřevěnou vyhlídkovou věž vybudovat na haldě Terezie ve Slezské Ostravě. KČT však od projektu na podzim odstoupil, protože při opakovaném průzkumu zjistil, že vybrané místo není pro tento typ rozhledny výhodné. "Vrchol haldy je pokryt vzrostlými stromy a vyhlídka je minimální," vysvětlil v dopise magistrátu předseda oblastního KČT Břetislav Boháč. Ostravské městské lesy proto pro vyhlídku vytipovaly jiné místo.   Rozhledna bude stát v Ostravě-Hošťálkovicích poblíž křižovatky ulic Výhledy a K Vodě. "Na tom místě je opravdu pěkný výhled. Když je pěkně, je vidět až na Beskydy," řekl starosta Hošťálkovic Jaroslav Klučka. Uvedl, že obvod tam už loni na podzim vybudoval posezení. Kolem vede cyklostezka a chodí tam hodně lidí. Je tam i panoramatická mapa. "S rozhlednou nám padli do noty, dvě na sobě nezávislé akce se potkaly ke vzájemnému prospěchu," řekl Klučka. Uvedl, že pro obvod to bude představovat i určitou starost, protože podobná místa lákají vandaly. "Ale myslím, že pro všechny Ostravany by to mohlo být pěkné místo k odpočinku," dodal starosta.   Vlastimil Vyplel sap  