 Německo má deset obětí střevní nákazy, vrchol prý teprve přijde  --------------------    Ke zpravodajství: PROFIL; AUDIO   --------------------    Berlín 29. května (zpravodaj ČTK) - Německé má k dnešku už deset obětí nebezpečné střevní nákazy a přes 1000 prokazatelně infikovaných. Odborníci navíc předpokládají, že současná epidemie ještě nedosáhla svého vrcholu. Německá ministryně zemědělství Ilse Aignerová dnes v tisku znovu varovala před konzumací syrových rajčat, salátu a salátových okurek, které by mohly být zdrojem smrtící infekce.   Evropské centrum pro prevenci a kontrolu nemocí (ECDC) ve Stockholmu označilo nynější epidemii vyvolanou střevní bakterií zvanou enterohemoragická Escherichia coli (EHEC) za jednu z největších svého druhu na světě a v Německu vůbec nejhorší v dějinách. Ročně se ve Spolkové republice touto bakterií nakazí v průměru necelých 1000 lidí, nyní byl tento počet překročen za zhruba 14 dní. Několik stovek osob je navíc ve velmi vážném stavu; běžně jsou to jen desítky.   Zdrojem nákazy jsou pravděpodobně salátové okurky ze Španělska, na nichž bakterie EHEC objevili zdravotníci v Hamburku, který je jedním z nejvíce zasažených míst v Německu. Zemský ministr zdravotnictví sousedního spolkového státu Šlesvicka-Holštýnska Heiner Garg však předpokládá, že zdrojů muselo být více a podobně jako další odborníci tvrdí, že vrchol epidemie teprve přijde.   Spolková ministryně zemědělství Aignerová v nedělníku Bild am Sonntag zopakovala varování před konzumací nejen syrových salátových okurek, ale i rajčat a listového salátu, které nakažení podle nedávného zjištění Institutu Roberta Kocha ve zvýšené míře jedli. "Dokud se expertům v Německu a ve Španělsku nepodaří bezpečně pojmenovat zdroj nákazy, platí obecné varování před zeleninou dál," prohlásila ministryně, do jejíhož rezortu spadá i ochrana spotřebitelů.   Podle české Státní zemědělské a potravinářské inspekce (SZPI) se potenciálně nebezpečné okurky ze Španělska dostaly i do Česka. Do prodejen jich mohlo jít až 120 kusů, řekl dnes ČTK mluvčí SZPI Michal Spáčil. Inspektoři provádějí kontroly.   fln šeb  