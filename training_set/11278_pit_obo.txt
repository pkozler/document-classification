 V Německu se loni prodal rekordní počet osobních počítačů  Berlín 5. ledna (zpravodaj ČTK) - V Německu se v roce 2010 prodalo rekordních 13,7 milionu osobních počítačů. Oznámil to německý svaz informační techniky, telekomunikací a nových médií BITKOM, podle něhož to představuje meziroční nárůst o 13 procent. Podobný růst svaz odhaduje i pro letošní rok.   Největší zájem byl o přenosné počítače jako notebooky a netbooky, které tvořily dvě třetiny prodaných kusů. Oproti roku 2009 stoupl o šest procent na 4,2 milionu přístrojů i počet prodaných stolních počítačů. Mírně za očekáváním naopak zůstal zájem o počítačové tablety, kterých se loni v Německu prodalo 450.000. Prognózy přitom hovořily o nejméně půl milionu prodaných aparátů.   Celkové tržby za osobní počítače se loni v Německu vyšplhaly na 6,9 miliardy eur (171,5 miliardy Kč), což je v porovnání s rokem 2009 o 8,2 procenta víc. Tento rok BITKOM odhaduje, že Němci za počítače utratí 7,3 miliardy eur (181,4 miliardy Kč) a pořídí si jich 15,4 milionu. Pokud se prognóza svazu vyplní, bude to znamenat nárůst o 12,3 procenta.   "Daří se zejména obchodu s podnikateli, kteří v rámci hospodářského ozdravení znovu výrazněji investují do nových počítačů," uvedl prezident svazu August-Wilhelm Scheer. Z téměř 14 milionů nově prodaných počítačů si jich 60 procent pořídili privátní zákazníci a 40 procent jich putovalo do úřadů a firem. Podle svazu si loni obstaral nový osobní počítač každý desátý Němec.   Odborné servery připomínají, že na tomto trendu se podílejí i klesající ceny tohoto sortimentu. Podle pravidelně zveřejňovaného indexu trhu s elektronikou CEMIX se za prvních devět měsíců loňského roku snížila cena počítačů v Německu v průměru o čtyři procenta, nejvýrazněji u netbooků. Notebook mohl zájemce podle CEMIX loni u západních sousedů pořídit v průměru za 576 eur (asi 14.300 Kč), stolní počítač za 660 eur (16.400 Kč).   fln vju  