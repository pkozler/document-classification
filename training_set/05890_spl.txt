 Akvapark v Kuřimi přilákal za tři měsíce 50.000 návštěvníků  Brno 14. ledna (ČTK) - Celkem 50.000 návštěvníků využilo za první tři měsíce provozu služeb jednoho z nejmodernějších akvaparků na jižní Moravě. V Kuřimi na Brněnsku vyrostl za 14 měsíců. Jeho brány se otevřely poprvé v říjnu loňského roku. Průměrná denní návštěvnost je přes 500 osob. Novinářům to dnes na veletrzích cestovního ruchu řekl manažer wellness centra Jan Sojka.   Akvapark je atraktivní pro místní, Brňany i návštěvníky ze širšího okolí. "Za současných podmínek je možné kalkulovat s roční návštěvností kolem 180.000 lidí a vyrovnaným hospodařením," uvedl Sojka. Podle něj bude projekt konkurovat brněnským bazénům i akvaparku v Blansku, kam v létě míří velké množství návštěvníků z Brna i okolí.   Výstavba krytého akvaparku stála 167,5 milionu korun. Byl vytvořen přestavbou a podstatným rozšířením původních krytých lázní. Nyní je tvoří pět bazénů, v zařízení jsou pivní lázně s výčepem, sauna, posilovna, tělocvična a neschází ani restaurace.   Původně se předpokládalo, že náklady na projekt budou vyšší. Město ale ušetřilo čtyři miliony korun, které se vrátily do radniční pokladny. Město projekt financovalo částkou 100 milionů korun. Peníze si půjčilo a splácet je bude 15 let.   vrn sap  