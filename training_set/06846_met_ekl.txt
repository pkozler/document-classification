 Ozonová vrstva nad ČR byla loni po 25 letech opět v normálu  Praha 4. ledna (ČTK) - Ozonová vrstva nad severní polokoulí, tedy i nad Českou republikou, loni zesílila, po 25 letech se tak dostala opět do normálního stavu. Ozonu zde bylo naměřeno stejně jako před vznikem ozonové díry. Ozonová díra nad Antarktidou však stále je. Podle Českého hydrometeorologického ústavu (ČHMÚ) jsou hlavní příčinou zlepšení nad severní polokoulí přirozená atmosférická proudění, ale i ekologická opatření.   "Posuzováno celoročním průměrem celkového množství ozonu v atmosféře (tloušťkou ozonové vrstvy), byla vrstva v roce 2010 po 25 letech opět v normálním stavu, ve kterém se nacházela před vznikem takzvané ozonové díry, tedy zhruba před rokem 1985," uvedl ČHMÚ na svém webu.   Mluvčí ústavu Petr Dvořák ČTK řekl, že hlavní příčinou je laicky řečeno to, že chybějící ozon byl přirozeným prouděním donesen z jiných částí atmosféry. Ozonová vrstva se nachází zhruba 15 až 25 kilometrů nad zemským povrchem, při menším množství ozonu proniká na zemský povrch nebezpečné ultrafialové záření.   "Nicméně skutečnost, že se ozonová vrstva působením přirozených atmosférických procesů opět dokázala vrátit do normálního stavu, potvrzuje dosavadní závěry odborníků o efektivním působení ochranných opatření zavedených montrealským protokolem a jeho dodatky," upozornili meteorologové.   Přistoupením k takzvanému montrealskému protokolu 16. září 1987 se 24 signatářských států zavázalo ke kontrole výroby chemických látek poškozujících ozonovou vrstvu, k postupnému omezení jejich používání a k jejich likvidaci šetrným způsobem, aby nedocházelo k nechtěným únikům do atmosféry. Ozonová díra nad Antarktidou byla v roce 1990 velká jako trojnásobek rozlohy Austrálie.   "I když se jednalo patrně jen o přechodný jev, pro odborníky je to velmi příznivá zpráva podporující předpoklad dalšího pokračování přirozené obnovy poškozené ozonové vrstvy," zhodnotili odborníci zlepšující se stav ozonové vrstvy.   kli mkv  