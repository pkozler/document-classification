 Úředníci objevili kolem písníku Sandberg u Kolína černé stavby  Kolín 18. května (ČTK) - Pracovníci stavebního úřadu objevili kolem písníku Sandberg u Kolína černé stavby. Na situaci je upozornili rybáři, kteří se kvůli novému oplocení nemohli dostat k vodě. Přivolaní úředníci pak zjistili, že kromě plotu v lokalitě vyrostly i další nepovolené stavby, řekl ČTK kolínský starosta Vít Rakušan (Změna pro Kolín).   Pískovnu Sandberg tvoří větší jezero propojené s Labem a menší, kde se na východní straně stále ještě těží písek. Na jezerech je i několik ostrovů. Lokalita byla oblíbeným cílem rybářům, kterým ale nyní brání v přístupu oplocení.   "Poslali jsme tam zástupce stavebního úřadu, kteří zjistili, že plot je na některých místech postaven načerno. Bude vedeno řízení o odstranění stavby," uvedl Rakušan.   Úředníci při obhlídce terénu navíc přišli na to, že byly bez povolení vybudovány i některé rekreační objekty v okolí jezera. "Ta lokalita bude z tohoto pohledu problematická, čeká nás asi tvrdá práce," poznamenal starosta. Kolik černých staveb u písníku je, úřad zatím nemá zmapováno.   Vedení radnice se podle Rakušana k Sandbergu chystá na inspekční cestu, aby se přímo na místě seznámilo se situací. "Chceme zjistit, jak velký problém to je," dodal starosta.   Majitelé budou nejdříve vyzváni, aby černé stavby odstranili. Proti rozhodnutí radnice se mohou odvolat ke krajskému úřadu. Řízení se tak podle starosty může protáhnout.   khj snm  