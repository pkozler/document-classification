 Záplavy v Austrálii jsou prý nejdražší pohromou v dějinách země  Melbourne 21. ledna (ČTK) - V Austrálii pokračují rozsáhlé záplavy, které budou podle vlády zřejmě nejdražší přírodní katastrofou v dějinách země. Hladiny řek v jižním státě Victoria by o víkendu měly dosáhnout stoletého maxima. Voda přes noc stoupala také ve městě Brisbane, které ničivé povodně zasáhly minulý týden. Podle analytiků přijde Austrálie jen na omezení vývozu uhlí a ostatních surovin o nejméně tři miliardy australských dolarů (53 miliard korun).   Nejhůře záplavy zasáhly severoaustralský stát Queensland, kde zemřelo nejméně 30 lidí. Vážné problémy měla dvoumilionová metropole Brisbane, v jejíchž ulicích zanechala voda tuny bahna, suti a trosek. Hladina řeky je stále vysoko a podle úřadů začne výrazněji opadávat až v neděli. Vysoký příliv a nové deště v noci na dnešek naopak způsobily, že lehce stoupla. Starosta města proto varoval obyvatele níže položených míst, aby se připravili na další možné záplavy.   Ve státě Victoria postihla velká voda 72 měst. Evakuováno muselo být více než 3500 lidí. Podle státního krizového štábu mají čtyři řeky na severozápad od metropole Melbourne dosáhnout nejvyšší úrovně za posledních sto let.   Záplavy zasáhly tvrdě také australskou ekonomiku. Podle dnes zveřejněné zprávy vládního úřadu pro zemědělské a ekonomické zdroje (ABARE) přišla Austrálie na vývozu uhlí a zemědělských komodit nejméně o 2,5 miliardy dolarů. Dalších 500 milionů bude stát omezení vývozu potravin do konce fiskálního roku v červnu.   Zatím poslední odhady celkových škod hovoří o pěti miliardách dolarů. Podle australské premiérky Julie Gillardové uvažuje vláda o zavedení povodňové daně, která by pomohla částečně uhradit náklady na odstranění následků povodní.   drk mik  