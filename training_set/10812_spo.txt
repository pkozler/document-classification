 Tenistku Kvitovou těší, jak hraje, a nechce v Brisbane končit  Brisbane (Austrálie)/Praha 6. ledna (ČTK) - V lichých letech se tenistce Petře Kvitové vstup do sezony daří. Slibně to vypadá i tentokrát - na turnaji v Brisbane postoupila po snadné výhře nad Slovenkou Dominikou Cibulkovou do semifinále.   "Jsem určitě moc ráda, že se mi tady tak daří, protože je teprve začátek roku a nikdo neví, co od sebe může na úvod sezony čekat. Proto mě těší, jak hraji, ale doufám, že turnaj pro mě ještě neskončil," řekla Kvitová v rozhovoru s ČTK.   Dvacetiletá Kvitová začala dobře předloni, kdy vyhrála v lednu turnaj WTA v Hobartu, o dva roky dříve triumfovala na akci ITF ve Stuttgartu. "Uvidíme, jak Brisbane dopadne, ale nevadilo by mi, kdyby to skončilo stejně," usmála se.   V Brisbane zdolala Kvitová poměrně snadno Slovenku Cibulkovou, které v prvním setu nadělila 'kanára' a druhý získala poměrem 6:4. Češka se opírala o servis a neudělala ani jednu dvojchybu. "Spíše jsem dávala servis s rotací, s ním měla problémy. Jinak si myslím, že jsem hrála na ni rychle a ona z toho pak kazila," uvedla Kvitová.   Zápas byl malou generálkou před Fed Cupem mezi Českem a Slovenskem na začátku února v Bratislavě. Cibulková po prohře v Brisbane řekla, že se musí ze zápasu poučit a pokusí se Kvitové vrátit prohru ve Fed Cupu. "Já doufám, že ve Fed Cupu zopakuji tento výkon a celkově se budeme radovat z výhry jako tým," řekla Kvitová.   V pátek se v posledním utkání dne Brisbane Kvitová utká o postup do finále s Anastasií Pavljučenkovovou. Ruska překazila možnost českého semifinále výhrou nad Lucii Šafářovou po vyčerpávajícím boji a skoro třech hodinách. "Ona je kondičně připravená dobře, takže si myslím, že jí to nerozhodí," podotkla Kvitová.   Kvitová, která je v semifinále poprvé od Wimbledonu, porazila Pavljučenkovovou předloni ve čtvrtfinále cestou za titulem v Hobartu. "Základem bude dobře podávat. I ona podává dobře, dává hodně es, takže na to musím být připravena. Vrátit její servis a pak už se s ní dá hrát," konstatovala česká tenistka, 34. hráčka světového žebříčku.   Na začátku sezony se podle Kvitové projevuje fyzická kondice, kterou se snaží každoročně zlepšit při přípravě v Tatrách. Po tenisové stránce pracovali s trenérem Davidem Kotyzou na větší kontrole hry. "A na větší variabilitě, kvalitnějším podání. No prostě pracujeme skoro na všem, vše se dá zlepšit," řekla Kvitová.   smr nkr  