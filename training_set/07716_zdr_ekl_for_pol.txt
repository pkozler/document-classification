 V parku sídla britské královny napadá psy záhadná nemoc  Londýn 4. ledna (ČTK) - Britští veterináři se zabývají záhadnými případy onemocnění psů v Sandringhamu, kde pravidelně tráví Vánoce královská rodina. Nemoc těžce postihla 37 psů, které jejich majitelé v parku venčili, a v šesti případech skončila uhynutím zvířete. Milovaní corgiové královny Alžběty II. postiženi nebyli, napsala dnes agentura AP.   Zkoumání začalo už v září, ale odkud se nemoc bere, veterináři zatím nezjistili. Byla zaznamenána i v jiných částech Anglie. Celkově je to 54 případů, ale většina je právě ze Sandringhamu. Psi byli postiženi silným zvracením, průjmem a vysokou horečkou a jejich organismus se rychle dehydroval. Většina z nich se asi do deseti dnů zotavila.   Veterináři radí majitelům, aby jim v případě, že se u jejich psů objeví zmíněné příznaky, rychle zajistili odbornou pomoc. Od majitelů těch, kteří onemocněli, se snaží získat podrobné informace o tom, co psi na procházce dělali, aby zjistili případné shodné údaje, které by je mohli posunout dál.   Mezi uvažovanými příčinami jsou infekce, požití jedovatých hub, roztoči, lesní mravenci, řasy a klíšťata.   Nemoc se už údajně objevila předloni v okolí Nottinghamu. V oblasti Sandringhamu byla loni poprvé zjištěna v létě, nejvíc případů bylo hlášeno v září.   pz hej  