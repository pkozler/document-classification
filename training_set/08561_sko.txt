 Univerzita Palackého v Olomouci udělí dva čestné doktoráty  Olomouc 2. května (ČTK) - Zakladateli fetální medicíny Kyprosi Nicolaidesovi z Británie a významné osobnosti v oboru farmaceutické chemie Lumíru Hanušovi z Izraele udělí Univerzita Palackého v Olomouci čestné doktoráty. Tituly jim vedení univerzity předá ve středu na návrh vědecké rady Lékařské fakulty UP, sdělil dnes ČTK Radek Palaščák z oddělení komunikace UP.   Nicolaides se věnuje fetální medicíně, jež se zabývá diagnózou a léčbou plodu v děloze. V roce 1992 na Lékařské fakultě UP vedl první ultrazvukový kurz prenatální diagnostiky, s tamním Ústavem lékařské genetiky a fetální medicíny dlouhodobě spolupracuje. Nicolaides se dále zabývá screeningem a prevencí předčasného porodu, růstovou retardací plodu a fetální terapií.   Olomoucký rodák Lumír Hanuš zaměřil od počátku své profesní kariéry hlavní pozornost na identifikaci návykových přírodních látek a výzkum regulačních mechanismů jejich působení na člověka. Napsal nejméně 100 původních vědeckých prací a přehledových článků publikovaných v nejprestižnějších světových vědeckých časopisech. "Je autorem několika prioritních objevů, které významně přispěly k rozvoji poznatků o působení cannabinoidů na molekulární úrovni. Svými objevnými pracemi otevřel cestu pro terapii drogových závislostí. Jde o výraznou vědeckou osobnost uznávanou na celém světě," zdůraznil Kolář. Hanuš působí na Hebrejské univerzitě v Jeruzalémě.   V minulosti Univerzita Palackého udělila čestný doktorát například veřejnému ochránci práv Otakaru Motejlovi, malíři a sochaři Ivanu Theimerovi či heraldikovi Jiřímu Loudovi. Titul získal mimo jiné i americký hematoonkolog Robert Kyle a přední český interpret duchovní hudby a varhanní mistr Antonín Schindler.   srd snm  