 Tvorba  Jana Švankmajera se představí na festivalu v Rotterdamu  --------------------    Ke zpravodajství: FOTO ve Fotobance  ID foto: F201011300269601, P201004140809401, P201004140819101   --------------------    Praha 21. ledna (ČTK) - Nový film Jana Švankmajera Přežít svůj život bude zastupovat českou filmovou tvorbu na 40. ročníku Mezinárodního filmového festivalu, který se v holandském Rotterdamukoná od 26. ledna do 6. února. Uvedený bude v oficiálním programu, zatímco na koprodukční trh CineMart byl vybrán jeho projekt Hmyz. V doprovodném programu představí výtvarnou tvorbu tvůrce výstava jeho koláží. ČTK o tom informovala Lenka Šindelářová z Českého filmového centra.   Rotterdamský filmový festival má široký záběr ve výběru filmů. K vidění jsou tam snímky uznávaných i méně známých režisérů. Zastoupena je hraná, dokumentární i krátkometrážní tvorba.   Film Přežít svůj život se bude promítat v nesoutěžní sekci Spectrum Tato, která upozorňuje na výrazné filmové počiny roku, nové práce osobitých autorů a na aktuální, silné a inovativní filmy. Snímek se bude v této sekci promítat čtyřikrát.   Součástí festivalu je 28. koprodukční trh CineMart, který se uskuteční od 30. ledna do 2. února. Každoročně představuje několik desítek vybraných projektů. Filmovým profesionálům z celého světa nabízí možnost prezentace filmů i možnost najít potenciální partnery pro jejich realizaci. Švankmajerův projekt s názvem Hmyz představí produkční společnost Athanor.   Doprovodný program festivalu nabídne také výstavu Švankmajerových koláží z filmu Přežít svůj život. K vidění bude v Českém centru v Rotterdamu od 1. února do 7. března.   ač dr  