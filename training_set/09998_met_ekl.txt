 Ústecký kraj zase trápí smog, možná zase dojde na regulaci  Ústí nad Labem 31. ledna (ČTK) - V Ústeckém kraji opět hrozí vyhlášení smogové regulace. Koncentrace prachu v Podkrušnohoří během dneška výrazně stouply a v Mostě už překročily povolené hodnoty více než čtyřnásobně. Zlepšení rozptylových podmínek se zatím nečeká, řekl ČTK Martin Novák z ústecké pobočky Českého hydrometeorologického ústavu. Je možné, že už dnes večer bude vyhlášen stav regulace, který omezuje největší znečišťovatele.   Okamžité koncentrace polétavého prachu PM10 dosáhly v Mostě už dopoledne hodnoty 221 mikrogramů na metr krychlový, přičemž povolená hodnota je 50 mikrogramů. Podobné je to i v centru Ústí nad Labem, kde naměřili okamžitou koncentraci 216 mikrogramů. Smogová regulace se vyhlašuje tehdy, když průměr za 24 hodin přesáhne 150 mikrogramů.   Pokud by se situace nezměnila, regulace by byla vyhlášena zřejmě už dnes večer. Dotkla by se především povrchových dolů a energetických zařízení, která by musely omezit provoz. "Skutečně je významná pravděpodobnost, že na regulaci dojde," řekl ČTK Novák. "Rozptylové podmínky jsou mírně nepříznivé až nepříznivé a dneska to nezmění," dodal.   Je to už potřetí během letošní zimy, kdy Podkrušnohoří trápí přílišné koncentrace prachu; smogová regulace už byla vyhlášena na počátku prosince a na přelomu roku. O rok dřív přitom nebyla vyhlášena ani jednou a odborníci tehdy soudili, že problémy se smogem už se kraje netýkají.   jtb jpt  