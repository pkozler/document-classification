 Matka postiženého dítěte obvinila Camerona z porušení slibu   Londýn 20. ledna (zpravodaj ČTK) - Matka těžce postiženého dítěte obvinila britského premiéra Davida Camerona, který se s ní sešel během předvolební kampaně, z porušení slibu. Podle ní zaváděné rozpočtové škrty způsobily, že jí místní radnice nemohla pomoci s péčí o postiženou šestiletou dceru. Cameron dnes uvedl, že je případem "velmi znepokojen", ale nemyslí si, že by souvisel se škrty.   Cameron navštívil Riven Vincentovou a její šestiletou dcerou Celyn v Bristolu před loňskými parlamentními volbami. Podle ní při schůzce slíbil, že udělá víc pro rodiny s postiženými dětmi.   Riven Vincentová ve středu nechala na oblíbené internetové stránce britských matek Mumsnet vzkaz, že bude muset svou dceru umístit do ústavu, protože již nemá sílu se o ní doma starat. Místní radnice ji odmítla poskytnout větší pomoc, než je šest hodin týdně takzvané respitní péče, která má rodičům umožnit si odpočinout. Celyn je ochrnutá na všechny končetiny, trpí mozkovou obrnou a epilepsií a vyžaduje péči 24 hodin denně.   "Osobně nám před volbami slíbil, že dcera i celé zdravotnictví budou v jeho rukách v bezpečí," uvedla Vincentová. "Ale zjevně porušil svůj slib."   "Premiér je velmi znepokojen tím, co slyšel. Napsal Riven Vincentové a vyžádal si od místního poslance podrobnosti celého případu," uvedl premiérův mluvčí. "Vyzval také poslance, aby na místní radnici dohlédl na to, že (Vincentová) dostává veškerou péči, na kterou má nárok."   Vincentová se domnívá, že příčinou jejích problémů jsou rozsáhlé rozpočtové škrty, které zavádí vláda konzervativců a liberálních demokratů snižující vysoký deficit. "Toto je vedlejší důsledek škrtů," řekla listu The Guardian. "Mohl před mnoha takovými problémy rodiny s postiženými dětmi ochránit. Kdybych nebyla tak unavená, tak by mě to pobouřilo," dodala.   "Jako premiér chci pomáhat rodinám v takové situaci, a proto jsme v době šetření vyčlenili stamiliony liber navíc na krátkodobou odlehčovací péči a na pomoc rodinám, které se starají o postižené děti," řekl Cameron. "Nemyslím, že je souvislost mezi nevyhnutelnými škrty...a tímto individuálním případem."   Vláda vyčlenila během čtyř let na krátkodobou péči 800 milionů liber (asi 23 miliard korun). Podle Vincentové to ale nestačí. Navíc tyto peníze nemusejí být povinně využity na tento účel a radnice nucené k rozsáhlým úsporám je mohou využít jinak.   Cameronův syn Ivan, který zemřel jako šestiletý v roce 2009, také trpěl mozkovou obrnou. "Zažil jsem to sám a vím, jak to může být těžké a jak se rodiny mohou dostat na pokraj svých sil a nevědí, jak se budou starat o někoho, koho milují," řekl Cameron.   ml hej  