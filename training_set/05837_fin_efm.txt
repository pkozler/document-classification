 Zisk Goldman Sachs ve čtvrtletí klesl o 53,4 procenta  New York 19. ledna (ČTK) - Čistý zisk americké investiční banky Goldman Sachs ve čtvrtém čtvrtletí klesl o 53,4 procenta na 2,23 miliardy USD (40,1 miliardy Kč). Ke slabším výsledkům částečně přispěl nižší zájem o obchodování s cennými papíry s fixním výnosem.   Výsledky jsou již po zaplacení dividend u prioritních akcií. Zisk na akcii činil 3,79 dolaru a překonal tak odhady analytiků dotazovaných agenturou Thomson Reuters, kteří čekali v průměru zisk jen 3,76 dolaru na akcii.   Čisté příjmy se snížily o deset procent na 8,64 miliardy USD. Čisté příjmy z obchodování s cennými papíry s fixním výnosem, jako jsou obligace a prioritní akcie, měnami a komoditami činily 1,64 miliardy USD. Ve srovnání s předchozím čtvrtletím klesly o 39 procent a meziročně o 47,6 procenta. Důvodem podle banky byla nižší aktivita klientů, napsaly agentury AP a Reuters.   irl vju  