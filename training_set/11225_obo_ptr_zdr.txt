 Obchodníci nebudou kvůli dioxinům označovat maso a vejce  Doplnili jsme vyjádření Potravinářské komory ve 3. odstavci.   --------------------    Praha 11. ledna (ČTK) - Obchodní řetězce odmítly výzvu Agrární a Potravinářské komory, aby kvůli nálezu rakovinotvorných dioxinů v Německu zavedly v tuzemských prodejnách mimořádné značení masa a vajec. Obchodníci tvrdí, že před označením například nápisem "Bez dioxinů" by každý potravinářský výrobek musel být testován v laboratoři, což by bylo komplikované a drahé. Zdravotní nezávadnost masa a vajec by podle obchodníků měli garantovat dovozci těchto potravin.   Prezident Svazu obchodu a cestovního ruchu ČR Zdeněk Juračka dnes ČTK řekl, že obchodníci návrh potravinářských firem a zemědělců konzultovali se Státní veterinární správou a Státní zemědělskou a potravinářskou inspekcí. "Bylo nám řečeno, že potraviny takto plošně značit nemůžeme, protože každý výrobek by musel být nejprve odborně analyzován, jinak by nám to inspekce zakázala. Testování by se velmi prodražilo," uvedl Juračka, podle kterého obchodní řetězce dovážejí do Česka jen minimální množství masa a vajec.   S Juračkovým vyjádřením zásadně nesouhlasí mluvčí Potravinářské komory Dana Večeřová. "Řetězce patří k enormním dovozcům potravin, včetně masa," uvedla s tím, že zvláště v prodejnách některých obchodních řetězců není prakticky možné koupit maso pocházející z českých chovů. To, co chtějí obchodníci po dovozcích a zpracovatelích, by podle ní měli dodržovat také oni sami, řekla ČTK.   Maso a vejce by podle Juračky měli nechat prověřit jejich dovozci. "My pak v prodejnách můžeme zveřejnit informaci, že například toto maso je prověřené. Tento způsob by podle našeho názoru byl rychlejší," řekl Juračka.   K zavedení mimořádného značení masa a vajec v prodejnách vyzvali potravináři a zemědělci obchodníky v pondělí. "Tato výzva je zaměřena především na obchodní řetězce, které v současné době obchodují převážnou většinu prodávaných potravin na tuzemském trhu a významný podíl z tohoto objemu tvoří dovozové zboží, včetně německého," stojí v prohlášení.   Prezident Potravinářské komory Miroslav Toman v pondělí uvedl, že obchodníci mohou využít znalosti a možnosti dohledání původu prodávaných potravin a tuto informaci pak obratem poskytnout svým zákazníkům jako záruku a "bonus k nákupu".   Vyšetřování v Německu ukázalo, že se nadměrné úrovně dioxinů vyskytly ve vejcích, kuřecím a vepřovém mase. Úřady v Německu proto minulý týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů. Do neděle ale úřady v prověřování situace pokročily a uzavřené farmy opět otevírají. Dolní Sasko například uvádí, že ze 4400 uzavřených farem jich zůstalo pod zákazem kvůli dalším testům jen 1470.   Ministr zemědělství Ivan Fuksa v pondělí ubezpečil, že české dozorové orgány dosud nezjistily žádný výskyt dioxinu v dovezeném mase a vejcích. Podle ministra není proto zatím důvod uzavírat hranice s Německem, ke kterému minulý týden vyzvala Agrární komora. Dozorové orgány budou dovážené potraviny i krmiva kontrolovat dál.   beh vju mha  