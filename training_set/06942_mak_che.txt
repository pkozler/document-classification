 ČSÚ: Ceny pohonných hmot v uplynulém týdnu nepatrně klesly  Praha 13. května (ČTK) - Ceny pohonných hmot v uplynulém týdnu nepatrně klesly. Nejprodávanější benzin Natural 95 u čerpacích stanic zlevnil o dva haléře na průměrných 35,35 koruny za litr. Motorová nafta byla levnější o čtyři haléře na 34,59 koruny za litr. Vyplývá to z dnešních údajů Českého statistického úřadu.   Nejvýrazněji se snížila cena benzinu Special 91, a to o osm haléřů na průměrných 33,74 koruny za litr. Levnější byl také plyn LPG, jeho cena klesla o dva haléře na průměrných 17,37 Kč/l.   Ceny pohonných hmot pravidelně sleduje i společnost CCS. Podle jejích pondělních údajů ceny benzinu v předchozím týdnu rostly a stále se držely na rekordních hodnotách. Natural 95 zdražil o 17 haléřů na 35,23 koruny za litr. Průměrná cena nafty se snížila o čtyři haléře na 34,45 Kč/l.   Podle analytika Petra Čermáka ze společnosti Colosseum ceny u čerpacích stanic reagovaly na zdražení benzinu a nafty na burze v Rotterdamu. V průběhu minulého týdne ale klesla cena ropy, což by mělo přinést mírné zlevnění. Dodal, že zlevňování pohonných hmot zbrzdí oslabení kurzu koruny vůči dolaru.   jap vju  