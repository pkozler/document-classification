 Soubor 420people oslaví zařazení do video knihovny Numéridanse  Praha 10. ledna (ČTK) - Taneční soubor 420people oslaví své zařazení do mezinárodní online video knihovny  Numéridanse  premiérou programu s názvem Zaměřeni na detail 2, která se uskuteční 17. ledna na Nové scéně pražského Národního divadla. (ND). Hosty představení budou Michael Schumacher a Kenzo Kusuda. ČTK o tom informoval mluvčí Nové scény ND Jan Plíhal.   "Mezinárodní taneční videotéka Numéridanse bude do provozu slavnostně uvedena 24. ledna v Paříži za účasti protagonistů 420people Nataši Novotné a Václava Kuneše," uvedl Plíhal. Dodal, že prestižního zařazení do videotéky Numéridanse se 420people dočkal jako první tuzemský taneční soubor.   Mezinárodní online video knihovna Numéridanse je spravována lyonským Domem tance. Hlavním partnerem projektu i jeho nových webových stránek je Nadace BNP Paribas podporující současný tanec.   Komorně laděný program Zaměřeni na detail 2 navazuje na loňský projekt Zaměřeni na detail, ve kterém se představili izraelská tanečnice Talie Pazová a Brazilec Samir Calixto.   Host programu Zaměřeni na detail 2 americký tanečník a mistr improvizace Schumacher nabídne svou Biology Session Nr. 10. Jako druhý zahraniční host se poprvé v Praze představí japonský tvůrce žijící v Nizozemí choreograf a tanečník Kusuda, který divákům nabídne duet s názvem Moisture Rocket. Intimní atmosféru podtrhne Sacrebleu Nataši Novotné, o kontrastní element večera se postará jediné trio představení Golden Crock Václava Kuneše.   "I tentokrát bude vystoupení zaostřeno na detail, ať už v sólové výpovědi tanečníka, preciznosti pohybového slovníku, v nuanci vtipu, choreografického záměru nebo v improvizaci jako koření celého večera," podotkl Plíhal.   V souvislosti s uvedením pražské premiéry Zaměřeni na detail 2 se o den dříve 16. ledna uskuteční i workshop s Schumacherem zaměřený na improvizační techniky.   Se souborem 420people na Novou scénu ND loni poprvé vstoupil současný tanec. Vedení ND se podle ředitele Nové scény Štefana Kubišty rozhodlo otevřít své prostory mladým nadějným souborům. Nová scéna také od ledna zahájila činnost tanečního studia, kde Novotná působí jako jedna z lektorek.   Roman Jireš mkv  