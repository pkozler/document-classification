 Za odložení novorozence do sněhu v Příbrami dostala žena podmínku  Příbram 6. ledna (ČTK) - Matce, která loni v Příbrami odložila své novorozeně do sněhu, dnes příbramský okresní soud uložil tříletou podmínku s odkladem na pět let. Dívku zachránil kolemjdoucí, skončila v kojeneckém ústavu.   Dítě se podařilo zachránit, přestože leželo v chumelenici na sněhu jen v lehkých hadřících a košilce. Podle žalobce ho dělily od smrti jen minuty. Bylo při vědomí, ale silně podchlazené. "Naštěstí se lékařům podařilo obnovit jeho životní funkce," uvedl státní zástupce.   Obžalovaná své těhotenství skrývala a dítě porodila doma. U soudu řekla, že tehdy nevěděla, co činí. "Svého činu strašně lituji, mrzí mě to. Malou jsem si strašně oblíbila, nechci ji ztratit," řekla dnes při závěrečné řeči. Za pokus o vraždu novorozeného dítěte jí hrozilo až osmileté vězení, státní zástupce navrhoval trest v polovině zákonné sazby. Podle něj šlo o společensky vysoce škodlivé jednání, byť se z dnešního pohledu může zdát, že se zase tolik nestalo.   Podotkl, že žena se na porod nijak nepřipravovala a nepořídila si pro dítě výbavu. "Lze pochybovat o tom, že se o ně chtěla starat a ponechat si ho," poznamenal. Za polehčující okolnost označil její dosavadní bezúhonnost i to, že událost nemá pro dítě žádné trvalé následky.   Obhájce poukázal na to, že se žena k činu doznala, chce se o dítě starat a vytvořit mu zdravé prostředí. Podle zprávy z kojeneckého ústavu, kterou dnes soudce četl, má obžalovaná o dítě skutečně zájem a často s ním pobývá. Žena se podle advokáta dostala do tíživé situace, kterou neuměla vyřešit. Příčinou podle něj mohly být špatné vztahy v rodině, svou roli mohla hrát i skutečnost, že otcem je bývalý přítel, a obava, jak to přijme její aktuální partner. Poukázal na to, že rodiče obžalované si nevšimli těhotenství ani toho, že se trápí. To se mu připadá zvláštní. "Jsem přesvědčen, že všechny problémy vznikly v rodině," uvedl.   Znalec z oboru psychiatrie Jiří Raboch u soudu řekl, že obžalovaná má snížený intelekt, ale ne do patologického pásma, a mírně snížené ovládací schopnosti. Podle posudku má IQ 81. Chování mladé ženy, které bylo v době činu 21 let, vykazuje podle Rabocha rysy nevyzrálosti a lehkovážnosti. O dítě je nicméně schopna se postarat, ale je limitována disharmonickou strukturou své osobnosti, dodal.   Podle znalce z oboru porodnictví Jaroslava Živného byl zázrak, že dítě přežilo, protože nemělo podvázaný pupečník a mohlo vykrvácet. Ohrožena na životě podle něj byla i matka. Intenzita laktační psychózy může být různá, ale v tomto případě ji lze podle lékaře těžko specifikovat, neboť nejsou k dispozici žádní svědci.   Žalobce poukázal na to, že žena se po porodu chovala racionálně - uklidila a vyčistila koberec. Psychóza se ale podle znalce mohla dostavit i později, navíc i v rozrušení je někdy člověk schopen určitého racionálního chování, namítl.   khj mol  