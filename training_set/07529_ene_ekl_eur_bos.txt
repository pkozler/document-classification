 EU splní své závazky, do 2020 obnovitelné zdroje přesáhnou 20 pct  Doplnili jsme tabulku v závěru zprávy.   --------------------    Brusel 4. ledna (zpravodaj ČTK) - Evropská unie splní svůj závazek, že do roku 2020 bude pětina její konečné energetické spotřeby pocházet z obnovitelných zdrojů. Vyplývá to z analýzy, kterou dnes zveřejnila Evropská asociace pro větrnou energii (EWEA). Závazky splní i Česko, které před časem slíbilo, že do roku 2020 bude z obnovitelné energie pocházet 13 procent konečné energetické spotřeby.   "Když dáme dohromady akční plány všech 27 členských států EU, je zřejmé, že podíl obnovitelných zdrojů energie na konečné spotřebě dosáhne 20,7 procenta," uvedl jeden ze šéfů EWEA Justin Wilkes.   Podíl obnovitelných zdrojů by byl ještě nepatrně vyšší, kdyby své závazky splnily i Itálie a Lucembursko. To jsou jediné dva členské státy, které velmi pravděpodobně do roku 2020 neuspějí. V ČR by měl podíl obnovitelných zdrojů činit 13,5 procenta.   Zdaleka nejrozšířenějším obnovitelným zdrojem bude v roce 2020 v EU větrná energie, která bude tvořit celkem 14 procent celkové poptávky po elektřině. Zemí s největším podílem větrných elektráren na celkové poptávce bude Irsko s 36,4 procenta následované Dánskem s 31 procenty.   Své závazky nicméně nejvíce překročí Bulharsko, a to o 2,8 procenta. Výrazně lépe než očekávaly si povedou i Španělsko, Řecko, Maďarsko a Německo. Celkem závazky překoná 15 členských států EU a deset z nich je přesně splní.   "Je velmi povzbuzující, že 25 z 27 členských států překoná či splní své cíle. To ukazuje, že velká většina zemí EU jasně chápe výhody obnovitelných zdrojů energie," uvedl Wilkes.     Podíl obnovitelných zdrojů na celkové spotřebě energie   ------------------------------------------------------       stát  stanovený cíl podílu obnovitelné energie (v pct)  skutečný předpoklad v roce 2020 (v pct)  rozdíl mezi závazky a realitou (v pct)     Rakousko  34  34,2  0,2     Belgie  13  13  0     Bulharsko  16  18,8  2,8     Kypr  13  13  0     Česká republika  13  13,5  0,5     Dánsko  30  30,4  0,4     Estonsko  25  25  0     Finsko  38  38  0     Francie  23  23  0     Německo  18  19,6  1,6     Řecko  18  20,2  2,2     Maďarsko  13  14,7  1,7     Irsko  16  16  0     Itálie  17  16,1  -0,9     Lotyšsko  40  40  0     Litva  23  24  1     Lucembursko  11  8,9  2,1     Malta  10  10,2  0,2     Nizozemsko  14  14,5  0,5     Polsko  15  15,5  0,5     Portugalsko  31  31  0     Rumunsko  24  24  0     Slovensko  14  15,3  1,3     Slovinsko  25  25,3  0,3     Španělsko  20  22,7  2,7     Švédsko  49  50,2  1,2     Velká Británie  15  15  0     urm jw  