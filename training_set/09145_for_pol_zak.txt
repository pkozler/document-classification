 Parlamentní výbor rozhodne o prohlídkách v úřadech Berlusconiho  V 1., 9. a 10. odst. jsme rozšířili o prohlášení Ruby a Sabiny Beganové.   --------------------    Řím 19. ledna (ČTK) - Výbor italského parlamentu dnes odložil na příští týdny rozhodnutí, zda na žádost milánské prokuratury povolí prohlídky v kancelářích spadajících pod kompetenci předsedy vlády Silvia Berlusconiho. Prohlídky požaduje prokuratura v rámci vyšetřování premiéra pro podezření z intimního styku s nezletilou dívkou za úplatu a ze zneužití pravomoci. Dívka, s níž měl premiér údajně intimní styk, to dnes znovu popřela.   Žádost prokuratury měl parlamentní výbor posoudit dnes, ale zpravodaj výboru požadoval více času k prostudování 389 stránek dokumentace, kterou prokuratura dodala. "Sejdeme se příští úterý, abychom dokumenty prostudovali. Myslím, že k rozhodnutí budeme potřebovat tak deset až čtrnáct dní," řekl předseda výboru Pierluigi Castagnetti.   Dokumenty obsahují zejména záznamy telefonních odposlechů a svědectví mladých žen, které tvrdí, že se účastnily soukromých večírků v Berlusconiho vile v Arcore u Milána. V pondělí byly předány parlamentu, ale některé části z nich unikly do tisku.   Milánská prokuratura Berlusconiho podezírá, že měl intimní vztahy s mladou Maročankou Ruby, která byla v té době nezletilá. Prostituce jako taková v Itálii zakázána není, ale trestný je takový vztah s nezletilou osobou. Prokuratura vyšetřuje premiéra také kvůli tomu, že údajně zneužil svého postavení, když zařídil, aby byla propuštěna. Ruby byla zadržena pro údajnou krádež.   V rámci tohoto vyšetřování chce prokuratura získat povolení k prohlídkám v kancelářích Berlusconiho důvěrníka Guiseppa Spinelliho. Tyto kanceláře spadají pod kompetenci předsedy vlády.   Spinelli podle prokuratury dával mladým prostitutkám obálky obsahující nejméně 5000 eur (120.000 Kč). Údajně byl také pověřen správou bytů poskytovaných zdarma mladým ženám výměnou za jejich údajné služby.   "Ve skutečnosti je to velmi prosté," prohlásil Spinelli pro státní televizi Rai. "Pomáháme lidem, kteří mají problémy. Chápu, že ten, kdo nezná situaci, neporozumí. Nemůžete vědět, kolika lidem jsme pomohli," dodal.   Šéf vlády několikrát zopakoval, že s Ruby jednal pouze galantně a jako člověk s otevřeným srdcem připravený pomoci těm, kdo to potřebují. On i dívka shodně popřeli, že by spolu měli intimní vztah.   Ruby dnes v televizi řekla, že se jí Berlusconi nikdy ani nedotkl. "Vážím si ho jako člověka a za to, že mi pomohl a nic za to nechtěl," uvedla. Popřela také, že by za mlčení o údajném intimním styku od šéfa vlády chtěla pět milionů eur (120 milionů Kč), jak psal italský tisk.   I Sabina Beganová, zmiňováná v předchozí aféře s Berlusconiho večírky v Římě a na Sardinii, dnes v televizi popřela, že by se večírky zvrhávaly v orgie. "Vše je vymyšlené, je to absurdní," zdůraznila. "Ty mladé dívky by udělaly cokoli, jen aby se ocitly v novinách a byly fotografovány," řekla k telefonním odposlechům a svědectvím, jež nashromáždila milánská prokuratura. Vyloučila, že by měl Berlusconi intimní vztahy s nezletilými.   Berlusconi v úterý večer vyloučil, že by kvůli této aféře podal demisi. "Zbláznili jste se?" zeptal se novinářů. "Jsem naprosto klidný a bavím se," dodal.   Podle něj parlament zasáhne, aby případ milánské prokuratuře odebral a předal tribunálu ministrů. Oznámil také, že se nedostaví na předvolání prokuratury do Milána o tomto víkendu. "Moji právníci mi řekli, že Milán není kompetentním soudem, není logické, abych tam chodil," řekl. Aféru označil za "mediální konstrukci".   Připomněl, že to byl on, kdo inicioval zákon proti prostituci nezletilých v roce 2006.   pel  