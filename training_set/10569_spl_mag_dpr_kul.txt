 V Hamburku funguje největší modelové letiště na světě  --------------------    Ke zpravodajství: FOTO ve Fotobance  ID foto:  F201105040314701 ,  F201105040314601 ,  F201105040314301 ,  P200903260884901 ,  P200903260888501    --------------------    Berlín 5. května (zpravodaj ČTK) - Hamburk má nové lákadlo pro malé i velké návštěvníky tohoto severoněmeckého města: největší funkční modelové letiště na světě. Téměř identická zmenšená kopie hamburského vzdušného přístavu vyrostla ve známém muzeu miniatur Wunderland, které se může pochlubit i největší modelovou železnicí na planetě.   Letiště Knuffingen, jak ho autoři nazvali, se rozkládá na ploše 125 metrů čtverečních a oproti originálu je zmenšené v poměru 1:87. Jinak funguje stejně jako jeho "velký bratříček". Každý den se na něm odehraje na 180 startů a přistání miniaturních letadel v barvách skutečných aerolinií, jejichž provoz řídí počítače a satelitní technika.   "Největší výzvou bylo vůbec to postavit," přiznal při středečním slavnostním zahájením provozu duchovní otec letiště a stavitel Gerrit Braun. "Nikde ve světě není nic srovnatelného, na čem bychom se mohli poučit. Všechno jsme si museli vyvinout sami, od pohánění malého cateringového auta až po satelitní systém, který řídí 40 letadel a 90 vozidel," vysvětlil tvůrce, který s kolegy plánováním modelu a jeho stavbou strávit šest let.   Dění na letišti u fiktivního města Knuffingen je tak realistické, že podle Brauna udivuje i profesionální piloty. Nadšený z něj byl také bývalý pilot jiných silných strojů Niki Lauda. "Je to senzační. Nikdy jsem ve svém životě nic podobné neviděl," zářil jako malý kluk někdejší mistr světa ve formuli 1, který provoz letiště zahájil spolu s hamburským primátorem Olafem Scholzem.   Tvůrci projektu, který stál 3,5 milionu eur (84,6 milionu Kč), si od něj slibují, že přitáhne další návštěvníky do jejich Wunderlandu. Ten už se teď řadí mezi nejvyhledávanější německá muzea. Od roku 2001, kdy bylo v bývalém skladišti ve čtvrti Speicherstadt otevřeno, ho navštívilo téměř osm milionů lidí.   Jeho hlavním lákadlem byla až dosud největší modelová železnice světa ve formátu H0. Tu doplňuje sedm zmenšených skutečných měst a krajin, kterými projíždí zhruba 930 vlaků a 9200 aut. To vše je zalidněno asi 215.000 figurkami lidí při různých činnostech, některých dokonce velmi intimních. A když se setmí, což je v muzeu zhruba každou půlhodinu, rozzáří se modely tisíci malými světly. To platí i o novém letišti, kde provoz nekončí ani po soumraku, ale až po zavírací době.   Filip Nerad kš  