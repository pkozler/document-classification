 V polském dole zemřeli dva horníci, čtyři uvězněni v podzemí  Varšava 6. května (ČTK) - Při čtvrtečním požáru v uhelném dole na jihu Polska zemřeli dva horníci, 12 bylo zraněno a dalších čtyři zůstali uvězněni v podzemí. Podle zpravodajského serveru TVN24.pl záchranáři s nimi navázali kontakt a snaží se je vyprostit.   Ve čtvrtek večer se v části dolu Krupinski v jihoslezské obci Suszec vznítil metan. Neštěstí se stalo v hloubce 820 metrů pod zemí. V tu dobu se v místě nacházelo 32 horníků, většině se podařilo utéct.   Podle vlastníka dolu, společnosti Jastrzebska Spólka Weglowa (JSW), zahynuli záchranáři, s nimiž ztratilo vedení na povrchu kontakt. Dvojice se pokoušela dostat k uvězněným kolegům.   Dvanáct horníků utrpělo vážné popáleniny, uvedl polský rozhlas. Úřady se ale zatím k jejich stavu nevyjádřily. Záchranáři se k posledním pěti zraněným dostali asi čtyři hodiny po vznícení metanu a během noci na dnešek je vyzvedli na povrch. Zbývající horníci jsou stále v šachtě, protože teploty kolem 45 stupňů Celsia a hustý kouř jejich vyproštění doposud neumožnily.   Vlastník dolu neštěstí nenazývá explozí, ale lokalizovaným vznícením metanu, uvedl rozhlas. Poslední podobný požár se udál v polském dole nedaleko Katovic v polovině března. Nikdo tehdy nebyl zraněn. V září 2009 při výbuchu metanu v dole Wujek ve Slezsku zahynulo 20 lidí.   zpt mik  