 Kvůli výpovědím lékařů je v Olomouci ohrožená péče o nedonošené  Opravili jsme ve 2. odstavci nesprávné "V perinatologickém centru je šest lékařů a výpověď dali tři." na správné "V perinatologickém centru podalo výpověď šest lékařů, zůstávají tři."   --------------------    Olomouc 11. ledna (ČTK) - Fakultní nemocnice Olomouc nebude moci od března zajistit péči o nedonošené děti, pokud budou tamní lékaři trvat na výpovědích. Velmi ohrožené je i oddělení anesteziologie a resuscitace, kde hrozí snížení počtu provozuschopných operačních sálů. Novinářům to dnes řekl ředitel Fakultní nemocnice Olomouc Radomír Maráček po jednání ředitelů nemocnic, zástupců zdravotní záchranné služby i zdravotních pojišťoven s vedením kraje, na němž domlouvali řešení možné krizové situace.     "V perinatologickém centru podalo výpověď šest lékařů a zůstávají tři. V takové situaci bychom nebyli schopni zajistit specializovanou péči o nedonošené děti," uvedl Maráček. Podle něj už v průběhu února budou maminky, u nich je předpoklad narození nedonošeného dítěte, směřovány do jiných center v Ostravě a Brně. "Těmto centrům jsme informace dali a jejich vedení nyní bude situaci analyzovat," doplnil Maráček.   Z oddělení kliniky anesteziologie a resuscitace dalo výpověď 30 z necelých 50 lékařů a na chirurgii 25 lékařů z 30. Lékaři tak budou muset odložit plánované operace, lékaři budou schopni zajistit jen akutní péči.   Nemocničním lékařům vadí současný stav ve zdravotnictví, chtějí také 1,5 až trojnásobek současných platů. Lékařský odborový klub hrozí, že v celé zemi 1. března přestane chodit do nemocnici více než 3800 lékařů.   Podle Maráčka vedení Fakultní nemocnice s lékaři stále jedná a má zájem, aby v zařízení zůstali. Nemůže jim ale slíbit zvýšení platů. "Jsme schopni zaměstnancům pouze garantovat, že jim nesnížíme mzdy, byť fakultní nemocnice dostane méně peněz. Toto považujeme za velký úspěch," řekl ředitel. Hrubá průměrná mzda ve FNO podle něj činí zhruba 58.000 korun. Nemocnice se bude snažit získat lékaře i odjinud, ale prioritou zůstávají stávající lékaři.   Na území Olomouckého kraje je osm nemocnic akutní lůžkové péče. Výpovědi lékařů se týkají pouze olomoucké fakultní nemocnice. Jde o 132 lékařů z celkového počtu 620 lékařských úvazků. Určité výkony proto budou zřejmě přesměrovány do jiných nemocnic. Roli koordinátora na sebe vezme Olomoucký kraj. "Musíme koordinovat akutní lékařskou péči. Bude to znamenat vysoké nároky na logistiku při převozu pacientů našimi vozy," uvedl náměstek hejtmana Olomouckého kraje Michael Fischer. Podle něj bude možné po 1. březnu zajistit i super specializovanou péči, ale jen s vysokým napětím a po určitou dobu. Jak dlouho může tento stav trvat, nelze předem odhadnout. "Klíčovou roli v tomto má ministerstvo zdravotnictví," uvedl Fischer.   Pokud by krizová situace nastala a fakultní nemocnice by nemohla pacienty přijmout, jsou záchranáři připraveni je transportovat nejen do okolních nemocnic, ale i mimo Olomoucký kraj.   srd jpt    