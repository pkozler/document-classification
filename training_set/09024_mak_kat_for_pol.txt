 Japonci schválili mimořádný rozpočet na obnovu infrastruktury  --------------------    Ke zpravodajství: FOTO ve Fotobance  ID foto:  P201104240414301 ,  P201104260442201 ,  P201104270244601    --------------------    Tokio 2. května (ČTK) - Horní komora japonského parlamentu schválila návrh mimořádného rozpočtu ve výši čtyř bilionů jenů (asi 49 miliard USD; 802 miliard Kč), který bude použit na obnovu infrastruktury poničené při nedávném zemětřesení na severovýchodě země. V sobotu návrh schválila dolní komora, takže záměru už nestojí nic v cestě. Jde o první část peněz, které budou Japonci celkem potřebovat.   Zemětřesení a následná vlna cunami v Japonsku napáchaly nejrozsáhlejší škody od druhé světové války. Celková výše škod se odhaduje na 300 miliard dolarů (zhruba 4,9 bilionu Kč). Předpokládá se, že vláda bude postupně uvolňovat další finanční prostředky, především na obnovu infrastruktury a výstavbu nových budov.   Dohoda na uvolnění dalších peněz ale bude patrně složitější. Zahrnovat by totiž měla kombinaci zvýšení daní a emisi dluhopisů, což může japonské ekonomice uškodit. Japonsko je už teď nejzadluženější vyspělou zemí a jeho veřejný dluh je asi dvakrát větší než jeho hrubý domácí produkt. Ten se pohybuje kolem pěti bilionů dolarů (asi 81 bilionů Kč).   Nepopulární Demokratická strana premiéra Naota Kana má většinu v dolní komoře parlamentu, pokud chce ale nějaký návrh prosadit, v horní komoře se musí spoléhat na spolupráci opozice. Silně nepopulární je i sám premiér, jemuž kritici vyčítají způsob, jak se ke krizi postavil. Kan řekl, že země patrně bude muset vydat další dluhopisy, aby byla schopna financovat další mimořádné rozpočty.   Část analytiků se domnívá, že pokud premiér nebude schopen zajistit, aby parlament odhlasoval další výdaje, bude nucen odstoupit. Téměř čtvrtina respondentů v nejnovějším průzkumu agentury Kjódó si myslí, že premiér by měl odstoupit hned.   "Naším hlavním záměrem je zajistit zdroje příjmu, ale zároveň podrobně vyhodnotit plán příjmů i výdajů," řekl novinářům ministr financí Jošihiko Noda. Podrobnosti ještě nerozhodl, pokud by však vláda chtěla rekonstrukci financovat mimořádnou emisí dluhopisů, pak by je podle ministra měla vydat odděleně od ostatních dluhopisů a pak je splatit ze zvláštních příjmových zdrojů.   Ministr řekl, že návrh druhého mimořádného rozpočtu by chtěl mít hotový co nejdříve. Přesný časový plán však neuvedl.   spr jw  