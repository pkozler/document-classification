 Schwarzeneggera prý stálo křeslo guvernéra 200 milionů dolarů  --------------------    Ke zpravodajství: FOTO ve Fotobance  ID foto: F201011240042501, F201012070000301   --------------------    Vídeň 16. ledna (ČTK) - Dnes již bývalý kalifornský guvernér Arnold Schwarzenegger se listu Krone ze svého rodného Rakouska svěřil, že křeslo guvernéra jej během dvou funkčních období stálo nejméně 200 milionů dolarů. Jak ale zdůraznil, stálo to za to.   Když prý někdejší představitel akčních hrdinů v hollywoodských trhácích spočítá výdaje a ušlé příjmy za natáčení v Hollywoodu, dělá to podle něho pravděpodobně více než 200 milionů dolarů (přes 3,5 miliardy korun).   "Ale nelituji. Stálo to za to," řekl představitel filmového Terminátora.   "Co bylo horší, že tento čas mi strašně ukrajoval z času pro rodinu. Tady toho mám hodně co napravovat," cituje list jeho slova. Nabitý pracovní program, kvůli němuž rodinu stále opouštěl, prý často v neděli večer vehnal jeho ženě a dětem slzy do očí.   "Nenávidíme tvoji práci," citoval Schwarzenegger členy své rodiny, kteří se tak vyjadřovali na počátku jeho prvního funkčního období, kdy každé pondělí ráno opouštěl svůj domov v Los Angeles a odlétal do kalifornského hlavního města Sacramenta. Vracel se až koncem týdne.     "Bylo to vždycky srdcervoucí. V druhém funkčním období to už bylo lepší. Snažil jsem se létat domů každý večer," řekl Schwarzenegger, který byl guvernérem od roku 2003. Počátkem ledna se po sedmi letech s úřadem guvernéra rozloučil a předal jej demokratu Jerrymu Brownovi. Za sebou zanechal podle analytiků rozporuplné dědictví. Mimo jiné obrovský rozpočtový deficit ve výši 28 miliard dolarů, který jeho nástupce bude muset řešit.   Po odchodu z úřadu prý chce nyní už bývalý kalifornský guvernér psát knihy; především pak autobiografii, o niž ho nakladatelé údajně uhánějí už dvě desetiletí. Slíbil také, že bude pokračovat v práci ve veřejné politice, ovšem zatím neupřesnil, zda se připojí k nějaké organizaci.   Návrat k filmařině se zdá nepravděpodobný, přinejmenším v hlavní roli. Muž, který býval filmovým Terminátorem, sám vyjádřil pochybnosti, že by měl dost trpělivosti na často zdlouhavé a pracné natáčení.   ko kš  