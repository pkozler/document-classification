 J&amp;T prý prodala podnikateli Vítkovi půlmilliardový dluh Sazky  Praha 11. ledna (ČTK) - Finanční skupina J&amp;T prodala podnikateli Radovanovi Vítkovi půlmiliardovou pohledávku, kterou držela za sázkovou společností Sazka. Napsal to dnes server Lidovky.cz s odvoláním na důvěryhodný zdroj. Prodej dluhu, který je z poloviny po splatnosti, se podle zdroje uskutečnil v úterý. Vítek tak spolu s dluhy Sazky, které získal od Raiffeisenbank a Komerční banky, drží pohledávky za téměř 1,5 miliardy Kč.   Vítek před časem uvedl, že pokud Sazka nesplatí dluhy do 17. ledna, podá na ni insolvenční návrh. "Je v zájmu akcionářů i věřitelů, aby Sazka fungovala a generovala co největší zisk, ne aby svou ztrátu ještě prohlubovala. Současný management Sazky prokázal svou neschopnost společnost řídit a měl by odejít. Jen v takovém případě se dá najít schůdné řešení celé situace," řekl Vítek.   Sazka odmítla, že by se se nacházela v insolvenční situaci. Mimořádná schůze výkonného výboru Českého svazu tělesné výchovy (ČSTV), největšího akcionáře Sazky, na níž se bude jednat o postoji svazu k návrhům na řešení situace Sazky, se koná ve středu.   Vítek připravuje plán restrukturalizace a fungování firmy. Chce navrhnout způsob oddlužení Sazky a vyrovnání všech jejích závazků i nový způsob financování českého sportu. Nabídku finanční pomoci dostali akcionáři Sazky i od dalších společností.   Sazka, kterou vlastní ČSTV ze zhruba 68 procent, čelí problémům mimo jiné kvůli vysokým splátkám za výstavbu pražské vysočanské O2 areny držitelům dluhopisů. Podle Martina Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   fd dvd  