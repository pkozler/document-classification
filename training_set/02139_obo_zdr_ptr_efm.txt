 SZPI nechala zavřít Kaufland v Kolíně, u potravin byl myší trus  Zprávu jsme upravili a aktualizovali v 3. a 4. odstavci o vyjádření společnosti Kaufland.   --------------------    Brno/Kolín 2. května (ČTK) - Státní zemědělská a potravinářská inspekce (SZPI) dnes nechala uzavřít hypermarket Kaufland na ulici Benešova v Kolíně. Inspektoři nalezli v prostorách prodejny myší trus. ČTK o tom informoval Michal Spáčil z tiskového oddělení inspekce.   Podle Spáčila byl myší trus nalezen "na ploše prodejny i v regálech s balenými potravinami". "Některé obaly byly poškozené," podotkl mluvčí.   Vedení společnosti Kaufland výsledky kontroly SZPI v kolínském hypermarketu překvapily. "Ve všech našich prodejnách pravidelně každý měsíc provádíme deratizační kontroly. Poslední na této prodejně byla provedena 21. dubna a nedošlo při ní k žádnému zjištění," sdělil dnes ČTK mluvčí hypermarketů Kaufland Michael Šperl.   Inspektoři do kolínské prodejny Kaufland znovu zamíří v úterý. "Pokud zjistí, že nedostatky byly odstraněny, bude poté prodejna opět otevřena," uvedl Spáčil. "Nyní podnikáme vše proto, aby mohla být prodejna buď ještě dnes nebo nejpozději v úterý ráno opět otevřena," podotkl Šperl.   Z obdobných důvodů uzavřel ve čtvrtek pražský inspektorát SZPI prodejnu Albert na Praze 9. V pátek povolil její otevření poté, co firma situaci napravila.   lab beh jpt  