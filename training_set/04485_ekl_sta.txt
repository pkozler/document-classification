 V zoo Ohrada začnou stavět nové pavilony za 45 milionů  --------------------    Ke zpravodajství: ilustrační FOTO ve Fotobance  ID foto: FO00422231, FO00424458   --------------------    Hluboká nad Vltavou (Českobudějovicko) 4. ledna (ČTK) - V zoo Ohrada v Hluboké nad Vltavou se letos začnou stavět další nové pavilony za téměř 45 milionů korun. Expozice velkých šelem, fauny horských oblastí, stepí a jihočeských mokřadů spolu s voliérami pro dravce budou hotovy v příštím roce. EU na projekt přispěje zhruba 32 miliony korun, řekl dnes ČTK ředitel zahrady Vladimír Pokorný.   "Tygři, medvědi, orli a další zvířata budou mít nové ubikace v prostoru mezi stávajícími voliérami a objektem restaurace. V podstatě půjde o zastavění posledního volného prostoru, dokončení areálu podle schválené koncepce," upřesnil.   Stavební práce by měly návštěvnické trasy zatížit méně než loni dokončené pavilony. Poblíž vchodu tam v září vznikla africká vesnice s typickými chýšemi s kruhovým půdorysem a s hustou rákosovou střechou. Nový domov tam našli mimo jiné lemuři kata, pouštní kočky, suchozemské želvy, antilopy a přibudou ještě krokodýli nilští.   Vedle africké vesnice se dokončil i druhý, jihoamerický pavilon. Nové expozice loni obsadily poměrně značnou část staré části zahrady, kde dříve pobývali mufloni a malé šelmy a byl starý rybník. Výstavbě předcházely demolice.   Právě stavební práce a také počasí ovlivnily loni negativně návštěvnost zahrady. I když stále patří mezi nejatraktivnější turistické cíle v Jihočeském kraji, počet lidí, který zoo navštívil, několikátým rokem klesá. Její pokladnou prošlo loni 195.998 platících návštěvníků, o 25.593 meziročně méně. Hlubší propad ale zahrada zaznamenala v roce 2008, meziročně o více než 42.000. Ředitel věří tomu, že v příštím roce nastane obrat k lepšímu. Nové, architektonicky zdařilé expozice by mohly přilákat více návštěvníků.   mi snm  