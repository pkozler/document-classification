 Policie vyšetřuje muže podezřelého z pohlavního zneužívání  Praha 19. ledna (ČTK) - Pražští kriminalisté vyšetřují případ čtyřiatřicetiletého muže z Prahy pro podezření z trestného činu pohlavního zneužívání. Další podrobnosti policie zatím nechce uvést, sdělil dnes ČTK mluvčí pražské policie Tomáš Hulan. Podle televize Prima a deníku Blesk je podezřelým bývalý sbormistr, který poté vedl dívčí kapelu.   "Jakékoli konkrétní informace by ale v tuto chvíli byly předčasné a spekulativní a mohly by výrazným způsobem narušit probíhající prošetřování. Nehledě na to, že ze zákona má na množství poskytovaných informací vliv také nízký věk případných poškozených," vysvětlil Hulan ČTK to, proč policie zatím nechce sdělit podrobnosti.   Podle dnešního Blesku je důkazem proti podezřelému hard disk, kam si nahrával fotky a videa pedofilního rázu. Usvědčila ho i výpověď dívky, s níž údajně udržoval vztah od jejích 13 let. Teď je jí 16 let a svoje zážitky popsala televizi Prima. "Samotný sex jsme neměli,ale všechno kolem ano, seznámili jsme se ve sboru, psali jsme si intimní SMS. Milovala jsem ho," řekla dívka.   Blesk uvedl, že dívčí skupinu založil podezřelý muž na počátku roku 2009. "Předtím byl sbormistr ve sboru, který zakládala jeho máma. Až hrozivě to připomíná případ Bohumila Kulínského," řekla deníku matka jedné z dívek, které skupinou prošly. Bývalý sbormistr slavného pěveckého sboru Bambini di Praga Bohumil Kulínský byl za zneužívání nezletilých dívek ze sboru odsouzen k trestu 5,5 roku ve vězení.   Matka dívky, která ve skupině nyní zadrženého muže účinkovala, Blesku řekla, že měla podezření, že se tam děje něco nekalého. "Nechtěl žádné peníze, naopak dívky bral na soustředění do luxusního prostředí, pořizoval jim drahé dárky jako mobily. Viditelně jim neubližoval, snažil se je k sobě připoutat. Některé u něj nechali rodiče dokonce přespávat," dodala.   Blesk s odvoláním na jednu z iniciátorek vyšetřování napsal, že sbormistr si vybíral dívky ze sociálně slabších rodin, "házel kolem sebe penězi a děvčata i jejich rodiče tím oslňoval".   hš mkv  