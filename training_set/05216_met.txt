 Na Vysočině hladiny řek stoupají, na Sázavě platí pohotovost  Zprávu jsme aktualizovali k 16:00. Změnili jsme titulek.   --------------------    Jihlava 14. ledna (ČTK) - Hladiny řek na Vysočině kvůli dešti a vysokým teplotám stoupají. Na Sázavě ve Žďáru nad Sázavou platí druhý stupeň povodňové aktivity vyžadující pohotovost. Bdělost je k 16:00 na dalších devíti místech v kraji. Během dneška lze očekávat další zvýšení průtoků, není vyloučeno ani dosažení dalších druhých stupňů a lokálně i třetích stupňů povodňové aktivity, znamenajících ohrožení. V průběhu noci a soboty by měly řeky kulminovat. ČTK to řekl Jaroslav Mikyna z krajského oddělení vodního hospodářství.   Stav bdělosti byl v 16:00 na říčce Šlapance v Mírovce a také na Doubravě v Bílku na Havlíčkobrodsku, na Sázavě ve Světlé nad Sázavou a Chlístově, Jihlavě v Bransouzích, Balince v Balinách, Svratce v Dalečíně, na Oslavě v Dolních Borech a Trnavě v Červené Řečici na Pelhřimovsku.   Další vývoj bude záležet na celkovém úhrnu srážek, které se zatím vyskytují spíš proměnlivě. "Přeháňky nejsou srážkově příliš významné, ale protože půda je vodou nasycená, průtoky v řekách se poměrně rychle zvyšují," řekl Mikyna. Vzestup průtoků je pomalejší v jižní části kraje, kde byly srážky méně vydatné. Na severu Vysočiny hladiny stoupají rychleji.   bjr jpt  