 Soud se zeptá Cupky, zda trvají důvody k omezení práv Sazky  Doplnili jsme informace v 1. a 2. odstavci   --------------------    Praha 2. května (ČTK) - Městský soud v Praze vyzve insolvenčního správce Sazky Josefa Cupku k vyjádření, zda trvají důvody pro omezení práv Sazky disponovat penězi. Poté soud zvolí další postup, případně opětovně rozhodne o předběžném opatření omezujícím nakládání s majetkem společnosti. ČTK to dnes řekla mluvčí soudu Martina Lhotáková. Stejný dotaz poslal soud podle insolvenčního rejstříku i předsedovi prozatímního věřitelského výboru Sazky Josefovi Novotnému.   Vrchní soud v Praze v pátek zrušil opatření městského soudu, podle něhož Sazka mohla nakládat s majetkem nad 500.000 korun jen se souhlasem nuceného správce. Sazka je v úpadku od konce března. Prozatímní věřitelský výbor Sazky tvoří největší věřitelé firmy, a to KKCG, Moranda, Siderius, GTECH Corporation a Česká spořitelna. Firmy Moranda a Siderius patřily podnikateli Radovanovi Vítkovi, jeho věřitelskou pozici ale převzala PPF.   Městský soud rozhodl o opatření 9. března na žádost tehdy předběžného insolvenčního správce Cupky, kterému se nelíbilo, že představenstvo Sazky předtím schválilo dvě smlouvy se společností Gladiolus, kterou založili zájemci o Sazku Penta a E-Invest. Na základě první smlouvy měla údajně Sazka čerpat úvěr přibližně 2,5 miliardy korun poskytnutý společností Gladiolus, který měl být zajištěn majetkem Sazky. Druhá smlouva měla zřídit nový orgán, takzvaný řídící výbor, který by měl udílet pokyny představenstvu Sazky.   Městský soud tehdy uvedl, že kroky Sazky byly "flagrantním porušením závazných ustanovení insolvenčního zákona" a proto "bez nejmenších pochyb nařídil předběžné opatření". Cupka k oběma smlouvám uvedl, že postup Sazky je "v příkrém rozporu" s ustanovením insolvenčního zákona. Podle Vrchního soudu však insolvenční soud pochybil v tom, že nehodnotil obsah návrhů úvěrové smlouvy a smlouvy o spolupráci. Sazka rozhodnutí vrchního soudu přivítala.   Firma E-Invest dnes navrhla zprostit insolvenčního správce Cupku funkce. Poukazuje například na jeho vazby se společností KKCG podnikatele Karla Komárka. Poukázal i na to, že na Cupkův majetek byla nařízena exekuce.   Podle advokátní kanceláře Ambruz &amp; Dark soud může insolvenčního správce zprostit funkce, pokud neplní řádně své povinnosti, nebo nepostupuje při výkonu své funkce s odbornou péčí, anebo pokud závažně porušil důležitou povinnost uloženou zákonem nebo soudem. "Soud tak může učinit na návrh věřitelského orgánu, dlužníka případně i bez takového návrhu," uvedl Jan Procházka z Ambruz &amp; Dark.   O Sazku dosud bojovala dvě uskupení investorů. Prvním zájemcem byly finanční skupiny PPF a KKCG, druhým spojení firem Penta a E-Invest, jejichž nabídku podporuje generální ředitel Sazky Aleš Hušák. Současně se věřitelé Sazky snaží zajistit si co nejsilnější pozici ve věřitelském výboru, který bude mít zásadní význam pro budoucnost Sazky. Při první schůzi věřitelů 26. května bude mít největší slovo věřitel s největším procentem pohledávek.   fd jw dvd  