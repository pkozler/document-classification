 ČLK: Potlačením korupce budou peníze na platy lékařů  --------------------    Ke zpravodajství: AUDIO   --------------------    Praha 11. ledna (ČTK) - České zdravotnictví je podle prezidenta České lékařské komory (ČLK) Milana Kubka prorostlé korupcí. Peníze na vyšší platy lékařů se podle něj ztrácejí například v nákupech předražených přístrojů či léků. ČLK se spojí v boji proti korupci s Transparency International a očekává, jak se vláda postaví k hnutí Děkujeme, odcházíme, které chce získat peníze na platy lékařů. Kubek to dnes řekl novinářům.   Argument korupce je v rámci lékařské rebelie nový, dosud lékaři poukazovali hlavně na to, že mají málo peněz a v zahraničí či soukromé sféře dostanou více.   "ČLK podporuje akci lékařských odborů, je to jednoznačně nejsilnější proreformní hnutí," řekl. Protestující lékaři podle něj nechtějí odcházet do ciziny, volají po pořádku, aby mohli zůstat v českých a moravských nemocnicích.   "Kdo nepodporuje protestující lékaře, podporuje korupci," prohlásil Kubek.   Peníze navíc by podle Kubka přinesla změna úhradové vyhlášky, takže by pojišťovny platily za léčení víc a nemocnice by mohly zvýšit platy. Zdravotní pojišťovny na to podle Kubka mají. Další peníze lze podle něj získat administrativním snížením cen a úhrad všech léků o 15 procent. "Zkrátí se tak neoprávněné zisky farmaceutických firem a získá se třetina z potřebných tří miliard na zvýšení platů lékařů," shrnul Kubek.   nam mkv  