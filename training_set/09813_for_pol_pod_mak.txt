 Vláda projedná plán letošních kontrol NKÚ  Praha 28. ledna (ČTK) - Vláda na svém středečním zasedání projedná návrh plánu kontrol Nejvyššího kontrolního úřadu na letošní rok. Kontroloři jich letos chtějí podniknout 31. Zjistit chtějí například, jak stát utrácel peníze určené na projekt státních maturit, na vybudování mýtného systému i na výstavbu silničního okruhu okolo Prahy. Plán schvaluje širší vedení úřadu, vláda ho bere na vědomí.   NKÚ chce mimo jiné zkontrolovat, jak hospodaří Česká exportní banka s penězi ze státního rozpočtu a jak v ní ministerstvo financí dohlíží na výkon akcionářských práv státu. Na kontrolu se má připravit ministerstvo vnitra i některá policejní ředitelství. NKÚ u nich bude zjišťovat, co dělají s penězi na nákup techniky.   Pozornosti úřadu neunikne ani výstavba pražského okruhu. Svoji pozornost zaměří na ministerstvo dopravy, Ředitelství silnic a dálnic i Státní fond dopravní infrastruktury. Jenom jeho nová část mezi Modleticemi a Slivencem, zprovozněná loni v září, stála přes 18 miliard korun.   Vláda projedná také změny v kontrolních plánech úřadu na léta 2009 až 2010. Loni například zařadil do plánu kontrolu hospodaření Českého statistického úřadu za předchozí rok, tato kontrola ale není zatím uzavřena. Úřad se dodatečně rozhodl prověřit i osud peněz získaných z prodeje emisních povolenek, ale tato akce také nebyla dosud uzavřena.   nlm mkv  