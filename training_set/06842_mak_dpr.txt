 ČEKIA: Doprava patří v Česku k nejrizikovějším podnikáním  Praha 26. ledna (ČTK) - K nejrizikovějším druhům podnikání v Česku patří doprava a logistika. Ve srovnání s ostatními obory je zde o 222 procent více firem v úpadku. Vyplývá to ze statistiky, kterou dnes ČTK poskytla kapitálová informační agentura Čekia. Výsledky hodnocení vycházejí z metodiky ratingového modelu ČEKIA Stability Rating, jehož cílem je odhadnout riziko úpadku firmy v následujících dvanácti měsících.   O náročnosti podnikání v dopravě zvlášť v době recese podle Čekie svědčí více ukazatelů. Ve srovnání s tuzemskou podnikatelskou základnou je například pouze polovina dopravních firem hodnocena nejvyššími známkami. Ty označují firmu za stabilní s minimální možností úpadku, což pro investory znamená vysokou návratnost investic a pro klienty jistotu plnění závazků. Naopak zhruba každé čtvrté dopravní firmě nyní hrozí krach, takových firem Čekia registruje v dopravě 22,1 procenta.   Vysokou náročnost podnikání v přepravě potvrzuje i viceprezident Svazu průmyslu a dopravy Jaroslav Hanák. Dopravce nejvíce trápí ceny vstupů, jako jsou ceny nafty, které jsou v Česku obvykle vyšší než v okolních zemích. Obor postihlo i letošní zvýšení mýtného pro kamiony o 25 procent, podnikání v dopravě ztíží i další plánované zdražení mýtného v příštím roce doprovázené zavedením DPH z placení mýta, doplnil.   Hanák uvedl, že v této situaci je nemyslitelné, že by dopravci neustálé zvyšování cen vstupů nepromítali do svých konečných cen. Marže v dopravě se podle něj pohybují jen okolo dvou až tří procent. Navíc splatnost faktur je průměrně 90 dnů.   V poněkud příznivější situaci se nacházejí někteří mezinárodní expresní přepravci. Ředitel české pobočky TNT Express Miloš Malaník tvrdí, že společnost zvýšení mýtného do cen promítat nebude. Zahraniční firma disponuje velkým počtem vozidel splňujících emisní normu Euro V, kterých se zdražování mýtného netýká. "Většina rozvozových vozidel má nižší počet náprav, a proto se navýšení mýtného do našich nákladů promítne skutečně jen marginálně," doplnil Malaník.   cfr dvd  