 Stavba obchodního centra v Kladně za 1,5 mld. Kč asi začne letos  --------------------    Ke zpravodajství: AUDIO   --------------------    Kladno 26. ledna (ČTK) - Projekt obchodního a společensko-zábavního komplexu Central Kladno po více než dvou letech prošel posouzením vlivu stavby na životní prostředí. Obchodní centrum za více než 1,5 miliardy korun chce v největším středočeském městě stavět developerská společnost Crestyl. Pokud získá územní a stavební povolení, práce začnou ještě letos. Stavba by měla být dokončena v druhé polovině roku 2012, sdělil ČTK obchodní ředitel společnosti Radim Sayed. S vybudováním komplexu však nesouhlasí řada místních obyvatel, kteří se obávají zejména zvýšení dopravní zátěže a zhoršení životního prostředí.   Podle Sayeda mají investoři dohodu s obchodníky, kteří by zaplnili 40 procent prodejní plochy, ačkoliv je projekt stále ve fázi příprav. "Svůj zájem projevila řada dalších firem," dodal Sayed. V centru, které má vyrůst ve středu Kladna na území ohraničeném ulicemi Ctiborova a Petra Bezruče, by měla být řada obchodů a služeb, ale i multikino, wellness a restaurace.   Výstavba obchodního centra má ovšem řadu kritiků, kteří založili dvě občanská sdružení a sepsali protestní petici, již podepsalo zhruba 1700 lidí. Umírněnější sdružení chce stavební záměr korigovat, radikálové prosazují úplné zrušení stavby. Lidé se obávají především výrazného zvýšení zátěže pro životní prostředí.   Martin Janeček z občanského sdružení Kladno centrum ČTK řekl, že se souhlasným stanoviskem krajského úřadu počítal. "Určitě se ještě zapojíme do procesu územního řízení, abychom dohlédli na to, jestli byly splněny podmínky, které dokumentace stanovila," uvedl Janeček.   Stejný postoj zaujal i předseda radikálnějšího občanského sdružení Pro Kladno Jan Mourek. "Domníváme se, že se ještě může vynořit řada věcí, které ukážou, že je projekt nerealizovatelný. Vliv může mít například geologický průzkum," řekl ČTK Mourek.   Podle primátora Dana Jiránka (ODS) úřad vydá stavební povolení v případě, že investoři splní všechny podmínky stanovené dokumentací. S kladným stanoviskem krajského úřadu podle něj město také počítalo. "Velká většina připomínek občanských sdružení byla vypořádána. Jedinou výjimkou je, že stavbu nechtějí. Upřímně řečeno to v rámci dokumentace EIA ani posoudit nelze," řekl Jiránek.   V Kladně v současnosti slouží zákazníkům nákupní centrum Shopping JIH a obchodní komplex Oaza v Kročehlavech. Nový komplex Central Kladno bude mít rozlohu přes 26.000 m2. Podle dřívějšího vyjádření společnosti zde bude kolem 90 obchodů, práci by zde mělo najít 600 lidí.   Developerská skupina Crestyl na českém realitním trhu působí od roku 1996. V současnosti se věnuje rozvoji více než 15 lokalit po celé republice s celkovou investiční hodnotou přesahující miliardu eur (přes 24 miliard korun). Kromě Kladna rozvíjí projekty také například v Chomutově, Mostě nebo Praze.   mar vju  