 V Ústeckém kraji je zavátá sněhem jedna silnice a železnice  Aktualizovali jsme v celém rozsahu.   --------------------    Ústí nad Labem 6. ledna (ČTK) - Silný vítr opět komplikuje dopravu na silnicích v Ústeckém kraji. Silničáři ráno uzavřeli silnici z Adolfova do Petrovic na Ústecku, problémy nadělalo počasí i na železnici. Mimo hlavních tahů se řidiči musejí často vypořádat se sněhovými jazyky i se zmrazky, které se na asfaltu udělaly. Podle krajských silničářů je pořád namístě opatrnost.   Krušnohorskou silnici z Adolfova do Petrovic uzavřely závěje, které na ni navál silný vítr. Zprovoznění se předpokládá během dneška, silničářům zřejmě aspoň na chvíli pomůže i oteplení.   Během 24 hodin má teplota vzrůst až o deset stupňů Celsia. To ale s sebou nese jiný problém. "Při mrznoucích srážkách se bude tvořit ledovka," varoval Český hydrometeorologický ústav. V dalších dnech se čeká ve dne tání a v noci teploty okolo nuly.   Počasí nadělalo problémy i na železnici. Uzavřena musela být trať z Velkého Šenova do Dolní Poustevny ve Šluknovském výběžku, na hlavní trati 090 z Ústí nad Labem do Děčína je zase poškozená trolej a i mezinárodní vlaky kvůli tomu nabírají zpoždění v řádu desítek minut. Odstranění obou problémů se očekává během dopoledne.   jtb mol  