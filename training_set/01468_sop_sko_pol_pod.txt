 Jihomoravský kraj chce v Brně pobočku vatikánské školy pro rodinu  --------------------    Ke zpravodajství: AUDIO   --------------------    Brno 19. května (ČTK) - V Brně možná vznikne příležitost studovat rodinnou tematiku na vysoké škole, kterou zakládal papež Jan Pavel II. Ve městě by měla vzniknout pobočka institutu Jana Pavla II., který působí při Papežské Lateránské univerzitě v Římě. Myšlenku podporuje Jihomoravský kraj, jehož zástupci o možnosti jednali v Římě. Byla by první ve slovanských zemích i střední Evropě, řekl dnes novinářům radní David Macek (KDU-ČSL).   Institut věnovaný rodině založil papež v roce 1981. "Viděl, že se něco děje s rodinou a rodinnými vztahy a že bude třeba se této oblasti dál věnovat," uvedl Macek. Sám školu v Římě absolvoval.   Podle radního by se institut mohl v Brně otevřít v roce 2013, na kdy připadá 1150. výročí příchodu věrozvěstů Cyrila a Metoděje a kdy možná do ČR přijede papež Benedikt XVI. Macek zdůraznil, že otevření pobočky institutu v Brně by bylo velikou událostí. Na evropském kontinentu je kromě římské centrály jediná, a to ve Španělsku.   Studium na institutu je vhodné pro manželské poradce, terapeuty a další odborníky. "Chceme-li tady mít lidi na špičkové úrovni formované k podpoře rodiny... neexistuje na světě lepší pracoviště, než je toto," uvedl radní. V ČR by díky přítomnosti tří teologických fakult byl podle něj pro takové pracoviště dostatek vhodných pedagogů. Kromě toho by na škole měli učit psychologové, sociologové, filozofové a právníci.   Brno je podle Macka pro školu výhodné díky širokému zázemí v medicínském výzkumu a spoluprací s prestižní americkou klinikou Mayo. Klinika už dnes spolupracuje s pobočkou institutu ve Washingtonu, spoluprací všech tří stran včetně té brněnské by podle Macka mohly v Brně vzniknout kurzy specializované na bioetiku.   Nyní se pro školu hledají vhodné prostory a také sponzoři, kteří by její zřízení i chod financovali. Dalším provozním zdrojem je školné od studentů.   Lucie Kučerová pba  