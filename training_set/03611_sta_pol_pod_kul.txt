 Kladno začalo s výměnou oken u prvního věžového domu  Kladno 11. května (ČTK) - Kladno začalo s několikrát odloženou výměnou oken v rozdělovských věžových domech, které jsou památkově chráněny. Původní okna netěsní a do bytů, obývaných většinou seniory, táhne. Rekonstrukce prvního domu za 14 milionů korun by měla skončit v červnu. Na opravu zbývajících pěti věžových domů město zatím nemá peníze. Zvažuje však, že si vezme půjčku, aby se výměna stihla ve všech budovách ještě letos. ČTK to řekl Vilém Frček z kladenského magistrátu.   Město podle Frčka začalo s výměnou 609 oken, dveří a skleněných výloh u nejstaršího věžového domu, jenž se nachází nejblíže kostelu svatého Václava. Opravy dalších pěti objektů si vyžádají kolem 70 milionů korun, které město zatím v rozpočtu nemá. Kvůli plánovanému zvýšení DPH však zvažuje přijetí úvěru, aby se opravy stihly ještě letos. Předběžné přijetí půjčky nedávno schválilo zastupitelstvo. "Ve výsledku bychom ušetřili značnou část finančních prostředků," tvrdí primátor Dan Jiránek (ODS).   S opravou historických budov chtělo původně město začít loni. Nejprve se ovšem zpozdilo výběrové řízení na zhotovitele oken. Komplikace způsobilo i to, že domy jsou nemovitou kulturní památkou. O podobě oken se tak vedla dlouhá jednání s památkáři. Původní varianta podoby, kterou prý požadoval Národní památkový ústav, počítala s replikami stávajících oken. Podle Frčka by však tento druh oken byl třikrát dražší než konečná podoba schválených dřevěných oken z vrstvených lamelových profilů.   Věžové domy byly postaveny v letech 1954 až 1957 podle projektu architektů Josefa Havlíčka, Karla Filsaka a Karla Bubeníčka. Třináctipodlažní domy na půdorysu písmene T mají bohatě členěné fasády z barevných keramických materiálů a po obou stranách každého vchodu keramická domovní znamení zobrazující různá zvířata. Autory této výzdoby jsou Marta Jirásková, Hana Wichterlová, Břetislav Benda a Bedřich Stefan.   mar snm  