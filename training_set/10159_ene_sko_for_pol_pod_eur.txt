 Vondra: Tématy únorového summitu EU budou energetika a inovace  Praha 26. ledna (ČTK) - Hlavními tématy únorového summitu EU budou podle ministra obrany Alexandra Vondry (ODS) energetika a inovace. Vondra to dnes řekl senátorům. Česko podle něj v oblasti energetiky bude připraveno odmítnout povinné zahrnutí standardů energetické bezpečnosti pro všechny budovy pořizované veřejnými zakázkami.   Ministr uvedl, že podle návrhů by všechny státy EU měly tyto standardy zahrnout do roku 2012. "To je pro ČR nepřijatelné, proto usilujeme o relativizaci tohoto závěru," uvedl Vondra.   Doplnil, že vláda bude na jednání usilovat o to, aby jaderná energetika byla chápána jako zdroj, který přispívá k nízkouhlíkové politice. Ministr také zmínil, že ČR vítá opatření vedoucí ke zvýšení energetické bezpečnosti.   V oblasti inovací by se členové evropských vlád měli zabývat tím, jak mobilizovat soukromý kapitál pro potřeby výzkumu a vývoje. Podle Vondry by jedním ze způsobů mohlo být zadávání veřejných zakázek těm firmám, které preferují inovativní postupy.   Někteří senátoři kritizovali to, že ČR si vyjednala v oblasti inovací výjimku, že od roku 2020 nebude do vědy a výzkumu dávat tři procenta HDP, ale zhruba o procento méně. Podle místopředsedkyně Senátu Aleny Gajdůškové (ČSSD) by to mohlo vést ke snížení konkurenceschopnosti českých vědců. Senátoři se proto chvíli přeli o to, zda zprávu Vondry vzít na vědomí, či nikoli. Nakonec zvolili první variantu.   Schůze Senátu pokračuje ve čtvrtek. Senátoři by se měli zabývat mimo jiné situaci v Bělorusku. Na popud svého zahraničního výboru by měli odsoudit brutální zásah běloruské policie proti prosincovým demonstracím v souvislosti s prezidentskými volbami a požádat o propuštění všech nezákonně zadržených a vězněných účastníků těchto demonstrací.   bns mhm vju  