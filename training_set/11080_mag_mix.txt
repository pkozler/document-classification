 Pestré barvy dominují na italském týdnu pánské módy v Miláně  --------------------    Ke zpravodajství: FOTO/aktuality   --------------------    Milán 16. ledna (ČTK) - Nezvykle pestrými a jasnými barvami hýří pánské modely pro nadcházející sezonu podzim a zima 2011/2012 z dílny předních módních návrhářů, kteří své nové kolekce od soboty představují na italském týdnu módy v Miláně. Neobvyklý důraz je kladen také na podobu límců a límečků, napsala agentura AP.   Barvy hrají aktuálně velice důležitou roli téměř u všech italských módních domů. Například návrhář Tomas Maier z firmy Bottega Veneta nabízí mužům dbalým módy na příští sezonu oděvy ve veselé humří červeni, švestkově fialové či kysele žluté, které doplňují základní černou a hnědou barvu.   Kabáty z jeho kolekce jsou většinou dvouřadové, jejich silueta více než dříve kopíruje obrys těla, ale neobepíná ho. Zipy jsou mnohdy nahrazeny rafinovaným zapínáním na knoflíky.   Maier má ve své kolekci řadu košil, které jako by nepočítaly s vázankami. Nahrazují je šálové límce nebo košile až těsně ke krku upínají zajímavé knoflíky. Pánské boty z této kolekce jsou sportovní a většinou překrývají nohavice.   Giorgio Armani připravil na příští sezonu podzim/zima kolekci v městském stylu. Na rozdíl od řady svých kolegů, kteří plánují barevnou zimu, Armani vsadil na městskou šeď a černou barvu, které zesvětluje pouze velbloudí hnědá.     Hlavním tahákem této značky jsou nyní extradlouhé kabáty, které se vyznačují měkkostí a hebkostí. Důraz je zde kladen na límce a límečky, které jsou asymetrické a zvednuté se speciálním řešením proti chladu.   Během italského týdne módy, který trvá v Miláně od soboty do středy, se na přehlídkových molech bude prezentovat celkem 87 značek, včetně takových zvučných jmen jako je Armani, Bottega Veneta, Gucci, Prada a Versace, napsala AP.   hro kš  