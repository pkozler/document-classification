 AJ McLean z Backstreet Boys se potřetí vrací do léčebny  --------------------    Ke zpravodajství: FOTO ve Fotobance  ID foto: FO00388887, P200912070435201   --------------------    New York 14. ledna (ČTK) - AJ Mclean ze slavné americké chlapecké kapely Backstreet Boys se vrací do léčebny na odvykací kúru. Zatím není jasné, z jaké závislosti se chce třiatřicetiletý zpěvák léčit, v sanatoriu již nicméně pobýval dvakrát kvůli problémům s alkoholem a kokainem, poznamenal dnes zpravodajský server miamiherald.com.   McLean zprávu o tom, že se do léčebny zapsal, potvrdil v prohlášení. Podle AP pouze uvedl, že je to z "osobních důvodů". Je si prý vědom toho, že letos bude pro Backstreet Boys rušný rok, proto chce být "zdravý". Rovněž chce na vystoupeních podat co nejlepší výkony.   Backstreet Boys s další chlapeckou formací New Kids on the Block chystají na léto společné turné. McLean v souvislosti s chystanou léčbou ujistil, že to koncertní šňůru neovlivní.   Kapelu vytvořil americký obchodník Lou Pearlman, kterého inspiroval úspěch New Kids on the Block na konci 80. let. Po řadě konkurzů v letech 1992 a 1993 vybral AJ Mcleana, Nicka Cartera a Howie Dorougha. Kapelu na pětici doplnili Kevin Richardson a jeho bratranec Brian Littrell. Vrcholem úspěchů Backstreet Boys bylo album Millenium z roku 1999, které se usadilo na špici amerického žebříčku a obrovský prodejní zájem skupině vynesl třináctinásobnou platinovou desku.   zpt kš  