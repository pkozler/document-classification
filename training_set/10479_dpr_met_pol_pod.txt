 V Pardubickém kraji začínají docházet směsi na opravy silnic  --------------------    Ke zpravodajství: AUDIO   --------------------    Pardubice 11. ledna (ČTK) - V Pardubickém kraji začínají cestářům docházet směsi na opravy výtluků. Musí se objednávat měsíc dopředu. Není proto jisté, zda bude materiálu dostatek i příští měsíc. ČTK to řekl provozní náměstek Správy a údržby silnic Pardubického kraje Václav Ouhrabka.   "Začíná být problém s dodávkou. U nás v republice je v podstatě jeden výrobce, který nestačí vyrábět. Nevím, jak budeme moct pokračovat ve výspravách v měsíci únoru," řekl Ouhrabka.   Za tunu studené směsi od tuzemského výrobce, která se používá v zimě na výspravy, zaplatí od 2500 do 3000 korun. Loni cestáři spotřebovali 300 tun materiálu. Dovozové směsi z Německa a Itálie stojí 8000 až 10.000 korun.   "Dokud to není nutné, bereme náš výrobek. Odebíráme ho vakuovaný v pytlích a vydrží i rok. Když bude úplná nouze, dovezeme volně sypanou směs, ale rychleji zasychá, skladování a převoz jsou komplikovanější," řekl Ouhrabka.   Silničáři se přednostně věnují silnicím první třídy, kde je provoz nejhustší, potom teprve opravují komunikace nižších tříd. Letošní zimu je extrémně hodně výtluků. Cestáři očekávají, že je zimní údržba přijde jen na vedlejších silnicích na 160 milionů korun a bude nejhorší za 15 až 20 let.   "Stav silnic bude čím dál horší. Do větších oprav živičných povrchů se věnují minimální prostředky, 90 procent povrchů je na hraně nebo za hranou životnosti a výtluků bude čím dál víc," řekl Ouhrabka.   jlc sap  