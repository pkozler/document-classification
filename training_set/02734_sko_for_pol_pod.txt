 Klaus se pozastavil nad rostoucím počtem profesorů vysokých škol  --------------------    Ke zpravodajství: FOTO/aktuality   Přidali jsme 3. a 4. odstavec. Změnili jsme v 8. odstavci.   --------------------    Lány (Kladensko) 23. května (ČTK) - Prezident Václav Klaus přijal dnes v Lánech po pěti letech rektory vysokých škol. Pozvání přijalo 25 rektorů s partnery, omluvil se jen rektor Ostravské univerzity Jiří Močkoř. Na oběd přijel i ministr Josef Dobeš (VV), s nímž univerzity nyní vedou spory o reformu vysokých škol. Klaus si před novináři při uvítání rektorů posteskl nad rostoucím počtem profesorů a soudců. S akademiky mluvil i nových státních maturitách.   Prezident projekt státních maturit dlouhodobě kritizuje, univerzity se k nim staví vlažně. V budoucnu by ale mohly výsledky maturit brát jako vstupenku na své školy. Jednotnou maturitu letos studenti absolvují poprvé a Dobeš s jejími výsledky spojil svou další politickou kariéru.   "Shodli jsme se na tom, že tady je potřeba v oblasti profesorských řízení svázat ty profesorské tituly na konkrétní funkční místa," popsal ČTK průběh 1,5 hodinového jednání rektor Masarykovy univerzity a předseda České konference rektorů Petr Fiala. Debata prý byla velmi věcná, Klaus jako vysokoškolský profesor prý totiž problematice rozumí.   Chystaná reforma vysokých škol totiž počítá s tím, že titul profesor a docent už by neměly celostátní působnost, ale vztahovaly se jen k univerzitě, která je udělila. Shoda prý panovala i kolem připravované změny akreditací, ty by nově neměly být udělovány pro jednotlivé obory, ale rovnou samotným vysokým školám.   V souvislosti s počty profesorů a soudců si Klaus posteskl, že se mu ministr školství i ministr spravedlnosti Jiří Pospíšil (ODS) prý dušovali, že jejich počty budou klesat. Podle návrhů, které prezident minulý týden dostal, ale číslo neklesá, řekl. "Je to největší počet v historii v obou případech," komentoval Klaus návrhy na profesury a soudce.   Klaus už dříve řekl, že kvalita by měla v těchto případech převažovat nad kvantitou. Naposled jmenoval prezident loni v prosinci 76 nových profesorů. "Když dvakrát až třikrát za rok dostanu takovouhle hromadu, abych podepsal osmdesát nových univerzitních profesorů, tak vždycky zesinám hrůzou a táži se, jestli je možné, že prostě od června do listopadu se u nás urodilo osmdesát nových univerzitních profesorů, a jsem si stoprocentně jist, že nikoliv," řekl Klaus tehdy v debatě s podnikateli. Rozmělňování vzdělání a kvalifikace je jeden z největších defektů naší doby, dodal.   Stejně tak se prezident pravidelně podivuje nad počty nových soudců. Před rokem při ceremoniálu jmenování 38 soudců poznamenal, že poslední z jmenovaných byl 666. soudce, kterého uvedl do funkce.   Podle rektora Fialy je třeba debatovat i o rostoucím počtu studentů. Právě na Fialův návrh se dnešní setkání konalo. Klaus již dříve vyjádřil názor, že vysoké školy by měly hledět především na kvalitu vzdělání a neměly by usilovat o stále větší počet studentů. V souvislosti s rostoucím počtem studentů si také rektoři dlouhodobě stěžují na podfinancování. Zatímco v roce 2007 dostaly vysoké školy na jednoho studenta 72.000 korun, letos jsou provozní prostředky na jednoho studenta kolem 60.000 korun.   Zatímco rektoři s prezidentem hovořili o dalším vývoji vysokých škol, jejich partnerky a partnery prezidentova choť Livia vzala za slunečného počasí na prohlídku zámeckého parku, reprezentačních prostor zámečku a návštěvu kostela.   Adéla Klimešová rem mal  