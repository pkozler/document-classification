 V Karlovarském kraji zůstává na třetím stupni přehrada Horka  Karlovy Vary 17. ledna (ČTK) - V Karlovarském kraji zůstává třetí povodňový stupeň na odtoku z přehrady Horka na Sokolovsku. Ostatní vodní toky v kraji ale klesají. Druhý stupeň je ještě na odtoku z přehrady Skalka u Chebu a na Ohři v Drahovicích, vyplývá z údajů Povodí Ohře.   Voda z přehrady Horka, která od neděle přetéká přes bezpečnostní přeliv, ale podle Povodí Ohře nezvyšuje hladiny toků, kam se voda vlévá. Z přehrady odtéká okolo deseti kubíků vody za vteřinu.   Stupeň povodňové pohotovosti trvá zatím i v Sokolově. "Situace v Sokolově zůstává i nadále na druhý stupni povodňové aktivity. Hladina v řece Ohři klesá. Vzhledem k meteorologické předpovědi a hydrologické prognóze je předpoklad, že v průběhu pondělí bude druhý stupeň odvolán," informoval ČTK starosta Sokolova Zdeněk Berka.     Na prvním stupni jsou v kraji řeka Svatava ve Svatavě, Ohři v Citicích a Teplá na odtoku z Březové a u Jánského mostu v Karlových Varech.   pnp jpt  