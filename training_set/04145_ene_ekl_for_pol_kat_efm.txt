 Energetika TEPCO asi zaplatí za Fukušimu dva biliony jenů celkem  Tokio 3. května (ČTK) - Japonská vláda se chystá požádat energetiku Tokyo Electric Power (TEPCO), aby kryla polovinu z celkových náhrad škod po havárii své fukušimské jaderné elektrárny. Celková suma se odhaduje na čtyři biliony jenů (805 miliard Kč), napsal dnes japonský list Asahi šimbun. Mluvčí firmy se k tomu odmítl vyjádřit.   Podle listu má TEPCO splatit dva biliony jenů během deseti let a ostatní jaderné energetiky v regionu zbytek. V rámci dohody také vládní fond odkoupí prioritní akcie společnosti za 1,6 bilionu jenů. Elektrárnu poškodilo nebývale silné zemětřesení s vlnou cunami.   List se odvolává na vládní plán, kterým se zřejmě určí strop závazků podniku. Podle listu představuje návrh výrazný posun složité situace.   Vláda, vedení Tokyo Electric a věřitelské banky vedly ostrá jednání o to, jak zařídit, aby provozovatel problematické elektrárny ve Fukušimě mohl splácet účet za náhrady škod a zůstal přitom soukromou firmou.   Od jaderné krize se společnosti TEPCO výrazně zvýšila úroková míra obligací právě kvůli obavám z vyhlídky nekončících závazků firmy. A její tržní hodnota klesla o tři čtvrtiny na osm miliard dolarů.   Z 200 miliard jenů, které má TEPCO podle návrhu platit ročně, by zhruba 16 procent mělo představovat zvýšení cen elektřiny. Druhou polovinu do celkové sumy čtyř bilionů jenů zaplatí Kansai Electric Power a sedm dalších operátorů v jaderné energetice. Podle listu se na sumě podělí podle podílu na výrobě elektřiny, napsala agentura Reuters.   pok vju  