 V Německu startuje zimní rallye historických vozů, cíl má v ČR  --------------------    Ke zpravodajství: AUDIO   --------------------    Wolfsburg (Německo) 23. ledna (zpravodaj ČTK) - Přes 80 historických sportovních aut se dnes vydá na údajně nejnáročnější zimní dálkový závod pro tuto kategorii vozů. Jedenáctý ročník rallye Winter Trial (Zimní zkouška) odstartuje dopoledne v německém Wolfsburgu. Cíl je v Karlových Varech u hotelu Pupp, kam mají účastníci dorazit v pátek.   Kromě území Německa a Česka vede trať také přes Polsko a Rakousko. Akce se koná za plného provozu a doplňují ji testy na uzavřených oválech. Startuje se ve dvou kategoriích, závodní a "pro zábavu", přičemž každá je jinak dlouhá. Délka té náročnější je přes 2200 kilometrů a její součástí jsou i dvě večerní rychlostní zkoušky.   Startovní pole tvoří převážně sportovní vozy značek jako Porsche, Mercedes, Alfa Romeo nebo Jaguar z 60. a 70. let minulého století. Posádky pocházejí hlavně z Nizozemska, z dalších zemí jsou mezi závodníky zastoupeny Velká Británie, Irsko, Belgie, Německo, Rakousko a Polsko. Na území České republiky tento závod zavítá letos už pošesté.   fln dr  