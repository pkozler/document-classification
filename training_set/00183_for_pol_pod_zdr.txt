 Vláda zřejmě schválí návrh na snížení cen a úhrad léků  Praha 15. ledna (ČTK) - Vláda s největší pravděpodobností schválí návrh zákona o snížení cen a úhrad léčiv, který předložil koaliční poslanec Marek Šnajdr. Vyplývá to z návrhu usnesení, které je zveřejněno na  i  nternetu . Vládě je zde navrženo s návrhem souhlasit bez připomínek. Pokud zákon začne platit, sníží se o sedm procent maximální ceny léků a o stejné procento také jejich úhrady ze zdravotního pojištění.   Stejné opatření platilo už v roce 2010, do legislativy vstoupilo v tzv. Janotově úsporném balíčku. Zdravotní pojišťovny díky tomu ušetřily. Podle prezidenta České lékařské komory Milana Kubka ale opatření zásadní úspory nepřinese. Aby je skutečně přineslo, musely by ceny i úhrady klesnout o 15 procent, což stavovská organizace také navrhuje.   Vládní předloha počítá s tím, že ceny a úhrady by se snížily ještě do konce letošního roku u všech léků, kde Státní ústav pro kontrolu léčiv nestihl provést revizi úhrad ze zdravotního pojištění. Jde zhruba o třetinu přípravků. Změna měla být původně od začátku letošního roku, Šnajdr ale návrh předložil příliš pozdě na to, aby ho stihla projednat vláda i parlament. Prezident České lékárnické komory Stanislav Havlíček proto už dříve upozornil, že by pacienty mohly po Novém roce a později po přijetí zákona čekat v lékárnách výkyvy v cenách léků.   Od ledna by totiž léky mohly být v lékárnách o něco levnější, neboť lékárny budou prodávat medikamenty nakoupené za nižší ceny před koncem roku, úhrady pojišťoven budou ale o sedm procent vyšší, a tudíž doplatky nižší. Jakmile ale zákon začne platit, mohlo by to znamenat opačný výkyv, protože lékárny budou muset doprodat léky nakoupené v mezidobí za vyšší ceny. Pacienti tedy přechodně doplatí více a pojišťovny méně, protože maximální ceny i úhrady tímto opatřením klesnou.   Pokud předlohu schválí vláda, měla by bez problémů projít i sněmovnou, kde má koalice ODS, TOP 09 a VV většinu. Narazit by mohla pouze v Senátu, v němž má rozhodující slovo levice. Sněmovna ale může případné veto hravě přehlasovat.   bns nam mkv  