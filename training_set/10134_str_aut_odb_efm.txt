 Ekonom.cz: Iveco ve V. Mýtě otevře novou halu a zaměstná 450 lidí  Vysoké Mýto (Orlickoústecko) 19. ledna (ČTK) - Společnost Iveco Czech Republic chystá otevření nové haly a vytvořit 450 nových míst. Podnik bude vyrábět také městské plně nízkopodlažní autobusy typu Citelis, napsal Ekonom.cz.   Iveco tuto informaci zatím nechce oficiálně zveřejnit, týdeník Ekonom ji získal od několika zaměstnanců. Někdejší Karosa, která nyní tvoří součást italské skupiny Irisbus Iveco, se v posledních letech zaměřila na produkci meziměstských, příměstských a školních autobusů, určených hlavně na export. Pokud v Česku nabízela také plně nízkopodlažní městské autobusy, šlo o vozidla vyrobená v zahraničí, do kterých se ve Vysokém Mýtě pouze domontovávaly informační a komunikační systémy.   Firma podle serveru chystá slavnostní otevření výrobní haly asi koncem března. Nepřímým potvrzením této investice je skutečnost, že agentura CzechInvest eviduje žádost firmy Iveco o investiční pobídku na rozšíření výroby. Společnost se zavázala vytvořit 450 pracovních míst. Plánovaná investice činí 160 milionů korun.   Podle zdroje týdeníku Ekonom budou autobusy Citelis vyráběné ve Vysokém Mýtě mířit především do středoevropských a východoevropských států. Produkce těchto vozidel v italském závodě Valle Ufita tak údajně zůstane částečně zachována. Citelisy z Česka by však mohly mít konkurenceschopnější cenu.   jlc mol  