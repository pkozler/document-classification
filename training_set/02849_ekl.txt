 Pavilon v jihlavské zoo po obnově připomíná dům v mexické vesnici  --------------------    Ke zpravodajství: FOTO/aktuality; VIDEO   --------------------    Jihlava 17. května (ČTK) - V jihlavské zoologické zahradě byl dnes představen zrekonstruovaný Amazonský pavilon. Přibyla u něj voliéra pro jihoamerické papoušky ary vojenské a expozice morčat. Dalšími úpravami získal pavilon vzhled připomínající obydlí v mexické vesnici a kvůli tomu dostal i nový název Hacienda Escondido, řekla ČTK mluvčí zoo Kateřina Kosová.   "Na jarní období je plánován přesun zvířecích obyvatel do nového objektu, poté budou následovat výsadba rostlin a osazení některých artefaktů a informačních tabulí," přiblížila postup Kosová. Vybudování nové expozice a úpravy pavilonu, včetně baru na jeho střeše, stály kolem 1,5 milionu korun.   Plán na přeměnu Amazonského pavilonu vznikl při přípravách velkého projektu na obnovení a výstavbu pavilonů v jihlavské zoo, na který by město chtělo sehnat evropské dotace. V něm se sice počítá i s novými voliérami pro papoušky, ale jen pro australské. Pro prosperující chov jihoamerického druhu ara vojenský prostory chyběly.   Nová voliéra pro ně teď vznikla na palouku u Amazonského pavilonu. Kromě velkých zelených papoušků druhu ara vojenský v ní budou chovány také seriemy rudozobé, dlouhonozí jihoameričtí ptáci, kteří dorůstají výšky i přes tři čtvrtě metru. Budou obývat spodní část voliéry.   V letošním roce už bylo u zoo otevřeno nové lanové centrum. Další významná stavba bude v zahradě dokončena na podzim. Nákladem 23 milionů korun vznikne centrum pro osvětu a vzdělávání. Objekt bude zapuštěn do svažitého terénu a bude mít tvar keltské mohyly, porostlé travou. Bude ukrývat přednáškový sál, knihovnu a učebny.   Zoologická zahrada v Jihlavě funguje přes půl století. Loni ji navštívilo 226.800 lidí.   vst snm  