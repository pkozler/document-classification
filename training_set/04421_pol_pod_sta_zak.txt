 Zastupitelství zrušilo stíhání místostarosty Náchoda a architekta  Zprávu jsme od 2. odstavce doplnili o další informace a vyjádření.   --------------------    Hradec Králové 5. ledna (ČTK) - Krajské státní zastupitelství v Praze zrušilo trestní stíhání náchodského místostarosty Tomáše Šuberta (Patrioti města Náchoda) a hradeckého architekta Pavla Tušla. ČTK o tom v prohlášení informovalo vedení náchodské radnice a informaci potvrdil Tušl. Policie je vloni obvinila v souvislosti s údajně předraženým nákupem nábytku pro nové sídlo Královéhradeckého kraje. Šubert byl do roku 2008 za ODS členem krajské rady, Tušl stavbu projektoval.   Oba muži byli obviněni ze spáchání trestného činu pletichy při veřejné soutěži a veřejné dražbě. Šubert byl obviněn také ze zneužívání pravomoci veřejného činitele. "Z odůvodnění zrušujícího usnesení vyplývá, že nelze dospět k závěru, že by Tomáš Šubert svým jednáním naplnil skutkovou podstatu některého z těchto trestných činů. Nedopustil se tak žádného jednání, kterým by způsobil jinému škodu anebo opatřil sobě nebo jinému prospěch," stojí v dnešním prohlášení vedení náchodské radnice, které má ČTK k dispozici.   Oba obvinění se zahájením trestního stíhání nesouhlasili a podali proti němu stížnost Krajskému státnímu zastupitelství v Praze. To 31. prosince zrušilo usnesení policie o zahájení trestního stíhání z 1. prosince 2010. "Rozhodnutí státního zastupitelství v této věci vítám," řekl dnes ČTK Tušl. Šubert rozhodnutí také uvítal. "Doufám, že pro mě tím celá věc končí," řekl Šubert.   V kauze nákupu nábytku pro hradecký kraj policie už vloni stíhala pět bývalých krajských radních a někdejší úřednici Královéhradeckého kraje, jedním z obviněných byl například někdejší hejtman Pavel Bradík (ODS). Okresní státní zastupitelství v Hradci Králové jejich stíhání v květnu zastavilo. Policie pak uvedla, že trestní řízení v této věci poběží dál a policie bude případ nadále prověřovat.   Protikorupční policie šestici podezírala z trestného činu porušování povinnosti při správě cizího majetku ve třetím odstavci, v případě prokázání obviněným hrozilo dva až osm let vězení. Obvinění policie vznesla v souvislosti s pořízením nábytku za 36 milionů korun do nově vybudovaného sídla kraje. Policie tvrdí, že nejde o atypický nábytek a kraji údajně vznikla škoda přes pět milionů korun.   Královéhradecký kraj za své sídlo v bývalém areálu hradeckého pivovaru zaplatí během dvacetiletého leasingu téměř 1,9 miliardy korun. Přestavba trvala od dubna 2005 do října 2007. Jde o největší investiční projekt kraje a zřejmě o nejdražší sídlo úředníků v celé zemi.   sja snm  