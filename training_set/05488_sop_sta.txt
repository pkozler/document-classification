 Ve Velkém Meziříčí byl dokončen domov pro 94 důchodců  Velké Meziříčí (Žďársko) 24. ledna (ČTK) - Ve Velkém Meziříčí na Žďársku byl dnes otevřen nový domov pro seniory s 94 lůžky. Nastěhují se tam důchodci, kteří zatím ve městě žijí v zastaralém zařízení v Hornoměstské ulici. V novém domově je kromě lepšího sociálního zázemí čeká také kupříkladu knihovna s internetem a kaple. Na vybudování nového domova skoro za 124 milionů korun dostal kraj Vysočina státní dotaci.   "Senioři budou přestěhováni do 20. února," řekl ČTK krajský radní Petr Krčál. Nové zařízení má sice o něco méně lůžek, ale důchodci se tam vejdou. V původním domově důchodců sice mohlo být dřív ubytováno až 140 lidí, kapacita však byla později snížena kvůli špatné statice stropů.   V domě, který byl původně postaven pro administrativní účely, teď senioři žijí i na čtyřlůžkových pokojích bez vlastního sociálního zázemí. Nový domov důchodců se stavěl od podzimu 2009. Nabízí jednolůžkové a dvoulůžkové pokoje vybavené sociálním zařízením. Část míst je určena klientům postiženým některou z forem demence. Nyní se dokončuje vnitřní vybavení budovy, na což kraj vyčlenil 15 milionů korun.   Kraj Vysočina podle údajů na svých internetových stránkách zřizuje 12 domovů pro seniory. Vybudování nového domu pro důchodce v Meziříčí uvítal starosta Radovan Necid. "Ten domov tady byl. Jsme rádi, že obyvatelé z našeho regionu to budou mít pořád blízko," uvedl.   Město by teď podle dřívější dohody mělo převzít od kraje dům, který důchodci zanedlouho definitivně opustí. Určité záměry na využití této budovy se sice objevily, ale jejich uskutečnění podle starosty není možné kvůli špatnému stavu stropů. "Jestliže ji převezmeme, tak nám pravděpodobně nezbude nic jiného, než ji zbourat," konstatoval. Na demolici teď podle něj město nemá peníze, proto o osudu této nemovitosti ještě s krajem jedná.   vst sap  