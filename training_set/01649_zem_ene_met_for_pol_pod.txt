 MZe:Na likvidaci škod po srpnových záplavách letos půjde 364 mil.  Praha 3. května (ČTK) - Na likvidaci povodňových škod na státním vodohospodářském majetku, majetku zemědělců a vodovodech a kanalizacích, které loni v srpnu napáchala voda hlavně na severu Čech, půjde ještě v letošním roce 364 milionů korun. Vyplývá to z materiálu, který ve středu předloží ministerstvo zemědělství (MZe) vládě.   Kabinet loni v září schválil kvůli této živelní katastrofě posílení rozpočtu kapitoly MZe o více než 1,4 miliardy korun. Celková škoda po povodních, které zasáhly především Liberecko a Frýdlantsko byla ministerstvem vyčíslená na 2,6 miliardy korun.   Vzhledem k časové náročnosti přípravy větších staveb bude většina dotačních akcí v letošním roce dopracována pouze do stádia zahájení. Z celkové částky bylo pro letošní a další dva roky určeno celkem 1,33 miliardy, část peněz byl čerpána již loni.   Zatímco u škod na zemědělském majetku je poškozeným farmářům podmíněna povolením Evropské komise, u škod na státním vodohospodářském majetku poskytuje ministerstvo pomoc v rámci schváleného programového financování.   MZe zároveň vládě ve středu předloží návrh na přesun 27,5 milionu korun z prostředků určených k odstranění škod na lesním majetku. Z této částky má šest milionů být použito na financování škod vzniklých řízenými rozlivy na přelomu loňského května a června, zbytek na odstranění povodňových škod na zemědělském majetku.   Na přelomu května a června voda škodila především na Moravě a ve Slezsku. Podle MZe povodně způsobily v jeho resortu škody přesahující 1,5 miliardy. Vláda pro jejich odstranění následně v srpnu navýšila rozpočet MZe více než o miliardu.   mjr vju  