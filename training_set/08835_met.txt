 Na Karlovarsku platí stupeň ohrožení na pěti místech  Zprávu jsme doplnili ve 2. odstavci o další informace k záplavám.   --------------------    Karlovy Vary 14. ledna (ČTK) - V Karlovarském kraji platil dnes odpoledne třetí stupeň povodňové aktivity na pěti místech. Stavu ohrožení dosáhla řeka Ohře v Chebu pod přehradou Skalka a v Karlových Varech, kde platí stejná výstraha také pro řeku Teplou. Třetí stupeň je rovněž na Střele v Čichořicích u Chyše na Karlovarsku a na potoce Bílý Halštrov v Aši. Druhé stupně jsou na horních tocích Ohře a Teplé. Na Svatavě a Bystřici je první stupeň, vyplývá z údajů monitorovacích stanic Povodí Ohře.   Policisté kvůli vodě uzavřeli silnici v Citicích na Sokolovsku. V Karlových Varech je uzavřen podchod u Solivárny. V Olšových Vratech se přelévá požární nádrž. Ohroženy jsou sloupy elektrického vedení v Královském Poříčí, v Mírové byl kvůli rozlití Chodovského potoka evakuován rodinný dům a hrozí i zatopení minimálně dalších dvou domů. Ve Žluticích přetéká horním přelivem přehrada, ale postihne to jen přilehlé rekreační oblasti.   Pro město Sokolov a jeho okolí byl vyhlášen druhý stupeň povodňové aktivity - pohotovost. Stupňů povodňové aktivity tam dosáhly kromě Ohře i Svatava, Lobezský potok a přehrada Horka. Podle radnice nebezpečí obyvatelům Sokolova prozatím nehrozí, varování v potenciálně ohrožených částech města zajišťují městská policie a varovné SMS. Vodní toky mají kulminovat až v noci. Zatím se nečeká dosažení třetího stupně povodňové aktivity, ohrožení.   Podle náměstka ředitele krajských hasičů Oldřich Volfa měli už záchranáři desítky zásahů spojených s čerpáním vody z budov nebo s přípravou písku v pytlích tam, kde se rozlévá voda. "Máme 62 vysoušečů, více než 5000 pytlů na písek, nářadí a další materiál. Jednotky dobrovolných hasičů jsou školeny jak na pytlování písku i na stavění hrází," dodal Volf.   Podnik Povodí Ohře dnes na všech tocích očekává vzestup průtoků. Podle mluvčího firmy Jana Svejkovského na malých tocích půjde o rychlé vzestupy. Na Ohři, Bílině a Ploučnici půjde o vzestupy pozvolnější. "Na většině toků čekáme kulminace v noci ze 14. na 15. ledna, na Ohři pod Chebem později. V Karlových Varech v sobotu večer, o den později na Nechranicích a na dolní Ohři během pondělí," uvedl Svejkovský.   Na Skalce je aktuální odtok kolem 72 metrů krychlových za sekundu což by mělo být očekávané maximum. Běžně je průtok desetinový. V Karlových Varech je aktuální průtok 389 metrů krychlových za vteřinu, kulminaci čekají vodohospodáři v rozmezí 350 až 400 metrů krychlových. Průměrný roční průtok je 25 metrů za sekundu. "Pro odlehčení Ohře jsme ráno omezili odtok z nádrže Stanovice, Jesenici ponecháváme na stejné úrovni," informoval ředitel závodu Povodí Ohře Karlovy Vary Martin Zoul.   Sledována je také přehradní nádrž ve Žluticích, kde by měly průtoky vody kulminovat dnes navečer. "Dostaneme se zhruba na úroveň dvacetileté vody, což znamená, že voda poteče bezpečnostním přelivem a způsobí provozní problémy. Budeme pytlovat a dále jsme v kontaktu s vedením obce," uvedl Pavel Veverka z Povodí Vltavy, který sleduje stav na řece Střela a přímo ve Žluticích.   vlm snm  