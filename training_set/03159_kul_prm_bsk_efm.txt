 Unikátní kolekce skla ze sklářských sympozií je na prodej  --------------------    Ke zpravodajství: FOTO ve Fotobance  ID foto:  FO01039510 ,  FO00192433    --------------------    Nový Bor (Českolipsko) 24. května (ČTK) - Unikátní kolekce moderního skla, která vznikala od roku 1982 při devíti Mezinárodních sklářských sympoziích v Novém Boru na Českolipsku, je na prodej. Sbírku, která patřila zkrachovalé sklářské společnosti Crystalex, nabídla insolvenční správkyně. Zájemci jsou dva, za kolekci více než 1500 děl nabízejí 8,5 a devět milionů korun. O prodeji zatím věřitelský výbor nerozhodl, čeká na znalecký posudek. ČTK to dnes zjistila v insolvenčním rejstříku na  www.justice.cz .   Cech novoborských sklářů se snažil sbírku před prodejem uchránit, obává se totiž, že soubor bude rozprodán. Už před dvěma lety proto požádal ministerstvo kultury, aby kolekci prohlásilo za kulturní památku. "Nepodařilo se nám to, z ministerstva nám odpověděli, že spousta těch autorů ještě žije, a že by byl problém s autorskými právy," řekla dnes ČTK Daniela Prokešová z novoborského Ajeto Art Glass Museum.   Tradici sklářských sympozií založil Crystalex v roce 1982, kdy pozval poprvé do svých sklářských provozů v Novém Boru výtvarníky a designéry z celého světa, aby s pomocí zdejších sklářů ztvárnili své návrhy a nápady. V tříletých intervalech se v průběhu 27 let vystřídalo v Novém Boru přes 500 umělců nejen z Česka a Slovenska, ale také ze zahraničí. V současné době je sbírka na zámku Lemberk na Liberecku a podle seznamu zveřejněného v insolvenčním řízení čítá 1515 položek.   Sbírka podle Prokešové zahrnuje mimo jiné velmi cenná díla známých českých výtvarníků, jako jsou třeba Stanislav Libenský a Jaroslava Brychtová, jejichž práce se běžně v aukcích prodávají za statisíce korun. Jsou tam také díla René Roubíčka, Rony Plesla nebo Bořka Šípka a dalších výtvarníků a designérů zvučných jmen z Česka a také ze zahraničí. "Proto se také obáváme rozdělení a rozprodeje souboru po jednotlivých kusech. Jeho hodnota spočívá ale především v jeho celistvosti," dodala Prokešová.   Jako celek by rádo sbírku zachovalo i Uměleckoprůmyslové muzeum v Praze. "Je to ojedinělá kolekce, protože jsou tam práce nejen českých, ale i zahraničních výtvarníků," řekla ČTK jeho ředitelka Helena Koenigsmarková. Stát chce podle ní sbírku získat, spojil se proto s Nadací Josefa Viewegha Sklářská huť František. Ta za sbírku nabídla věřitelům 8,5 milionu korun. Ještě o půl milionu více ale nabízí druhý uchazeč - společnost AYDEN, která se věnuje pronájmu nemovitostí a velkoobchodu. Prodej nyní čeká na ocenění sbírky, teprve pak věřitelé rozhodnou.   Crystalex, do jehož majetku sbírka patří, byl ještě v roce 2009 jedním z největších českých výrobců užitkového skla. Firma s více než 1600 zaměstnanci byla součástí skupiny Bohemia Crystalex Trading (BCT), do níž patřily také Sklárny Kavalier Sázava, poděbradské Sklárny Bohemia nebo Sklo Bohemia ve Světlé nad Sázavou. Od září 2009 je ale skupina v insolvenčním řízení. Všechny sklárny už mají nové vlastníky, insolvenční řízení však zatím neskončila.   ivc hj  