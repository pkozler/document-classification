 Mexická armáda zatkla v Tijuaně šéfa gangu překupníků drog  Tijuana (Mexiko) 21. ledna (ČTK) - Mexická armáda dopadla v Tijuaně šéfa gangu překupníků drog, který pracoval pro kartel Sinaola. Podle policie figuroval v případech přibližně 50 vražd, uvedla dnes agentura AP.   Juan Miguel Valle Beltrán alias Boxer byl zadržen ve středu po přestřelce v přímořském městě Playas de Rosarito spolu s 13 členy gangu. Při zásahu byla osvobozena čtrnáctiletá dívka, kterou gang unesl, řekl agentuře Julián Leyzaloa, zástupce šéfa bezpečnosti státu Baja California. Vojáci zabili jednoho člena gangu, o němž ostatní zadržení vypověděli, že rivalům gangu stínal hlavy a jejich mrtvoly věšel z mostů.   Tijuana, která leží na hranci s USA, je častým dějištěm bojů mezi kartely o kontrolu cest na obrovský americký trh. Od roku 2006, kdy byl zatčen boss kartelu rodiny Arellano Félix, zde má dominantní pozici kartel Sinaloa.   Jeho hlavou je Joaquín Guzmán, podle některých pozorovatelů nejmocnější muž organizovaného zločinu v Mexiku. Tohoto narkobarona s přezdívkou Chapo (Prcek) zařadil americký časopis Forbes v roce 2010 na 60. místo nejvlivnějších lidí světa. V žebříčku nejbohatších lidí mu se jměním, které Forbes vyčíslil na jednu miliardu dolarů, patří 937. příčka.   Zásah proti gangu nebyl jediným úspěchem mexických bezpečnostních složek ve válce proti mocným kartelům. Ministerstvo obrany ve čtvrtek oznámilo, že ve městě Chilpancingo 105 kilometrů od Acapulca zabavilo 245 kilogramů opia v hodnotě 12 milionů dolarů (217 milionů korun).   Ve válce, kterou vedou kartely proti armádě a zejména mezi sebou, podle statistik mexické vlády loni zemřelo 15.273 lidí, což je zhruba o 5800 mrtvých více než v roce 2009.   Respektovaná americká společnost Strategic Forecasting přičítá rapidní nárůst obětí paradoxně úspěchům mexické armády a policie. Oslabené kartely zintenzivnily boj o vymezení sfér vlivu. Dokud se tyto sféry neustálí, dá se předpokládat, že počet obětí bude stále vysoký.   jzk mik  