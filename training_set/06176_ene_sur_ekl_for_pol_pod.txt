 Greenpeace kvůli novele horního zákona protestovalo před MPO  --------------------    Ke zpravodajství: FOTO/aktuality   Zprávu jsme upravili a aktualizovali v 1. a 2. odstavci o nové informace.   --------------------    Praha 25. ledna (ČTK) - Před budovou ministerstva průmyslu a obchodu dnes odpoledne protestovalo zhruba 20 obyvatel Horního Jiřetína a aktivistů ekologické organizace Greenpeace, podle kterých ministerstvo otálí s předložením novely horního zákona. Účastníci happeningu tvrdí, že vládní koalice slíbila do konce letošního roku vyškrtnout z horního zákona vyvlastňovací paragrafy. Plán legislativních prací na letošek, který ve středu projedná vláda, podle Greenpeace ale s novelou tohoto zákona nepočítá. MPO, které se chystá zákon změnit, oponuje, že tento termín pro novelu horního zákona nebyl stanoven.   Aktivisté Greenpeace dnes před hlavním vchodem do MPO krátce po 14. hodině postavili symbolický obývací pokoj, který po chvíli zbourali jejich kolegové převlečení za horníky. Scéna měla podle ekologů symbolizovat bezohlednost těžařských firem. Happening byl před MPO ukončen po zhruba dvaceti minutách.   "Obce a města stojící na uhlí se mají dle platné koaliční smlouvy letos konečně dočkat definitivního vyřešení dlouholeté nejistoty ve věci vyvlastňování kvůli těžbě uhlí. Vládní strany se totiž zavázaly zrušit do konce roku 2011 komunistické vyvlastňovací paragrafy z horního zákona, z nichž mají užitek pouze uhlobaroni, a které ohrožují budoucnost tisíců lidí. Splnění tohoto slibu je však nyní ohroženo," uvedlo hnutí v tiskové zprávě.   Mluvčí MPO Pavel Vlček dnes ČTK řekl, že podle legislativního plánu prací má MPO ve spolupráci s Českým báňským úřadem připravit věcný záměr horního zákona do konce 1. čtvrtletí příštího roku. Vláda se ve svém programovém prohlášení podle Vlčka zavázala předložit novelu horního zákona, která zajistí hospodárné využívání nerostných surovin. "O tom, že to má být v roce 2011, se koaliční smlouva ani vládní prohlášení nezmiňují. Tím, že se s tímto úkolem počítá v plánu legislativních prací, tak naopak vláda naplňuje koaliční dohodu a programové prohlášení. Greenpeace tedy ve své tiskové zprávě vychází z mylných informací," uvedl Vlček.   Plán legislativních prací podle Jan Rovenského z hnutí Greenpeace počítá pouze s věcným návrhem novely horního zákona, avšak až pro příští rok. Úředníci MPO podle něj koaliční smlouvu stále sabotují a přes opakované upozornění na závazky z koaliční smlouvy se snaží zabránit tomu, aby byly vyvlastňovací paragrafy v letošním roce zrušeny.   "Koaliční strany se dohodly, že jsou pro ně limity těžby a soukromé vlastnictví posvátné, ale ministr (průmyslu a obchodu Martin) Kocourek tyto úlety svých úředníků přinejmenším tiše toleruje a nosí je na jednání vlády. Nese za ně tudíž politickou odpovědnost. Nechceme nic většího, než aby se osazenstvo MPO chovalo jako státní úřad naplňující dohodnutý vládní program, a ne jako smečka průmyslových lobbistů," uvedl Rovenský.   Pokud vláda od záměru zrušit vyvlastňovací paragrafy upustí, tak to podle Greenpeace vyvolá značnou nevoli u představitelů samospráv obcí nejvíce postižených těžbou. "Přes dvacet let žijeme v nejistotě. Současná koalice to slíbila změnit, a my jí za to opakovaně vyjádřili vděk. Pokud by teď otočili, byl by to opravdu podraz. Neexistuje žádný rozumný důvod, proč by vláda neměla dva komunistické vyvlastňovací paragrafy vyškrtnout z horního zákona už letos," uvedl například místostarosta Horního Jiřetína Vladimír Buřt.   Ekologičtí aktivisté už dříve upozornili na to, že vládní prohlášení kabinetu Petra Nečase (ODS) je ve věci těžby uhlí měkčí než koaliční smlouva ODS, TOP 09 a Věcí veřejných. Oba dokumenty tvrdí, že bude připravena novela horního zákona. Smlouva uvádí, že novela "zajistí povinnost poskytnout orgánům státní správy podklady pro odpis bilančních zásob nerostných surovin, zejména uhlí, a odstraní možnost vyvlastnění a dalšího omezení vlastnických práv majitelů nemovitostí v dobývacích prostorech". Ve vládním prohlášení se píše o "hospodárném využívání zásob nerostných surovin".   Novelu horního zákona, která usnadňovala případný odpis zásob uhlí, předložila už vláda Mirka Topolánka (ODS). Sněmovna ji nikdy neprojednala a úřednický kabinet Jana Fischera předlohu stáhl. Kvůli tomu se dostal do ostrého sporu tehdejším poslancem Strany zelených a někdejším ministrem životního prostředí Martinem Bursíkem. Zelení novelu předložili znovu, ani tou se poslanci v minulém volebním období nezabývali.   beh jw vju  