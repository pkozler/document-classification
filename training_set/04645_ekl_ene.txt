 Na chladicí věži Elektrárny Tušimice mohou nově hnízdit sokoli  Tušimice (Chomutovsko) 12. ledna (ČTK) - Na chladicí věži Elektrárny Tušimice od dnešního dne mohou hnízdit sokoli stěhovaví. Dvě plechové budky by jim mohly sloužit až 40 let. Ornitologové už dříve pozorovali sokoly v okolí elektrárny. Jednou se dravci dokonce pokusili zahnízdit na komíně ve výšce 280 metrů, mladé se jim ale nepodařilo vyvést. Informoval o tom mluvčí společnosti ČEZ pro severní Čechy Ota Schnepp.   V loni v březnu objevili dvě sokolí vejce snesená v kabeláži pracovníci firmy, kteří připravovali plánovanou demolici komína v rámci komplexní obnovy Elektrárny Tušimice II. Hnízdo nafotili, pracovníci elektrárny následně kontaktovali ornitologa a Českou inspekci životního prostředí v Ústí nad Labem. "Asi nezjistíme, co je k tomu vedlo, ale výška 280 metrů je absolutní rekord v České republice i v Evropě. Škoda, že se vyvedení mladých nevyvedlo," uvedl zoolog Muzea města Ústí nad Labem Václav Beran.   Podle ornitologa vejce buď v rané fázi zastydla, nebo nebyla vůbec oplozena. "Jednoznačně lze vyloučit negativní vliv rušení, konkrétně první výstup pracovníků firmy na komín, na vývoj vajec. V době jejich návštěvy už měla být totiž značně nasezená. Tedy těsně před líhnutím, proto by v nich musel být velký zárodek," dodal.   Sokoli si místo k zahnízdění začínají hledat v únoru, vejce snášejí v březnu. Budka pro zahnízdění je vyrobená ze dva centimetry silného hliníkového plechu. Na dně mají dravci nasypané kamínky z keramzitu.   Sokoli se po dlouhých letech, během nichž prakticky vyhynuli, vrací zpět do Čech ze sousedního Německa. Protože jsou pro ně přirozená hnízdiště už obsazená, snaží se podle Berana zahnízdit jinde. "Sokolům nevadí, co se děje pod nimi. Zvlášť v sousedním Německu, odkud k nám nové sokolí páry přelétávají, hnízdí v městských i průmyslových aglomeracích," vysvětlil ornitolog.   van snm  