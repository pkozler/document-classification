 V některých zaplavených oblastech Austrálie znovu prší  --------------------    Ke zpravodajství: FOTO/aktuality   --------------------    Brisbane (Austrálie) 8. ledna (ČTK) - Australská premiérka Julia Gillardová dnes navštívila severovýchod státu Queensland, který se potýká s katastrofálními záplavami. V oblasti stále prší a hladiny některých řek mají kulminovat v nejbližších hodinách. Premiérka vrtulníkem přiletěla do nejpostiženějších regionů, všude slíbila masivní finanční pomoc, ale neskrývala, že obnova bude trvat velmi dlouho, určitě několik let.   Dnes byla potvrzena smrt čtvrtého člověka, který při záplavách zahynul. Jde o pětapadesátiletého řidiče kamionu, který sjel ze silnice, když vezl barely s pitnou vodou do zaplaveného města Condamine.   V některých oblastech stále hustě prší a meteorologové vydali varování pro deset řek v Queenslandu, jejichž hladiny by měly kulminovat až v neděli. Přes tento víkend by mělo spadnout až 200 mililitrů srážek.   Premiérka Gillardová ve městě St. George asi 450 kilometrů západně o metropole státu Brisbane prohlásila, že obětem záplav už bylo vyplaceno na mimořádných dávkách kolem čtyř milionů dolarů a dalších finanční prostředky jsou na cestě. Rozsah škod si netroufla odhadnout, to prý bude možné trochu kvalifikovaněji učinit, až voda opadne. Dřívější odhady státních úředníků počítaly s nejméně pěti miliardami dolarů.   Hladina řeky Balonne v St. George má o víkendu vystoupat až na 13,4 metru.   Nejhorší záplavy v Austrálii za posledních 50 let způsobily dlouhotrvající tropické deště, které začaly už před Vánoci. Tisíce lidí musely být evakuovány, mnozí z nich stále žijí v provizorních přístřešcích.   Meteorologové záplavy připsali klimatickému jevu La Niňa, který souvisí s výkyvy počasí. Na rozdíl od jevu El Niňo se La Niňa vyznačuje ochlazováním vody u hladiny moře v oblasti středního a východního Tichomoří. V Tichém oceánu se klimatický jev znovu objevil v červenci a trvat by měl nejméně půl roku.   jf ank  