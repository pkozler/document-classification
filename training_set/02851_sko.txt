 Cermat chce, aby z webu zmizely uniklé maturitní testy  Praha 1. června (ČTK) - Centrum pro maturity Cermat chce, aby spolek Eduin odstranil ze svého webu uniklý maturitní test. Jde prý o porušení autorských práv, šéf centra Pavel Zelený ČTK řekl, že zvažují podání trestního oznámení. Test z češtiny se psal v pondělí, na webu se objevil v úterý. Další test z angličtiny psaný v úterý unikl na web dnes, oba případy mají na svědomí studenti. Úřady přesto nechtějí testy ani po dopsání oficiálně zveřejnit, typologicky stejné úlohy se prý totiž budou u maturit objevovat v příštích letech.   Spolek Eduin ale test z češtiny odmítl ze svého  webu  stáhnout. "Zpracování testů bylo placeno z veřejných peněz, a je tedy logické, že by měla mít veřejnost možnost posoudit kvalitu odvedené práce. Navíc až do března letošního roku Cermat úlohy zveřejňoval a není jasné, co se v autorském právu za dva měsíce změnilo, že to znemožňuje zveřejnění testů," uvedl Tomáš Feřtek z Eduin. Podle aktivistů nechce úřad testy zveřejnit, aby lidé nemohli diskutovat o jejich kvalitě.   "Není strategicky výhodné zveřejňovat testy," řekl ČTK šéf centra Zelený. Stejný typ úloh chtějí totiž používat u státních maturit i v dalších letech. Navíc je prý možné, že když studenti a učitelé budou znát zadání testů, smrskne se výuka v posledním ročníku střední školy jen na biflování podobných úloh. Proto prý nechtějí testy zveřejnit, když je však zveřejní někdo jiný, poruší autorská práva Cermatu. Zvažují prý proto podání trestního oznámení.   Za únikem testů z češtiny i z angličtiny stojí studenti, Cermat prý zná jejich totožnost. "Není naším cílem kriminalizovat studenty," dodal ale Zelený.   Písemná část státních maturit potrvá do 7. června, výsledky se maturanti dozvědí až v polovině měsíce. Kdyby testy unikly ještě před napsáním, hrozila by pachateli až půlmilionová pokuta, v zahraničí se to několikrát stalo. Ministr školství Josef Dobeš (VV) spojil se zdárným průběhem maturit své setrvání ve funkci.   Maturity se připravují 14 let, přišly celkem na 680 milionů korun. V prvním roce se jich účastní téměř 99.000 studentů.   kli pba  