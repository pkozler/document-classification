 Zlínské sídliště Jižní Svahy dnes provoněla tříkrálová zabijačka  --------------------    Ke zpravodajství: AUDIO   --------------------    Zlín 8. ledna (ČTK) - Největší zlínské sídliště Jižní Svahy dnes provoněly speciality z vepřového masa. Před tamním kostelem Panny Marie Pomocnice křesťanů se totiž dnes konala tříkrálová zabijačka, která má ve městě již asi sedmiletou tradici. Písně koledníků tak doplňovalo aroma čerstvé polévky "prdelačky", tlačenky, jitrnic a dalších zabijačkových dobrot, které si zde obyvatelé města mohli zakoupit.   "Na začátku si lidé zvykali, ale od třetího ročníku se na to těší. Už v prosinci se ptávají, kdy to přesně bude. Voňavé koření, obírání hlav, mletí jitrnic, kousek teplého ovaru i čerstvá polévka, to jsou vzpomínky na dětství a to se bere. Děláme to pro lidi, vepřové hody ale slouží i jako pohoštění pro koledníky," řekl ČTK Petr Kopřiva ze Salesiánského střediska mládeže, které akci spolu se zlínskou charitou uspořádalo.   Mezi bytovými domy však dnes žádný pašík vepřovým hodům za oběť nepadl. "Máme dlouholetého kamaráda řezníka, za komunistů jsme spolu dělali v práci. Připraví zabijačkové speciality, doveze hotové tlačenky a prejty. Na místě jen vaříme polévku a ovar a čerstvě se dělají jitrnice, abychom nedráždili sídliště a hygienu zabíjením prasete," popsal s úsměvem Kopřiva s tím, že objem připravených pokrmů je poslední léta zhruba stejný, nemění se ani ceny.   Před kostel se podle počasí vždy vypraví několik stovek lidí, kteří nabízené dobroty vykoupí do posledního kousku. K pravidelným návštěvníkům zabijačky patří například František Pilka. "Když k nám tři králové nepřijdou domů, tak chodíme sem, abychom přispěli," řekl Pilka, který si odnášel domů polévku i ovar. Nabídku si pochvalovala i Františka Šindelová. "Šla jsem do obchodu, tak jsem si cestou tady koupila jednu čerstvou jitrnici," přiblížila.   Tříkrálová sbírka vyvrcholí ve vizovickém a zlínském děkanátu v neděli. Podle koordinátorky sbírky Pavly Romaňákové ze zlínské charity letos vyšlo v regionu do ulic kolem 270 trojic koledníků, což je zhruba o dvě desítky více než v loňském roce. "Přibývá dětí, které se samy od sebe chtějí zapojit. Je také čím dál tím více skupinek, kde koledují i dospělí. Například loni jsme mezi nimi měli i paní, která již byla hodně let v důchodu," přiblížila Romaňáková.   Tříkrálová sbírka se koná v České republice již pojedenácté. Letos vrcholí o tomto víkendu, oficiálně končí 14. ledna. Výtěžek je tradičně určen především na pomoc lidem v nouzi. Během trvání celé sbírky se již podařilo získat téměř 533 milionů korun. Loni Tříkrálová sbírka vynesla rekordních 67,5 milionu Kč.   jav jnd  