 Pražská burza umazala část předešlých ztrát, nejvíc stouplo NWR  Praha 11. ledna (ČTK) - Pražská burza dnes podobně jako ostatní evropské burzy umazávala předchozí ztráty a uzavírala silnější o 1,24 procenta na 1229,9 bodu. Dařilo se většině titulů, nejvíce vzrostly akcie těžařské firmy NWR, vyplývá z výsledků burzy.   Na trhy se podle Josefa Němého z Komerční banky vrátil optimismus a akcie průmyslových, těžebních a finančních firem rychle umazaly velkou část svých pondělních ztrát. Dodal, že evropské burzy tak nenavázaly na pondělní propad a naopak posilovaly většinou o více než jedno procento.   Nejvíce se dnes dařilo akciím těžební společnosti NWR. Podle Němého se akcie NWR již dopoledne vrátily nad hranici 300 korun za kus a dokonce téměř atakovaly své více než dvouleté maximum z minulého týdne. Titul uzavíral silnější o 3,70 procenta na 302,40 koruny.   Výrazněji se dařilo oběma developerským titulům. Akcie společnosti Orco posílily o 2,24 procenta na 182,39 koruny a ECM o 1,61 procenta na 92,06 koruny.   Akcie skupiny autobazarů AAA Auto vzrostly o 1,89 procenta na 23,22 koruny. Společnost dnes oznámila, že v loňském roce zvýšila prodej o 7,3 procenta na 39.531 vozů.   Slušné zisky měly také bankovní akcie. Komerční banka posílila o 1,72 procenta na 4374 korun a Erste Group Bank o procento na 836 korun.   Silnou váhu na růst indexu PX měly akcie elektrárenské společnosti ČEZ, které zdražily o 0,61 procenta na 822 korun.   vrk mha  