 Íránská vláda nesouhlasí s rozsudkem nad režisérem Panahím  --------------------    Ke zpravodajství: FOTO ve Fotobance  ID foto: P201005250534001, P201005250558501, FO01348138   --------------------    Teherán 19. ledna (ČTK) - Íránská vláda nesouhlasí s rozsudkem vyneseným nedávno nad známým íránským režisérem Džafarem Panahím. Soud ho poslal za účast na protivládních demonstracích na šest let do vězení a na 20 let mu zakázal filmařskou činnost. Šéf prezidentovy kanceláře dnes oznámil, že zejména s tímto zákazem vláda nesouhlasí.   "Řekl jsem už v minulosti, že rozsudek nad ním (Panahím) vynesla justice, ale vláda ani prezident její názor nesdílejí. Nesouhlasíme s tím, aby Džafar Panahí nemohl tak dlouho pracovat," prohlásil Esfandíjár Rahím Mašáí.   Soud rozsudek vynesl za účast na shromážděních a za šíření protirežimní propagandy. Součástí trestu je nejen dvacetiletý zákaz točit filmy a psát scénáře, ale také cestovat do ciziny a poskytovat místním i zahraničním sdělovacím prostředkům rozhovory. Panahí se proti rozsudku odvolal.   Panahí se hlásí k opozici, která v roce 2009 rozpoutala velké protesty proti, podle ní zmanipulovaným, výsledkům prezidentských voleb. Šlo o nejbouřlivější protivládní akce od revoluce v roce 1979. Při srážkách zahynulo osm desítek lidí.   Padesátník Panahí je nejznámějším íránským filmařem v zahraničí. Zatčen byl loni v březnu a po 88 dnech byl propuštěn na vysokou kauci dosahující v přepočtu přibližně čtyř milionů korun. Ve vazbě držel hladovku, jíž protestoval proti podmínkám vazby a jíž si vynutil propuštění na kauci.   Je to režisér oceněný na filmových festivalech v Chicagu, Cannes a Berlíně. Mezinárodní filmový festival Berlinale s ním počítal pro svůj příští ročník do poroty. Měl být členem poroty na loňském filmovém festivalu v Cannes, ale kvůli zákazu vycestovat nepřijel.   Proti rozsudku vznesli loni protest také organizátoři Mezinárodního filmového festivalu Karlovy Vary. Panahí byl před deseti lety členem mezinárodní poroty 36. ročníku tohoto festivalu a byla tehdy uspořádána filmová přehlídka nazvaná Pocta Džafaru Panahímu. V roce 2006 uvedl karlovarský festival v sekci Horizonty Panahího snímek Offside.   sva hej  