 Policie zatkla muže, který vyhrožoval bombou v obchodním domě  Rychnov nad Kněžnou 18. ledna (ČTK) - Policisté zatkli devětatřicetiletého muže Choceňska, který v pondělí večer oznámil uložení bomby v hypermarketu v Hradci Králové. Za to, že bomba nevybuchne, požadoval od státu 300.000 korun, informovala dnes ČTK mluvčí královéhradecké policie Ivana Ježková.   Anonym oznámil uložení bomby ve 21:53 hodin operačními důstojníkovi rychnovské policie. Neuvedl však, o který obchodní dům jde. "Policisté okamžitě provedli bezpečnostní prověrku v Rychnově nad Kněžnou, žádnou výbušninu nenašli. Krátce na to se muž ozval znovu a upřesnil, že se jedná o obchodní dům na okraji Hradce Králové," uvedla mluvčí.   Policie z obchodního domu evakuovala zaměstnance i zákazníky a celý objekt prohledala. Podezřelého muže se policistům podařilo zadržet v baru v Týništi nad Orlicí na Rychnovsku. V případě prokázání viny mu za trestný čin šíření poplašné zprávy hrozí až tři roky vězení. Podle policie byl podezřelý již dříve trestán za násilnou i majetkovou trestnou činnost.   sja mol  