 Nové čistírny odpadních se dočká i Česká Kamenice  Česká Kamenice (Děčínsko) 19. ledna (ČTK) - Čistírna odpadních vod v České Kamenici na Děčínsku se dočká během příštích 18 měsíců rekonstrukce za zhruba 81,5 milionu korun. Jde o jednu z posledních čistíren, kterou Severočeská vodárenská společnost (SVS) přestavuje, aby Česko dostálo evropským normám pro nakládání s odpady. Peníze tentokrát nepůjdou z evropských zdrojů, jejichž čerpání ohrožují problémy na ministerstvu životního prostředí, ale jen z peněz SVS a ministerstva zemědělství. ČTK o tom informovala mluvčí firmy Dagmar Haltmarová.   Dotace ministerstva obnáší zhruba 23 milionů korun, k nimž dostala SVS ještě zvýhodněný úvěr až do výše 36 milionů korun. Zbylé peníze si sehnala SVS sama. Stavbu provádí konsorcium firem, vedené libereckou společností Syner.   Původní čistírna byla uvedena do provozu poměrně nedávno, teprve v roce 1999, ale její technologie nesplňuje současnou evropskou legislativu, například nezvládala odstraňovat z vody fosfor. Hlavním problémem ale byla nedostatečná kapacita, protože se k ní časem připojil i nedaleký Kamenický Šenov. Nové zařízení bude stačit pro 8000 obyvatel a umožní napojení Práchně a Dolního a Horního Prysku.   "Jde o jednu z posledních našich rekonstrukcí v takzvaném přechodném období. Původní kapacita čistírny neumožňovala rozvoj aglomerace a připojování dalších obyvatel," uvedl ředitel SVS Miroslav Harciník. Stavba má podle něj výrazně zlepšit kvalitu vody především v řece Kamenici.   SVS patří mezi největší vodárenské společnosti v Česku, obsluhuje asi devět procent rozlohy země a dodává pro zhruba 1,05 milionu lidí. Jejími akcionáři jsou severočeská města a obce. Kvůli masivním investicím platí zákazníci v její síti jednu z nejvyšších cen za vodu v celém Česku, která pro letošek činí 75,19 koruny za metr krychlový. Vedení firmy se navíc obává dalšího zdražování kvůli dotacím na předchozí projekty, které má přislíbené od EU, ale i kvůli zmatkům na ministerstvu životního prostředí je prý nemůže čerpat. Má jít až o 600 milionů korun.   jtb snm  