 Právo: "Vor v zakoně" Soghojan odjel do Arménie  Praha 14. ledna (ČTK) - Údajný "vor v zakoně" Andranik Soghojan, kterého soud v říjnu nepravomocně zprostil obžaloby z osnování vraždy arménského podnikatele a propustil z vazby, odjel do Arménie. Píše to dnešní Právo. Podle arménských médií jel řešit spory mezi tamějšími zločineckými skupinami. Soghojanův obhájce to odmítl s tím, že jeho klient odcestoval do své vlasti ze zdravotních důvodů a do Česka se určitě vrátí. Česká policie uvedla, že Soghojanovy aktivity sleduje a je v kontaktu s arménskými úřady.   Soghojanovi v Česku stále hrozí trest 25 let vězení, státní zástupce před jeho útěkem ze země po propuštění z vazby varoval.     Arménský deník Žamanak ve čtvrtek podle Práva napsal, že Soghojan odjel do svého rodného města Gjumri, aby tam sjednal pořádek v podsvětí. Dostal prý ultimátum, že musí odjet do 15 ledna, zastal se ho však bratr arménského prezidenta a poslanec tamního národního shromáždění Alexandr Sarkisjan. Žamanak uvedl, že poslanec požádal o povolení Soghojanova pobytu až do února a úřady mu vyhověly.   Soghojanův advokát Eduard Bruna to však odmítl. Jeho klient prý musel odjet kvůli problémům s oční protézou, v Gjumri jsou prý odborníci, kteří se mu o oko starají. "Můj klient ale do Česka pravidelně telefonuje a říkal mi, že se sem určitě vrátí. Kdy, to mi neřekl," prohlásil Bruna.   "My to samozřejmě víme, kde se teď pohybuje, i co se tam děje. Naše mínění, že je opravdu vorem v zákoně, se jeho nynějšími aktivitami jen potvrzuje," sdělil listu důvěryhodný zdroj z českých bezpečnostních složek.   Podle obžaloby si Soghojan v roce 2007 objednal vraždu arménského podnikatele, ale najatý vrah omylem usmrtil řidiče společnosti Sazka a na Václavském náměstí v Praze pobodal dalšího muže. V přípravě vraždy Arména podle žalobce Soghojan za pomoci dalších obžalovaných pokračoval i později. Spis uvádí, že je Soghojan "vorem v zakoně" - vysokou kriminální autoritou zločineckých skupin ze zemí bývalého Sovětského svazu.   vit  