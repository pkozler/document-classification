 Dee Dee Bridgewaterová se v Praze promění v Billie Holidayovou  Praha 31. ledna (ČTK) - Americká jazzová zpěvačka Dee Dee Bridgewaterová vystoupí 2. dubna před návštěvníky pražského Obecního domu s písněmi z repertoáru slavné jazzové zpěvačky Billie Holidayové. Vystoupení na druhém ročníku Jarního Gala pro Struny podzimu nabídne zejména její loňské album Eleanora Fagan (1915-1959): To Billie with Love From Dee Dee Bridgewater. Posluchači se tak mohou těšit na skladby jako Lady Sings the Blues, Lover Man či Strange Fruit. ČTK o tom dnes informovala Silvie Marková.   "Bridgewaterová před publikem doslova odehraje fascinující životní příběh Billie Holidayové, známé také pod pseudonymem Lady Day," uvedla Marková.   Vstupenky ve třech cenových kategoriích jsou v prodeji od 1700 korun na  www.strunypodzimu.cz  a v síti Ticketpro. Výtěžek z druhého ročníku Jarního Gala bude stejně jako v loňském roce zdrojem financování festivalu Struny podzimu. Donátorský galavečer naváže na loňskou úspěšnou premiéru, kdy ve prospěch festivalu vystoupil v Obecním domě legendární Bobby McFerrin.   Uměleckým pojítkem mezi Holidayovou a Bridgewaterovou je její účinkování v muzikálu Lady Day. Za svou roli Bridgewaterová získala divadelní nominaci na Cenu Laurence Oliviera a odnesla si i řadu vynikajících kritik. "Bylo to tenkrát docela složité. Od představení k představení jsem se stále více dostávala do života Billie a někteří lidé kolem mě měli obavy, že zapomenu na život vlastní. Její osud je trochu děsil. Já z toho obavy neměla, ale přiznávám, že osobnost Billie Holidayové mě fascinuje," uvedla v jednom z rozhovorů Bridgewaterová.   Světová kritika píše o "hlasové blízkosti obou zpěvaček, měkké artikulaci, lásce ke swingu, blues a architektuře složitých harmonií".   Bridgewaterová je vnímána jako pokračovatelka dynastie velkých jazzových dam. V minulosti složila hold i Elle Fitzgeraldové, když v roce 1997 vydala album Dear Ella.   Úspěch Dee Dee Bridgewaterové se zrodil v New Yorku v době, kdy byla hlavní vokalistkou orchestru vedeného Thadem Jonesem a Melem Lewisem. Koncerty a nahrávání s hudebními velikány, jakými byli třeba Sonny Rollins, Dizzy Gillespie, Dexter Gordon nebo Max Roach, vyměnila Dee Dee v roce 1974 za Broadway. Její diskografie čítá 14 alb, na počátku byl debut Afro Blue z roku 1974. V Praze se americká jazzová zpěvačka Dee Dee Bridgewaterová představila v listopadu 2007. Se třináctičlennou kapelou a africkými hudebníky z Mali tehdy představila v Kongresovém centru album Red Earth. Koncert byl jedním z vrcholů 31. ročníku Mezinárodního jazzového festivalu Praha. Předtím tu hostovala v roce 2005.   Roman Jireš mkv  