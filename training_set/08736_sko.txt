 Maturity z češtiny zatím neudělalo 3,8 pct žáků, jazyky 5,4 pct  Praha 23. května (ČTK) - U ústních maturit z češtiny zatím propadlo 3,8 procenta studentů, z cizích jazyků pak zkoušku dospělosti neudělalo 5,4 procenta maturantů. Novinářům to dnes řekl náměstek ministra školství Ladislav Němec s tím, že ústní zkoušení spolu s klasickými školními maturitami tento týden končí. Od příštího pondělí pak startují jednotné testy a písemky. Kvůli jednotnému zkoušení jsou letos kantoři přísnější, k maturitám nepřipustili skoro 11 procent ročníku.   "Zatím jsme nezaznamenali žádné technické chyby," uvedl Němec. Učitelé, kteří si neví rady se stažením pracovních listů nebo s jinou závadou, se mohou obracet na linku centra pro přípravu maturit CERMAT. Zaznamenali zde přes 2200 hovorů.   Šéf CERMAT Pavel Zelený dnes také odmítl informaci, podle níž unikla zkušební zadání. Deník Právo informoval, že se na internetu už objevila zadání na ústní zkoušku z angličtiny. "Každá maturitní komise má ale jiné pracovní listy," upozornil Zelený s tím, že komisí je přes 4500. I pokud by ředitel zjistil, že jeho studenti už zadání na ústní zkoušky znají, ještě hodinu před zkouškou si může ze systému CERMAT vygenerovat jiné pracovní listy.   Až 96 procent maturantů si zvolilo lehčí verzi zkoušek, vysoké školy se totiž k uznávání maturitních výsledků při přijímacích zkouškách staví vlažně. O státních maturitách se dnes s rektory vysokých škol a ministrem školství Josefem Dobešem (VV) bavil na společném setkání na zámku v Lánech také prezident Václav Klaus. Ten projekt dlouhodobě kritizuje.   Od příštího pondělí začnou studenti psát jednotné testy a písemné práce. Papíry s testy rozvezou do škol najatá a přísně střežená auta, některé školy už prý zapečetěné krabice s testy dostaly. Kritici státních maturit se přitom obávají, že zadání uniknou ještě před zkouškou, v zahraničí se to několikrát stalo. Ministr Dobeš spojil se zdárným průběhem zkoušek své setrvání ve funkci.   kli mkv  