 Úřady posvětily spojení Skansky a žilinské firmy SkyBau  Praha 18. ledna (ČTK) - Slovenský antimonopolní úřad souhlasil se spojením největší české a slovenské stavební skupiny Skanska a firmy SkyBau z Žiliny. Na konferenci lídrů českého stavebnictví to dnes řekl generální ředitel Skansky Dan Ťok. Skanska tím dokončila akvizici, kterou oznámila v prosinci 2010.   "Tato akvizice je dalším krokem upevňujícím naše postavení nejen na slovenském trhu, ale i v České republice a sousedních zemích střední Evropy v oblasti železobetonových staveb a kompletních dodávek hlavní stavební výroby. Taková kapacita a předpoklad jejího dalšího rozvoje nám nejvíce chyběly zejména v pozemním stavitelství," uvedl při podpisu smluv mezi oběma firmami generální ředitel Skanska SK Tibor Kočvara.   Společnost SkyBau vznikla v roce 1992. Zaměřuje se hlavně na pozemní stavitelství, tedy především na výstavbu budov. Před Skanskou se o vlastnictví firmy dělili Miroslav a Dušan Trnovští a Peter Janíček.   dnv vju  