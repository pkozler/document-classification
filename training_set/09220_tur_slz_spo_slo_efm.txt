 TMR chce od ČSTV koupit lyžařský areál ve Špindlerově mlýně  Praha 5. června (ČTK) - Slovenská firma Tatry Mountain Resorts (TMR) podala Českému svazu tělesné výchovy (ČSTV) nabídku na koupi lyžařského areálu ve Špindlerově Mlýně. Předseda dozorčí rady společnosti TMR Igor Rattaj řekl, že pokud bude ČSTV prodávat v dražbě další areály, TMR o ně bude mít zájem.   Rattaj uvedl, že případné investice do koupě krkonošských lyžařských areálů by měly činit zhruba desetinásobek čistého zisku areálu Špindlerův Mlýn. Ten v roce 2009 podle účetní uzávěrky činil 26,7 milionu Kč. Rattaj si prý dokáže představit finanční a kapitálový vstup s tím, že současní vlastníci ČSTV a Svaz lyžařů ČR zůstanou stejní, a TMR by navýšila kapitál na dobudování a modernizaci areálů.   TMR rovněž jedná o odkupu Státních lanových drah v Polsku (PKL). Nyní prodej potvrdily polské železnice (PKP), které čekají na finanční ohodnocení PKL od svých poradců. TMR již předložila konkrétní nabídku a aktivně v této záležitosti jedná, uvedla firma.   Společnost Tatry Mountain Resorts, do níž vyčlenila finanční skupina J&amp;T aktivity v cestovním ruchu s výjimkou pětihvězdičkových hotelů, je největším subjektem v cestovním ruchu na Slovensku. Vlastní a provozuje lyžařská střediska a hotely v Nízkých a Vysokých Tatrách. Lyžařské areály provozuje již přes 20 let.   fd jw  