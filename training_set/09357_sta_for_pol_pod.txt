 Vláda zřejmě odmítne návrh ČSSD na regulaci nájemného  Praha 20. ledna (ČTK) - Vláda s největší pravděpodobností odmítne návrh ČSSD, který má znovu částečně zavést regulaci nájemného. Podle návrhu usnesení vlády, který je zveřejněn na  internetu , by novela zablokovala trh s nájemními byty. Jeho autoři se navíc domnívají, že schválením předlohy by se zhoršila pozice České republiky ve sporu před Evropským soudem pro lidská práva. Zde se asi 5000 majitelů domů domáhá odškodnění za regulaci nájmů.   Norma určuje postup v případech, kdy nájemce nesouhlasí se zvýšením činže. Spor by v takovém případě řešil soud. Ten by mohl rozhodnout o zvýšení nájmu na částku v místě a čase obvyklou, nejvýše však o 15 procent původního nájemného. Majitel bytu by mohl takto zvýšit nájem pouze jednou za dva roky.   Jiný výpočet činže by se měl týkat domácností, v nichž žijí pouze lidé závislí na starobních či invalidních důchodech. Zde by totiž pronajímatel neměl mít možnost obrátit se kvůli zvýšení činže na soud. Zdražovat by mohl jednou za dva roky o inflaci. ČSSD tvrdí, že přijetí novely je nezbytné, neboť oblast sjednávání nájemného neupravuje až na některé výjimky od letošního roku žádný předpis.   Vláda má ale podle návrhu usnesení opačný názor. Poukazuje například na to, že novela nesystematicky řeší výjimečný postup určování nájmu pro důchodce. "Ochrana uvedených nájemců by však podle názoru vlády měla být řešena doprovodným sociálním programem a nikoliv na úkor majitelů domů," uvádí se v materiálu. Dále je zde doplněno, že v návrhu novely se nijak nepřihlíží k majetkovým poměrům důchodců, případně k tomu, zda nevlastní jiné nemovitosti.   Vládní dokument také poukazuje na některé věcné a legislativně technické nedostatky novely. Vláda by měla normu projednat na středečním zasedání. Bez ohledu na její rozhodnutí ji pak posoudí i Poslanecká sněmovna. Lze ovšem očekávat, že návrh zamítne, neboť zde má koaliční vláda ODS, TOP 09 a VV většinu.     Celkově bylo v Česku podle nedávných odhadů MMR kolem 670.000 nájemních bytů s regulovaným nájemným. Zhruba ve 400.000 z nich skončila regulace minulý rok. U zbylých potrvá až do konce roku 2012, jde o většinu krajských měst, velkých měst Středočeského kraje a Prahu.   V Poslanecké sněmovně čeká na schválení vládní novela občanského zákoníku, která má situaci po skončení deregulace řešit. Systém je podobný, jako navrhuje ČSSD. Pokud se pronajímatel s nájemníkem nedohodnou na výši nájemného, bude se moci pronajímatel obrátit na soud se žádostí o určení nájemného v místě a čase obvyklém. Chybí zde ale limit 15 procent a fixace na dva roky.   bns vju  