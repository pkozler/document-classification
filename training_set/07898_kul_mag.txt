 Ridleymu Scottovi ztroskotal plán na natočení dalšího "Vetřelce"  --------------------    Ke zpravodajství: FOTO ve Fotobance  ID foto: FO01136752, P200912070378401   --------------------    Los Angeles 15. ledna (ČTK) - Americký režisér Ridley Scott nenatočí další díl legendárního sci-fi Vetřelec, kterým se v roce 1979 zapsal do dějin filmu. Po několikaletém plánování projekt ztroskotal, uvedl dnes filmový magazín Hollywood Reporter. Studio Fox ale oznámilo, že z plánů vzešel jiný projekt s titulem Prometheus.   V něm by měla hrát švédská herečka Noomi Rapaceová, představitelka hackerky Lisbeth Salanderové ze švédské detektivní trilogie.   "Vetřelec byl startovním bodem tohoto projektu. Z tvůrčího procesu se ale vyvinula nová velkolepá mytologie a vesmír, v němž se odehrává původní příběh," prohlásil Scott podle serveru nme.com. Dodal, že pozorní fanoušci budou s to poznat "stopy vetřelčí DNA" a je rád, že se k vědeckofantastickému žánru, tak blízkému jeho srdci, mohl vrátit.   Prometheus by měl přijít do kin 2012, uvedla agentura DPA. Rapaceová má hrát vědkyni Elizabeth Shawovou, další obsazení zatím není známo. Server nme.com píše o možnosti obsadit také Angelinu Jolieovou nebo Charlize Theronovou.   Hororová sci-fi Vetřelec patří ke klasice žánru. Snímek o vražedných a dravých mimozemšťanech se dočkal tří pokračování a mimozemské Vetřelce využilo například i několik snímků Vetřelec vs. Predator, které je nechaly utkat se s mimozemskými monstry z jiného snímku.   sd kš  