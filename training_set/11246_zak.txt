 Muž přepadl v Olomouci dvě ženy, lehce je zranil  Olomouc 28. ledna (ČTK) - Neznámý pachatel přepadl ve čtvrtek vpodvečer na stejné ulici v Olomouci jen chvíli po sobě dvě ženy. První silně udeřil, na druhou vytáhl i nůž. Žena se však bránila a při útoku o něj típla svou cigaretu. Lupič z místa uprchl, policisté po něm vyhlásili pátrání. ČTK to dnes řekl mluvčí olomoucké policie Petr Čunderle.   V prvním případě si násilník vybral k přepadení v Pražské ulici třiaosmdesátiletou ženu. Důchodkyni chytil pod krkem a snažil se jí vytrhnout kabelku. "Žena svoji kabelku nepustila, načež ji neznámý pachatel udeřil do obličeje a poté ji kopl do nohy. Žena upadla na zem a došlo k několika zraněním," uvedl mluvčí.   Druhou ženu přepadl ve stejné ulici zhruba o 15 minut později. Osmadvacetiletou ženou oběma rukama chytil pod krkem, přičemž v pravé ruce měl nůž. "Poté ji chytil za kabelku, v tu chvíli se žena otočila a típla pachateli cigaretu, kterou právě kouřila, do krku," popsal mluvčí. Oba poté upadli na chodník a napadená žena začala křičet. Násilník poté uprchl směrem k ulici Norská. Žena má drobnou oděrku na čele a naražený loket.   Podle napadených žen měl pachatel 20 až 25 let, byl zhruba 170 centimetrů vysoký a měl štíhlou postavu. Vlasy měl na krátko střižené, na sobě měl šedou mikinu bez kapuce, tmavé kalhoty a tmavé boty. Policisté žádají případné svědky, aby se přihlásili na nejbližším policejním oddělení nebo informace sdělili na linku 158.   ftv mol  