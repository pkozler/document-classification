 Lyžaři se dočkají v Hlubočkách na Olomoucku nového vleku  Hlubočky (Olomoucko) 7. ledna (ČTK) - Na podstatně rychlejší odbavení se budou moci těšit už v nadcházející sezoně návštěvníci lyžařského areálu v Hlubočkách na Olomoucku. Hojně navštěvovaný areál, který leží jen několik kilometrů od krajského města, dosud vozí lidi na tamní svahy pouze na jednomístném vleku. Už příští rok by však na vleku měli jezdit lyžaři ve dvojicích. Provozovatel však plánuje do budoucna i čtyřsedačkovou lanovku. Sjezdovku hodlá rovněž pro potřeby lyžařů rozšířit.   "Dvojkotvy by se zde měli lyžaři dočkat už příští sezonu. Chtěl jsem ji zde vybudovat už letos, ale nezvládlo se to," řekl dnes ČTK provozovatel areálu Michal Stojmenov. Investici přitom odhadl zhruba na tři miliony korun. Podle něj by se tak kapacita areálu zvedla až na dvojnásobek. Průměrná kapacita na hlavním vleku se nyní pohybuje kolem 750 lidí za hodinu.   Do dvou až tří let by v areálu měli jezdit lyžaři na čtyřsedačkové lanovce i s nástupním kobercem. "Jsem přesvědčen o tom, že se to vyplatí. Dnes návštěvníci vyžadují komfort a tuto změnu rozhodně přivítají," podotkl Stojmenov. Investici odhadl na 15 až 20 milionů korun. V lyžařském areálu nyní provozovatelé prodloužili pro návštěvníky levou stranu sjezdovky, do budoucna plánují její rozšíření i po pravé straně.     Do Hluboček míří lyžaři převážně z krajského města, ale i z okolních obcí. Podle provozovatelů tam tráví na svazích svůj čas i milovníci zimních sportů z Prostějovska či Přerovska. "Pokud se tady vybuduje nový vlek, bude to určitě změna. Ten stávající je pomalý, chtělo by to rychleji odsýpat. Středisko je pro nás ideální především kvůli vzdálenosti. Myslím si ale, že fronty u vleků i pomalá jízda nahoru mnohé návštěvníky odradí," řekla ČTK pětatřicetiletá Ludmila Konečná, která do Hluboček vyrazila z Přerova se svou osmiletou dcerou.   Kromě vleku hodlá v nejbližší době provozovatel lyžařského areálu upravit také parkoviště pro lyžaře. Dosud návštěvníci parkují na nezpevněné ploše na louce.   Ski areál Hlubočky pro svou polohou a obtížnost sjezdových tratí vyhledávají návštěvníci především pro rodinné lyžování či snowboarding.   Areál se nachází na rozhraní pohoří Nízkého Jeseníku a Oderských vrchů necelých deset kilometrů od Olomouce. Středisko leží v nadmořské výšce 300 metrů a je vybaveno systémem výroby technického sněhu a třemi vleky s celkovou odbavovací kapacitou 1800 osob za hodinu. Ve středisku jsou čtyři sjezdovky, z toho tři zasněžované a jedna osvětlená pro večerní lyžování.   ftv snm  