 Bratislava a její okolí má ochranu před povodněmi za miliony eur  Bratislava 18. ledna (ČTK) - Bratislavu a její okolí by už běžné povodně po vylití Dunaje a Moravy z břehů neměly ohrožovat. V hlavním městě a blízkých obcích byla dokončena výstavba nových hrází a protipovodňových zídek za 31,24 milionu eur (kolem 760 milionů Kč). Většinu peněž na ochranu před velkou vodou poskytla Evropská unie.   "Dokončení projektu protipovodňových opatření v Bratislavě je dalším krokem, díky němuž dnes už hlavnímu městu nehrozí situace, které muselo čelit například v letech 2002 a 2006. Hlavní město je dnes připraveno také na tisíciletou vodu," prohlásil ministr životního prostředí József Nagy.   Za posledních 500 let se na Dunaji vyskytla asi stovka ničivých povodní. V roce 2002 hladina řeky v hlavním městě dosáhla 991 centimetrů, voda se tehdy téměř vylila na jedno z náměstí v centru města. Bránily tomu pouze pytle s pískem.   Voda však v minulosti častěji ohrožovala obyvatele bratislavských městských částí Devínska Nová Ves a Devín, které leží na soutoku Dunaje a Moravy. Voda tam zaplavovala desítky domů a rekreačních chatek.   Projekt zvýšení ochrany před povodněmi v Bratislavě byl rozčleněn do několika etap, práce začaly v únoru 2007. Během nich se například v centru městu vybudovala na břehu Dunaje betonová zídka, kterou lze v případě potřeby ještě navýšit přenosným hrazením. Upravila se také hráz odpadového kanálu vodního díla mezi obcemi Gabčíkovo a Sap na Žitném ostrově. Celkem se postavilo téměř 14 kilometrů podzemních těsnících stěn a více než pět kilometrů protipovodňových zídek.   Hladina Dunaje stoupla i v těchto dnech, druhý stupeň povodňové aktivity platí v jihoslovenském Komárně a Štúrovu. Voda však zatím obyvatele těchto měst neohrožuje a nezpůsobila ani větší škody.   Na vybudování ochrany před povodněmi by podle odborníků byly na Slovensku potřeba stamiliony eur. Vláda je chce stavět zejména s pomocí fondů EU. Loni postihly rozsáhlé záplavy některé regiony na jihu a východě země, vyžádaly si i několik lidských životů. Důvodem byly vydatné srážky, podle meteorologů jich spadlo nejvíce za posledních nejméně 140 let, od kdy se v zemi provádějí měření.   prl hej  