 Nečekaný úspěch sbírky podprsenek pro chudé v Asii  --------------------    Ke zpravodajství: ilustrační FOTO ve Fotobance  ID foto: F201003310249001, F201003310232101   --------------------    Singapur 6. ledna (ČTK) - Poněkud neobvyklá sbírka podprsenek určených pro chudé ženy v Asii překonala všechna očekávání. Během tří týdnů se nashromáždilo přes 10.000 kusů tohoto spodního prádla. Informovala o tom agentura AFP s odvoláním na organizátory sbírky v Singapuru.   Iniciátoři kampaně, singapurský ženský webový server CozyCot, si zpočátku kladl za cíl nashromáždit 500 až 1000 podprsenek.   "Na rozdíl od Evropy, kde jsou podobné iniciativy obvyklé, je v Asii taková sbírka novinkou. Ženy si tu nedovedou představit, že je možné podprsenku darovat," uvedla zakladatelka CozyCot Nicole Yeeová.   Kampaň popularizovaná především na Twitteru byla díky svému úspěchu prodloužena až do konce března. "Zúčastnily se jí dokonce i Filipínky pracující v Singapuru," řekla Yeeová.   "Podprsenky jsou základní životní potřebou stejně jako jídlo nebo voda," uvedla Yeeová. "Mnohé chudé ženy v asijských zemích, jako je Barma, Kambodža nebo Indonésie, nemají dost peněz, aby si ji mohly dovolit," zdůraznila.   pel kš  