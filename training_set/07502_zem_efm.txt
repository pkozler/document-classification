 Ekonom.cz: Zámečník míří do čela dozorčí rady Lesů ČR  Praha 10. ledna (ČTK) - Novým předsedou dozorčí rady Lesů ČR bude s největší pravděpodobností ekonom Miroslav Zámečník. Na pozici ve státní firmě nahradí odvolaného místopředsedu ODS Pavla Blažka. Uvedl to server Ekonom s odvoláním na vyjádření ministra zemědělství Ivana Fuksy (ODS).   "Rada bude o svém novém předsedovi tento týden hlasovat, mé jasné doporučení a přání je, aby v jejím čele byl Miroslav Zámečník," řekl Ekonomu Fuksa. Ministerstvo zemědělství plní vůči Lesům ČR úlohu zakladatele a má rozhodující vliv.   Rada Lesů byla bez předsedy od loňského listopadu. Tehdy Fuksův stranický i vládní šéf premiér Petr Nečas (ODS) nechal Blažka z rady odvolat. Nečas tento krok zdůvodnil tím, že Blažek ztratil jeho důvěru.   Zámečník je nestraník, je členem poradního ekonomického sboru vlády NERV a v dozorčí radě Lesů ČR působí jako člen od loňska. V roce 2009 byl členem a později předsedou dozorčí rady Českých aerolinií.   Státní podnik Lesy ČR obhospodařuje více než 1,3 milionu hektarů lesního majetku, což představuje zhruba polovinu lesů v Česku. Pečuje také o téměř 20.000 kilometrů vodních toků. Podnik ročně vytěží v průměru sedm až osm milionů metrů krychlových dřeva, což je zhruba polovina celkové těžby dřeva na území ČR.   jw  