 Teplice jsou plné lidí, začala lázeňská sezóna  --------------------    Ke zpravodajství: FOTO ve Fotobance  ID foto:  FO01237551 ,  FO00100547 ,  FO01299092    --------------------    Teplice 29. května (ČTK) - Do centra Teplic o víkendu přišly na zahájení 857. lázeňské sezóny desetitisíce lidí. Podle policie přesto ve městě poměrně klid. V neděli přilákaly návštěvníky kapela Sto zvířat a zpěvačka Ilona Csáková; lákadlem byl i zpěvák Kamil Střihavka stejně jako hudba Pink Floyd v podání teplické filharmonie.   "Přesný počet návštěvníků nevíme. Ale je poměrně klid. Nic zásadního se zatím nestalo, žádné výtržnosti," popsala ČTK teplická policejní mluvčí Ilona Novotná. Návštěvníci si do centra města přišli užít hudební program na pěti pódiích, dobový trh, kolotoče i pouťové stánky a občerstvení.   První odpolední koncert na velké scéně přilákal pod pódium tisícovky převážně mladých lidí, hrála kapela Sto zvířat. Po nich zazpívali Ilona Csáková se svou kapelou a Kamil Střihavka. Jako vrchol programu je naplánováno večerní vystoupení teplické filharmonie s programem Pink Floyd Classics. Již v dubnu filharmonici do místního vyprodaného koncertního sálu nalákali i diváky, kteří běžně na podobnou hudbu nechodí.   Na dalších čtyřech pódiích vystoupili například folkoví Franta Nedvěd mladší, AG Flek nebo Jaroslav Samson Lenk, Depeche Mode Revival či David Deyl. Na nádvoří zámku pak příchozí bavili šermíři, provazochodci a kejklíři.   Město k vysokému počtu lázeňských sezon dospělo studiem historických pramenů. Datují se od doby, kdy královna Judita založila u teplých vod k poctě svatého Jana Křtitele klášter benediktinek. Archeologové ale v pramenech našli i keltské a římské mince, které svědčí o tom, že zdejší léčivé vody lidé využívali ještě mnohem dříve.   van jnd  