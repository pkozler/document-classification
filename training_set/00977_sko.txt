 Děkan zlínské Fakulty technologické Hlaváček obhájil svůj post  Zlín 16. května (ČTK) - Akademický senát Fakulty technologické Univerzity Tomáše Bati ve Zlíně navrhl do čela fakulty současného děkana Petra Hlaváčka. Z 11 možných hlasů získal nejtěsnější nadpoloviční většinu, tedy šest hlasů. ČTK to dnes řekl Jan Malý z rektorátu školy. O post děkana usiloval i ředitel Ústavu inženýrství polymerů Fakulty technologické Roman Čermák.   Hlaváčkovo jmenování do funkce děkana navrhne akademický senát Fakulty technologické rektoru univerzity Petru Sáhovi. Funkční období děkana trvá čtyři roky a každý děkan může stát v čele fakulty nejvýše dvě po sobě jdoucí volební období.   Fakulta technologická je letos třetí fakultou zlínské univerzity, jejíž akademický senát volil kandidáta na děkana. Volby se uskutečnily také na fakultě humanitních studií a na fakultě logistiky a krizového řízení, na dvou nejmladších fakultách univerzity. Nově zvolení děkani se své funkce ujali 1. dubna. Děkankou fakulty humanitních studií se stala Anežka Lengálová, dosavadní prorektorka pro pedagogickou činnost. Funkce děkana fakulty logistiky a krizového řízení se ujal Josef Polášek. Nový děkan přišel na uherskohradišťskou fakultu z Lesnické a dřevařské fakulty Mendelovy univerzity v Brně.   slu hj  