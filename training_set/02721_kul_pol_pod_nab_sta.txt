 V Přibyslavi se bude opravovat báň kostelní věže, naklání se  Přibyslav (Havlíčkobrodsko) 1. června (ČTK) - V Přibyslavi na Havlíčkobrodsku se bude přes léto opravovat báň kostelní věže. Kvůli uhnilým částem dřevěné konstrukce se už vychýlila asi o 40 centimetrů. Podle původního plánu měly být současně opraveny i kamenné zdi památky. I tyto práce ale měly být kvůli snížení nákladů prováděny ze závěsných lan, bez lešení, a na to zatím žádná firma nepřistoupila. Novinářům to dnes řekl přibyslavský starosta Jan Štefáček.   Věž včetně křížku na vrcholu barokní báně měří přes 51 metrů, pochází z roku 1497. "Chtěli jsme zajistit fasádu, aby z ní nevypadávaly kameny," vysvětlil starosta. Do výběrového řízení na opravu báně a zdí se dvakrát nikdo nepřihlásil. Proto byl projekt rozdělen na dvě zakázky. Na samotnou báň se už jeden zájemce našel, ale na sanaci zdí se ještě nikoho sehnat nepodařilo.   "Všechny firmy by chtěly stavět lešení, ale to je nejdražší položka. Peníze, co na to jsou, by nestačily," řekl starosta. Spolu s 620.000 korun dotace od ministerstva kultury se na obě chystané opravy věže zatím podařilo sehnat 2,3 milionu korun. Přispělo město i římskokatolická církev, které věž patří. Obnova cibulovité báně včetně nového oplechování bude stát kolem jednoho milionu.   Kvůli rekonstrukci se báň bude muset nadzvednout. Přitom se do věže budou jeřábem spouštět dlouhé trámy potřebné na rekonstrukci schodiště, která se plánuje v dalších letech. "Jinak by se tam nedostaly, musela by se znovu rozebírat věž. Žádným okénkem přes dvoumetrovou zeď tam nestrčíte pětimetrový trám," podotkl Štefáček. Oprava báně může začít po 15. červnu, kdy skončí hnízdění kavek a poštolek žijících na věži.     vst hj  