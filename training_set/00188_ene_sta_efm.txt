 Za solárními elektrárnami ČEZ na Českolipsku zůstaly dluhy  Ralsko (Českolipsko) 9. května (ČTK) - Za jedním z největších projektů solárních elektráren společnosti ČEZ v Ralsku a Mimoni na Českolipsku zůstaly stamilionové dluhy. Podle dnešních Hospodářských novin se nedoplatky ze stavby šplhají až k 200 milionům korun. Dodavatelům je dluží společnost Amun.RE Martina Shenara, která pětimiliardový projekt zajišťovala pro ČEZ na klíč. Zatím ale dostala zaplacenou jen část dohodnuté ceny a zde je zřejmě podle deníku důvod dluhů vůči dodavatelům.   Projekty na výstavbu elektráren o celkovém výkonu 55,673 megawattu koupil ČEZ loni v létě. Společnosti Amun.Re slíbila firma zaplatit 89,5 milionu korun za megawatt instalovaného výkonu, běžná cena se přitom tehdy pohybovala kolem 73 milionů. ČEZ argumentuje snahou převzít elektrárny hotové a spuštěné před koncem roku. To se skutečně povedlo, a elektrárny 29. prosince získaly licenci, ČEZ je ale stále nepřevzal. "Brání tomu nesplnění technických požadavků. K předání dojde po zkušebním provozu a odstranění závad," řekl deníku mluvčí ČEZ Ladislav Kříž. Proto podle něj ČEZ zatím za elektrárny nezaplatil celou částku.   Společnost Amun.Re neměla na tak rozsáhlý projekt dostatečné kapacity, najala proto firmu CE Solar a ta najímala další dodavatele. Řadě z nich nyní dluží. "Nám po splatnosti dluží 47 milionů korun," řekl Aleš Bělica, spolumajitel společnosti Stecomtra, jež dodávala konstrukce pro uchycení panelů. Miliony korun marně vymáhá česká pobočka finské společnosti YIT, která stavbu řídila. Zaplaceno nedostal v původním termínu ani Schneider Electric, dodavatel energetických komponentů a další firmy. Pro ty menší je to likvidační.   CE Solar nedoplatky zdůvodňuje vadami v dodávkách. "Dodavatelům nic nedlužíme. Peníze jim budou doplaceny po odstranění nedodělků a předání díla," řekl Daniel Kunz, předseda představenstva skupiny Energy 21, jež firmu CE Solar vlastní. Podobně mluví Shenar: "Žádné dluhy nemáme. Nevěřte, že u tak velké stavby, kterou financuje státní firma, by byly zásadní problémy," řekl deníku.   ČEZ je v současné době největším hráčem na tuzemském solárním trhu, jen loni investovala společnost do nákupu nových solárních elektráren přes deset miliard korun. Až do začátku loňského roku přitom solární boom prakticky ignorovala. Nyní má fotovoltaické elektrárny o výkonu 126 megawattů. Jen za loňský rok ČEZ nakoupil 106 megawattů. Podle serveru Ekonom.cz za jeden nakoupený megawatt instalovaného výkonu zaplatil v průměru 94 milionů korun. Cena výstavby megawattové solární elektrárny přitom loni klesla až k hranici 70 milionů.   Na konci března dosahoval instalovaný výkon solárních elektráren v Česku 1958 megawattů.   ivc jpt  