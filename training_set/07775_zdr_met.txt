 Současné oteplení není podle lékaře větší zátěží pro zdraví  Praha 11. ledna (ČTK) - Současné oteplení nepřináší podle praktického lékaře Jana Jelínka větší zátěž pro zdraví. Zvýšení teplot by podle něj muselo být výraznější, aby zdravotní potíže začali mít chronici. Jelínek spíše očekává s oteplením nárůst virových infekcí. Už mu do ordinace chodí víc pacientů s virózami, ale zatím to není epidemie.   Meteorologové předpovídají na půlku ledna oteplení až na 11 stupňů Celsia, poté by se až do konce měsíce měly denní teploty pohybovat kolem nuly. Typické zimní počasí nepřinese podle předpovědí ani začátek února.   "Toto je dobré prostředí na šíření kapénkové infekce, takže se začaly množit virózy. Rozhodně se to ale nedá nazvat epidemií," řekl Jelínek ČTK.   Zlom očekává až s příchodem jara, kdy se začínají objevovat sezónní potíže, typicky vředová choroba žaludku. V zimním období, kdy je neustále pošmourno a dny jsou krátké, jsou typické spíše psychické obtíže. "Je sezona depresí, vypukají v listopadu, kdy se dramaticky rychle krátí den - je třeba to přemáhat tělesnou aktivitou a nějakým zájmem, udělat si čas na sport a zábavu - i večer se dá jít na procházku, i když je tma," řekl.   S oteplením souvisí stoupání atmosférického tlaku, což se může projevit u citlivých lidí bolestmi hlavy. Na zdraví by ale větší vliv mělo, kdyby tlak kolísal během několika hodin v průběhu jednoho dne. Pacientům je najednou dobře, cítí se i psychicky líp, pak se ale rychle vše zhorší. Zatěžuje to zejména lidi s nemocným srdcem, vysokým nebo nízkým tlakem a pacienty s nemocnými klouby.   Podle praktické lékařky Jany Uhrové lidem nezbývá, než aby se s počasím smířili a přizpůsobili mu své chování. Řešením není vysadit dlouhodobě užívané léky, nebo si naopak dávky zvýšit. To by bylo rizikové pro zdraví.   "Naše rady tedy jsou, aby bez ohledu na to, co hlásí meteorologové - když na sobě lidé cítí, že jim není úplně dobře, a nemusí to být hned bolest na prsou, ale třeba se jim hůře dýchá, jsou unavenější a motá se jim hlava - tak aby zůstali doma v klidu. A počkali, až potíže odezní. Jejich tělo jim to samo signalizuje a měli by mu vyhovět," řekla ČTK.   nam mhm  