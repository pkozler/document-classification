 Silvestr na Pardubicku bez excesů, dva mrtví při nehodě u Svitav  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Pardubice 1. ledna (ČTK) - V Pardubickém kraji o silvestrovské noci zasahovala policie jen u běžných přestupků spojených s opilstvím. Hasiči měli v noci čtyři výjezdy k méně závažným událostem. ČTK to zjistila u hasičů a policie. Odpoledne v poslední den loňského roku u obce Cerekvice nad Loučnou na Svitavsku zahynuli při dopravní nehodě dva lidé.   "Žádné vážné ublížení na zdraví ze silvestrovské noci hlášené nemáme," řekl ČTK operační důstojník pardubické policie. Hasiči v noci vyjížděli k nehodě osobního auta u Hradce nad Svitavou. Řidič narazil s autem do svodidel, nehoda se obešla bez zranění.   V Proseči na Chrudimsku hasiči řešili doutnající trámy u komína a v Uhřeticích zakouřený dům od kamen. "Jedna osoba se nadýchala kouře a zdravotníci ji ošetřili. Kamna hasiči vyřadili z provozu," uvedla pracovnice operačního střediska pardubických hasičů. V Osíku na Svitavsku hořel kontejner na papír.   Nejtragičtější událostí závěru roku v Pardubickém kraji je čelní srážka dvou osobních aut na Svitavsku. Dva lidé byli na místě mrtví, dva se těžce zranili a záchranáři je převezli do Hradce Králové na traumacentrum. Jeden člověk se zranil lehce. Vozovka byla zřejmě namrzlá.   Zdeněk Rychtera jpt    