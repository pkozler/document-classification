 Univerzity mohou letos z EU čerpat dvě mld. na zkvalitnění výuky  Praha 18. ledna (ČTK) - Vysoké školy letos mohou z EU čerpat dvě miliardy korun na zkvalitnění výuky, výzvu vyhlásilo ministerstvo školství. Peníze mohou školy čerpat na stáže studentů v podnicích, cizojazyčnou výuku nebo rozšíření nabídky dálkového studia.   "České vysoké školství potřebuje inovovat studijní programy dle potřeb trhu práce a požadavků znalostní ekonomiky," uvedl v tiskové zprávě ministr školství Josef Dobeš (VV). Podporu tak dostanou projekty, které za katedry přivedou odborníky z praxe a ze zahraničí. Peníze by měly jít i na zkvalitnění dálkového studia a na mezioborové vzdělávací programy. Pro studenty by se měly také rozšířit nabídky stáží a praxí u budoucích zaměstnavatelů.   Školy si mohou podat žádost o dotaci ve výši deset až 100 milionů na jeden projekt, přičemž počet projektů podaných jednou univerzitou není omezen. Mezi další aktivity, které mohou školy uskutečnit z evropských peněz, patří třeba počítačové a jazykové vzdělávání akademických pracovníků nebo zahraniční pracovní pobyty pro vyučující. První projekty mohou školy podávat v únoru, výzva trvá do 25.listopadu.   "Právě touto výzvou startujeme takzvaný rok vysokých škol Operačního programu Vzdělávání pro konkurenceschopnost, kdy v několika výzvách umožníme univerzitám žádat o mnohamiliardové částky z fondů EU," upozornil ředitel sekce programů EU Jaroslav Kuba. Vysokým školám se totiž letos zkrátil rozpočet asi o deset procent, ministerstvo jim tak chce propad financování nahradit.   Z programu Výzkum a vývoj pro inovace může Česko mezi lety 2007 až 2013 čerpat na vědecké projekty přes dvě miliardy eur (přes 48 miliard korun). Dalších zhruba 45 miliard korun mohou získat výukové projekty z programu Vzdělávání pro konkurenceschopnost.   kli mkv  