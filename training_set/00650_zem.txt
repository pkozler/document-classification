 Produkce českého zemědělství od roku 1989 klesla o třetinu  Praha 22. května (ČTK) - Produkce českého zemědělství se od roku 1989 snížila o třetinu. Klesala především živočišná výroba, jejíž roční výkon propadl za 20 let téměř o polovinu. Výraznou redukcí prošly chovy většiny hospodářských zvířat, změnila se také druhová skladba osevních ploch. Vyplývá to ze statistik zemědělství v letech 1989 až 2009, které zveřejnil Český statistický úřad.   Hrubá zemědělská produkce v roce 1989 dosahovala 108 miliard korun, v roce 2009 oceněná ve stálých cenách roku 1989 činila již jen 74 miliard Kč. Rostlinná produkce v roce 1989 představovala 45 miliard korun, v roce 2009 pak 39 miliard Kč.   Živočišná výroba se za 20 let snížila téměř o 30 miliard Kč na 35 miliard Kč. Výrazně klesla výroba hovězího i vepřového masa, naopak vzrostla produkce drůbežího. Snížení roční výroby mléka ze 4,9 milionu litrů na 2,7 milionu v důsledku razantního úbytku krav nedokázal zabránit ani téměř 80procentní nárůst průměrné dojivosti jedné krávy.   Zatímco v roce 1989 se na území České republiky chovalo 3,5 milionu kusů skotu, do roku 2009 se jeho stavy snížily na 1,35 milionu, počet krav klesl z 1,2 milionu na 550.000 kusů. Ještě výraznější pokles stavů nastal u prasat, jichž ubylo ze 4,8 milionu na 1,9 milionu. Pokles, i když méně výrazný, zaznamenala i drůbež. Na méně než polovinu se během dvaceti let snížily také počty ovcí. Jediným ze sledovaných druhů hospodářských zvířat, jehož počet mírně vzrostl, jsou koně.   Přibližně o čtvrtinu na 2,5 milionu hektarů se snížily osevní plochy zemědělských plodin. Zatímco obilovin sejí farmáři na pole jen zhruba o deset procent méně než v roce 1989. Dříve tradiční plodiny, jako jsou brambory a cukrovka, tuzemská pole opouští. Naopak plocha osetá žlutě kvetoucí řepkou od konce osmdesátých let vzrostla víc než trojnásobně.   mjr mol  