 Cisco: Objem spamu ve světě loni poprvé mírně klesl  Praha 21. ledna (ČTK) - Objem nevyžádané elektronické pošty loni ve světě poprvé v historii meziročně poklesl. Mohou za to opatření některých zemí proti počítačovým sítím, které poštu rozesílaly, i fakt, že spam přestal být pro počítačové zločince hlavním zdrojem příjmů. Uvedl to dnes generální ředitel české pobočky společnosti Cisco Alexander Winkler.   Přes celkový mírný pokles zaznamenaly některé rozvinuté země strmý nárůst objemu spamu. Například ve Francii to bylo o 115 procent, ve Velké Británii o 98 procent a v Indii o dvě pětiny. Naopak nevyžádané pošty ubylo v Brazílii, Číně, Turecku nebo Vietnamu.   Virtuální zločinci se podle Winklera stále více zaměřují na mobilní zařízení, jako jsou chytré telefony a tablety, namísto klasických PC. Zároveň k okrádání uživatelů zneužívají sociální sítě a k praní špinavých peněz bílé koně připojené k internetu.   "Uživatelé ani výrobci chytrých mobilních zařízení dříve nemuseli příliš řešit problematiku zabezpečení. Právě jejich nedostatečné zabezpečení, masivní rozšířenost a rostoucí obliba z nich však dělají nejpravděpodobnější cíl útoku," upozornil Winkler.   Cisco v ČR čeká na konci ledna výměna generálního ředitele. Winklera, který odejde na odpočinek, vystřídá bývalý šéf českého Microsoftu Jiří Devát.   jsa jw  