 Pardubický kraj nakoupil šest nových sanitek  Pardubice 19. ledna (ČTK) - V Pardubickém kraji bude jezdit k pacientům šest nových sanitek. Kraj za ně vydal 15 milionů korun. Starší sanitky budou sloužit jako rezervní. Dalších 18 milionů korun si kraj vyčlenil na obnovu vozového parku i z letošního rozpočtu. ČTK to řekla krajská radní Markéta Tauberová (ČSSD).   "Pokud vím, obměna aut v jiných krajích proběhla před dvěma třemi lety. Co se týká aut, byli jsme jedním z posledních krajů s nejstarším vozovým parkem. Ale jako jedni z prvních jsme měli moderní centralizovanou záchranku," řekla Tauberová.   Každé vozidlo přišlo na 2,5 milionu korun. Třetina ceny připadla na auto, zbytek ceny činí zdravotnické vybavení vozu. Jen defibrilátor přijde asi na půl milionu korun. Sanitky budou sloužit v Hlinsku, Poličce, Ústí nad Orlicí a Pardubicích.   "Každá naše sanitka najede v průměru 35.000 kilometrů ročně. Vozový park rychle stárne. Nové sanitky jsou vybavené do hornatého terénu, kde trvají zimy podstatně déle," řekl ředitel Zdravotnické záchranné služby Pardubického kraje Pavel Svoboda.   V kraji slouží 22 posádek. Ředitel doufá v to, že je do dvou let posílí o dalších pět. V posledních pěti letech totiž stoupl počet výjezdů téměř dvojnásobně, z 20.000 na 37.000 zásahů. Záchranáři často odpoledne suplují praktické lékaře nebo specialisty. "Polytraumata nebo resuscitace u nás dělají maximálně pětinu výjezdů," řekl Svoboda.   Ředitel Svoboda proto podporuje takzvaný randez-vous systém, kdy k pacientům nejezdí pokaždé lékař, ale pouze záchranář s řidičem. Zvýší se tím podle něj dostupnost péče. Lékař bude jezdit k vážným případům a zdravotníci obstarají ty méně komplikované.   "Randez-vous systém jsme zavedli vloni v srpnu na Holicku a v jeho posílení budeme pokračovat ve velkých aglomeracích," řekla Tauberová.   jlc snm  