 Automobilka Hyundai loni zvedla čistý zisk i prodej aut na rekord  Přepracovali jsme a rozšířili o další podrobnosti. Změnili jsme titulek a doplnili klíčová slova "trh" a "2010".   --------------------    Soul 27. ledna (ČTK) - Jihokorejská automobilka Hyundai Motor v loňském roce zvýšila čistý zisk i prodej automobilů na rekord. Čistý zisk automobilky loni stoupl o 78 procent na 5,27 bilionu wonů (zhruba 83,7 miliardy Kč) a prodej aut vzrostl o 16,3 procenta na 3,61 milionu vozů. Firma to uvedla v dnešním prohlášení.   Rekordní podle zisku a tržeb bylo i samotné čtvrté čtvrtletí. Čistý zisk za tři měsíce do konce prosince stoupl o 48 procent 1,4 bilionu wonů (22,1 miliardy Kč). Tržby za tři měsíce do konce prosince se zvýšily o 3,1 procenta na 9,94 bilionu wonů. Provozní zisk vzrostl o 8,6 procenta na 908,8 miliardy wonů. Automobilka prodala 943,791 vozů, o 5,1 procenta více než ve stejném období předloni.   Automobilka loni zaznamenala vysoký růst výroby ve všech zahraničních továrnách. Firma má své závody v Číně, Indii, Turecku, Spojených státech, Rusku a České republice.   Hyundai rovněž těžila z výrazného oživení ve Spojených státech, kde prodej jejích vozů loni stoupl o 53,9 procenta a tržby o 46,8 procenta. V Číně, která je největším automobilovým trhem světa, pak prodej vzrostl o 23,3 procenta a tržby o 20,8 procenta. Na domácím trhu se však její podíl snižuje na úkor dceřiné firmy Kia a dovozených aut, zvláště evropských značek.   Hyundai vykazuje v posledních letech hvězdný výkon. Analytici však upozorňují, že její růst může začít zpomalovat, protože automobilce nebudou stačit výrobní kapacity. Hyundai rovněž čelí rostoucí konkurenci doma i v zahraniční od amerických a japonských automobilek. V letošním roce společnost čeká růst prodeje aut o osm procent na 3,9 milionu vozů, napsaly agentury AP a Reuters.   Hyundai je spolu s dceřinou firmou Kia Motors pátým největším výrobcem aut na světě. Hyundai v listopadu 2008 oficiálně zahájila sériovou produkci osobních aut v Nošovicích na Frýdecko-Místecku. Kia spustila v prosinci 2007 sériovou výrobu osobních vozů u slovenské Žiliny.   Nošovická automobilka Hyundai tento týden uvedla, že vykázala za první tři čtvrtletí minulého roku zisk 86 milionů dolarů (asi 1,5 miliardy Kč). Ve stejném období roku 2009 byla ve ztrátě 1,35 miliardy Kč. Tržby firmy od ledna do září meziročně vzrostly o 70 procent na 33 miliard korun. Závod Hyundai v Česku za celý minulý rok vyrobil 200.135 aut. Meziročně tak zvýšil produkci o 70 procent, což předčilo plány jihokorejské společnosti.   irl jw dvd  