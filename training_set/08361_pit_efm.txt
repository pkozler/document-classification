 Výrobce luxusní elektroniky B&amp;O se ve čtvrtletí vrátil k zisku  Kodaň 19. ledna (ČTK) - Dánský výrobce luxusní elektroniky Bang &amp; Olufsen se ve druhém fiskálním čtvrtletí vrátil k zisku, který překonal i odhady analytiků. Hospodaření podpořila hlavně poptávka z automobilového průmyslu. Zisk před zdaněním za tři měsíce do konce listopadu činil 36,4 milionu dánských korun (118,6 milionu Kč) ve srovnání se ztrátou 47,6 milionu DKK ve stejném období předchozího roku. Uvedla to společnost, která působí i v České republice, v dnešním prohlášení.   B&amp;O vyrábí televizory, hudební systémy, telefony a reproduktorové soustavy. Vedle kvalitního zvuku a obrazu jsou produkty firmy proslulé netypickým designem. Firma se rovněž stala předním dodavatelem audiosystémů pro luxusní automobilky, jako Aston Martin, Audi a Mercedes. Její automobilové aktivity ve čtvrtletí vzrostly meziročně o téměř 90 procent.   Výsledky výrazně překonaly i nejvyšší odhady analytiků, kteří v anketě agentury Reuters očekávali zisk v rozmezí od 12 milionů do 20 milionů DKK. Tržby se zvýšily o 15,8 procenta na 775 milionů DKK. Automobilový sektor se na celkovém obratu podílel 17 procenty. Provozní zisk činil 37 milionů DKK proti ztrátě 41 milionů korun ve srovnatelném období předchozího fiskálního roku.   Firma, která působí na trhu již 85 let, se v uplynulých letech kvůli krizi potýkala s problémy. Nyní však již začíná poptávka oživovat. Tržby hlavní divize audio-video se ve čtvrtletí zvýšily o sedm procent.   V letošním fiskálním roce B&amp;O očekává "pozitivní vývoj" obratu a "pozitivní výsledky před zdaněním". Společnost rovněž mírně zlepšila výhled hrubé ziskové marže, tedy podíl hrubého provozního zisku na tržbách. Ta se má ve srovnání s předchozím fiskálním rokem mírně zvýšit, původně měla být marže na zhruba stejné úrovni jako loni.   Česko se stalo prvním místem na světě, kam firma z Dánska rozšířila výrobu. V září 2004 spustila produkci v pronajatých prostorách automobilky Tatra, na začátku roku 2006 se přesunula do vlastních prostor v kopřivnické průmyslové zóně.   irl vju  