 Lidé si mohou opět prohlédnout poddolovaný šikmý kostel v Karviné  --------------------    Ke zpravodajství: ilustrační FOTO ve Fotobance; FOTO ve Fotobance  ID foto:  F200808040141901 ,  FO00213432 ,  FO00213420    --------------------    Karviná 5. června (ČTK) - Návštěvníci si od tohoto víkendu mohou opět prohlédnout jednu z unikátních českých památek - šikmý barokní kostel svatého Petra z Alkantary. Ten stojí v poddolované části Karviné-Doly. Kvůli poddolování klesla stavba již o 37 metrů a vychýlila se o 6,8 stupně na jih. Před zbořením ji zachránilo speciální stavební zabezpečení. Svou šikmostí se blíží světoznámé věži v italské Pise a stává se vyhledávaným cílem turistů.   Karviná se kvůli rostoucímu zájmu o prohlídky rozhodla zpřístupnit jeho prostory již o tomto víkendu. "Město kostel nabízí v rámci své turistické propagace spolu s fryštátským zámkem pravidelně," uvedla mluvčí karvinského magistrátu Šárka Swiderová.   Kostel byl zachráněn díky společnosti OKD a dnes stále slouží k obřadům. Vloni město organizovalo prohlídky poprvé, konaly se v září a byl o ně mimořádný zájem. "Jen během čtyř zářijových víkendů navštívilo kostel přes 2200 lidí. Téměř 2000 návštěvníků přitom byly odjinud, a to nejen z řad lázeňských hostů, kteří tvoří velkou skupinu návštěvníků kostela. Jezdí se podívat i cizinci," uvedla Swiderová. Prohlídky budou vždy o víkendech až do 4. září, v sobotu od 10:00 do 17:00 a v neděli od 11:00 do 17:00.   Kostel svatého Petra z Alkantary byl postaven v 18. století a stojí v místech, kde dříve bylo jedno z center staré Karviné. Vlivem poddolování tato část města poklesla o více než 35 metrů, a to způsobilo kromě dalších faktorů sklon kostela, který v této podobě před zbořením zachránily speciální práce v 90. letech 20. století. Poté bylo upraveno i okolí. Kostel je prakticky jedinou významnou stavbou, která v této části města po těžbě zůstala.   rkj jpt  