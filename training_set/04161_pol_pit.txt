 Assange hledá zemi, odkud provozovat WikiLeaks  Bern 10. ledna (ČTK) - Provozovatelé WikiLeaks uvažují o tom, že server budou provozovat ze Švýcarska, v úvahu však připadá i Austrálie. V rozhovoru pro švýcarské deníky 24 Heures a Tribune de Gen&#xE8;ve to ve Velké Británii řekl australský zakladatel serveru Julian Assange.   Australan momentálně čeká, zda bude vydán britskými úřady do Švédska, kde je stíhán pro podezření ze sexuálního nátlaku na dvě ženy. V Británii byl koncem loňského roku zatčen na základě švédského zatykače, ale brzy byl podmínečně propuštěn z vazby.   Assange nyní zopakoval, že by se server WikiLeaks mohl v budoucnu usídlit právě ve Švýcarsku, což řekl už počátkem listopadu. "Hledáme vhodnou zemi, která by mně a mému týmu poskytla nezbytnou bezpečnost. Švýcarsko zůstává alternativou, nevylučujeme ale ani Austrálii," řekl.   Devětatřicetiletý Australan rovněž znovu naznačil, že by v alpské zemi mohl požádat o politický azyl. "Nemohu vám říct, zda tak učiním, nebo ne. To záleží i na mých vydáních na kauci a na zákazu opustit Velkou Británii," řekl.   Assange v listopadu v Ženevě v souvislosti se svou případnou žádostí o politický azyl prohlásil, že jsou jen tři země, z nichž by mohl v klidu pracovat: Kuba, Island a Švýcarsko.   Assange tvrdí, že za jeho stíháním ve Švédsku jsou americké tajné služby. WikiLeaks totiž publikoval desítky tisíc amerických vojenských dokumentů o válkách v Iráku a v Afghánistánu a na podzim také začal zveřejňovat americké diplomatické depeše, jichž má údajně k dispozici 250.000.   Server WikiLeaks však má na internetu problémy z provozováním. Přišel o svou původní adresu wikileaks.org a přestalo s ním spolupracovat několik společností, které zprostředkovávají platební styk on-line.   Assange švýcarským novinářům řekl, že WikiLeaks od zveřejnění amerických diplomatických kabelogramů každý týden prodělává více než 600.000 švýcarských franků (11,8 milionu korun).   Odmítl také informace médií, že už si smluvně zajistil 1,1 milionu liber (téměř 33 milionů korun) za autobiografii, kterou se chystá napsat. "Mohl bych dosáhnout 1,1 milionu liber za několik let, pokud by se má kniha setkala s velkým úspěchem," upřesnil Assange.   V úterý má soud ve Westminsteru určit datum řízení, v němž se rozhodne o případném vydání Assange do Švédska.   zdp mik  