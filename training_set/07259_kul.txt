 Glenn Miller Orchestra zahájil turné po Česku  --------------------    Ke zpravodajství: FOTO/aktuality   --------------------    České Budějovice 5. ledna (ČTK) - Před vyprodaným hledištěm českobudějovického DK Metropol dnes zahájil turné po Česku swingový Glenn Miller Orchestra. Na 800 diváků přivítalo s nadšením hned první skladbu - populární Měsíční serenádu. Osmnáctičlenné těleso ji zahrálo pod vedením nizozemského pianisty a kapelníka Wila Saldena.   Celý program nazvaný Evening of Swing and Elegance se skládá z nejznámějších swingových a jazzových skladeb nejen z dílny svého zakladatele Glenna Millera, ale i od dalších amerických legend tohoto žánru ze 40. až 80. let minulého století. Fanoušci této hudby se při vystoupení dobře bavili, nechyběl humor a vytříbená elegance.   Další koncerty se uskuteční 7. ledna v Brně, 8. a 9. ledna v Praze, 15. ledna v Karlových Varech, 16. ledna v Plzni a 17. ledna v Ostravě. Za každou prodanou vstupenku přispěje hlavní partner koncertu stokorunou Nadaci Terezy Maxové dětem.   I když hvězdná kariéra Glenna Millera trvala pouhých pět let, byla to dostatečně dlouhá doba na to, aby se zapsal do historie. Ve svých pětatřiceti letech byl uznávanou hvězdou americké jazzové scény. Úspěch stavěl na perfektní harmonii celého orchestru. Na podzim roku 1939 začala rádia hrát jeho skladby In the Mood, Pennsylvania 6-500, String of Pearls či Moonlight Serenade a hned se staly populární po celém světě.   Historie tělesa sahá do 30. let minulého století. Po záhadami opředené smrti Millera v roce 1944 se v nově založeném orchestru vystřídala řada kapelníků. Sanden byl společností, která spravuje dědictví po Millerovi, uveden jako kapelník Glenn Miller Orchestra pro Evropu v roce 1990.   Původní Millerův orchestr zažil v USA na přelomu 30. a 40. let slávu srovnatelnou s dnešními popovými ikonami. Bez Millerovy hudby se obešel málokterý válečný film. Dodnes zůstává jedním ze symbolů swingu a tanečního jazzu. Soudobí hudební kritici mu vyčítali, že se příliš odklonil od jazzové formy. Nicméně prodával miliony desek, na nichž často splýval jazz s taneční hudbou.   mi mol  