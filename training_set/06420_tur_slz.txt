 Mikulovsko a Třeboňsko mají společného gastronomického průvodce  --------------------    Ke zpravodajství: FOTO/aktuality   --------------------    Brno 13. ledna (ČTK) - Dva regiony známé svou tradicí rozvoje vinařství, respektive rybníkářství Mikulovsko a Třeboňsko vydaly společného průvodce, který má lákat turisty především na kvalitní gastronomii. Vedle pochoutek z ryb se zaměřuje také na zvěřinu a víno. Regiony dnes průvodce představily novinářům na veletrzích cestovního ruchu Go a Regiontour.   Publikace má zhruba 150 stran. Prezentuje oba regiony a jejich historii. Především chce ale obrátit pozornost na oblast gastronomie. Oba regiony spolupracují už několik let.   Jihočeské Třeboňsko, vyhlášené svým rybníkářstvím, za uplynulé roky obohatilo zkušenosti Mikulovských s vínem. "Jsme známá destinace, v gastronomii ale velice kulháme. Když turista přišel v Třeboni do restaurace, nabídli mu bílé nebo červené. To se nyní hodně změnilo," uvedl Jaromír Vávra z Místní akční skupiny Třeboňsko, která na publikaci s Mikulovskými spolupracovala.   V Třeboni už díky projektu zájemci absolvovali například sommeliérský nebo degustační kurz. Podobně zvěřina a ryby pronikly více do restaurací na Mikulovsku. "Mělo to velký ohlas. U některých restauratérů to změnilo i směr podnikání," uvedl Vávra.   Kniha byla dnes pokřtěna na veletrzích cestovního ruchu v Brně. Představuje oba regiony. Obsahuje například články na téma degustace vín, snoubení vín a pokrmů, rybí gastronomie a podobně. Nechybí také recepty na rybí a zvěřinové speciality. Náklad publikace je 1000 kusů.   vrn snm  