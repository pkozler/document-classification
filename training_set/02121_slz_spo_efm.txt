 Hušák: Sazka není právně ani ekonomicky v insolvenční situaci  --------------------    Ke zpravodajství: FOTO/aktuality; AUDIO   Doplnili jsme další informace z tiskové konference v 5., 9, a 10. a posledním odstavci   --------------------    Praha 14. ledna (ČTK) - Akciová společnost Sazka není právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky. Podání tohoto návrhu nebude mít vliv na činnost společnosti. Na dnešní tiskové konferenci to řekl předseda představenstva a šéf Sazky Aleš Hušák.   Akutní problém má nyní Sazka především s podnikatelem Radovanem Vítkem, největším věřitelem firmy. Ten oznámil, že pokud firma plně neuhradí nejpozději do pondělí 17. ledna své dluhy vůči němu, podá na ni k soudu insolvenční návrh. Vítek vyzval akcionáře Sazky k rychlému řešení situace a výměně jejího vedení. Jeho stanovisko ČTK shání.   "Sazce nehrozí insolvence, hrozí pouze podání šikanózního návrhu na insolvenci. Cílem podání návrhu není pouhé uspokojení údajných pohledávek, ale účelová snaha vyvolat paniku na trhu a snížení cen dluhopisů a pohledávek, tato aktiva pak získat a ovládnout Sazku. Je to zcela jednoduchý pokus o nepřátelské převzetí," řekl Jaromír Císař z advokátní kanceláře Císař, Češka, Smutný a spol., která se Sazkou spolupracuje. Vítek tento záměr prý vyjádřil před měsícem před Českou obcí sokolskou. Lapidárně to vyjádřil slovy "čím hůře, tím lépe", poznamenal Císař.   Tržní ocenění Sazky je podle Hušáka přes 15 miliard Kč, což výrazně převyšuje hodnotu jejích závazků. Ta činí 10,5 miliardy Kč. Tržní ocenění dceřiných společností včetně zbytného majetku je kolem čtyři miliard korun. V případě návrhu na insolvenci musí jít podle Císaře o skutečnou neschopnost plnit existující závazky, nikoliv o neochotu dlužníka v důsledku toho, že platnost závazků neuznává. Oprávněnost nároků, které po Sazce uplatňuje Vítek, Sazka neuznává. "Vůči pohledávkám, o kterých se spekuluje, máme započteny vlastní pohledávky vůči bankám (Komerční bance a Raiffeisenbank)," dodal Hušák.   Původ společností, které koupily od bank pohledávky za Sazkou, je podle Hušáka nejasný. "Pana Vítka tam nikde nenacházím. Pokud se k tomu hlásí, pak má velký daňový problém," uvedl Hušák. Upozornil také na neprůhlednost firem kolem jeho osoby. Z eventuálně prohlášené insolvence podle něj Vítek nic nezíská, hlavní slovo by prý měli majitelé dluhopisů.   V případě podání návrhu na zahájení insolvenčního řízení si podle něj každý navrhovatel musí být vědom odpovědnosti za škodu, kterou Sazce způsobí. "Předpokládáme, že (návrh) bude podán kyperským bezdomovcem, aby na něm nešlo uplatňovat škody. My ji budeme uplatňovat především po bankách, které nás do této situaci dostaly," podotkl Hušák.   Podání návrhu na zahájení insolvenčního řízení nemá a nebude mít podle Hušáka žádný vliv na běžnou činnost společnosti. Není pochyb o tom, že po podání insolvenčního návrhu může Sazka přijímat Sázky a vyplácet výhry, doplnil Císař.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Majoritní akcionář Sazky ČSTV ve středu odmítl přímý vstup investora do společnosti. Ze tří oficiálních nabídek - od Penty, holdingu Synot a firmy E invest Martina Ulčáka, tak zelenou té poslední. Výkonný výbor ČSTV také navrhl iniciovat restrukturalizaci společnosti, dále chce úspory v činnosti firmy včetně prodeje zbytných majetků, omezení neproduktivních aktivit a prodej O2 areny. Pokud bude podán na Sazku návrh na insolvenci, ta bude omezena při nakládání se svým majetkem. To se ale netýká O2 areny, která patří pod dceřinou společnost Bestsport. "Jednáme, máme uzavřené dohody o mlčenlivosti," odpověděl Hušák na dotaz k prodej víceúčelové haly.       Sazka zaslala 6. ledna majitelům dluhopisů oznámení, že bude schopna zaplatit jen splatný úrok, ale už ne jistinu. Firma dále informovala o tom, že iniciovala jednání s věřiteli o vyřešení situace a o novém splátkovém kalendáři. Splácení dluhopisů chce Sazka podle Hušáka posunout o jeden až dva roky. "Příští týden o tom budeme intenzivně jednat," dodal bez bližších podrobností.   Mezinárodní ratingová agentura Standard &amp; Poor's ve čtvrtek snížila rating dlouhodobých závazků Sazky na nejnižší stupeň D z dosavadní známky CC. Hodnocení D jako "default" (termín pro nesplacení jakékoli části splatného dluhu) upozorňuje investory, že firma není nadále schopna splácet své dluhy. Úpravu ratingu podle svých slov očekával, pro firmu prý nemá bezprostřední dopady. "Rating by mohl mít vliv na hodnotu dluhopisů, ale to se neprojevilo," uvedl Hušák.   V úterý se vedení Sazky sejde se zástupci pěti zahraničních fondů a bank, jež většinu dluhopisů vlastní. Ve druhé půli ledna pak bude valná hromada držitelů dluhopisů, která by nové podmínky musela schválit. Hušák řekl podle Hospodářských novin akcionářům, že součástí ozdravného plánu, jejž chystá, je jednání s bankami o vzniku nového věřitelského klubu, který by Sazce poskytl úvěr. V klubu by byly Česká spořitelna, Fortis, Citibank, UniCredit a J&amp;T Banka, některé banky však účast ve věřitelském klubu odmítají. "Jednání bank a klienta probíhají podle potřeby, ale pokud vím, tak žádný klub zatím ustanoven nebyl," řekla dnes ČTK mluvčí spořitelny Klára Gajdušková.   fd mha jw  