 Zisk poštovní a zasilatelské TNT ve čtvrtletí klesl o 14 pct  Amsterodam 2. května (ČTK) - Zisk nizozemské poštovní a zasilatelské společnosti TNT NV v prvním čtvrtletí letošního roku klesl o 14 procent na 123 milionů eur (tři miliardy Kč). Zisk se zhoršil v poštovní i expresní divizi. Tento měsíc by měli akcionáři hlasovat o rozdělení firmy na dvě samostatné části, expresní a poštovní.   TNT je druhou největší poštovní a zasilatelskou firmou v Evropě za Deutsche Post. Tržby společnost se ve čtvrtletí zvýšily o 4,3 procenta na 1,11 miliardy eur.   Provozní zisk v poštovní divizi se snížil o 33 procent na 120 milionů eur. Přispěl k tomu pokles objemu adresných zásilek v Nizozemsku a vyšší náklady na penzijní pojištění. Poštovní divizi má opustit třetina ze zhruba 38.000 zaměstnanců.   Expresní divizi roste počet firemních klientů, avšak hospodaření se zhoršilo kvůli přírodním neštěstím, vysokým cenám ropy a provozním problémům v Brazílii. Provozní zisk divize klesl o 31 procent na 49 milionů eur. Divize dodává zásilky do více než 200 zemí a její flotila čítá 50 letadel a 30.000 dodávek a nákladních vozů. TNT chce podpořit zisk divize dalšími úsporami, které mají dosáhnout 40 až 50 milionů eur ročně, napsaly agentury AP a Reuters.   TNT plánuje po výroční valné hromadě, která se uskuteční 25. května, oddělit svoji expresní divizi od poštovní a najít kupce pro poštovní divizi. Mateřská firma by si měla nechat celou poštovní divizi, která se bude nově jmenovat PostNL, a 29,9 procenta akcií expresní divize.   V České republice je TNT aktivní prostřednictvím firem TNT Express, TNT Post a TNT Innight. TNT Post je předním distributorem neadresných zásilek v České republice a v roce 2006 vstoupila i na trh adresného doručování, kde konkuruje České poště. Koncem loňského roku však vlastník firmy oznámil, že se rozhodl TNT Post ČR prodat, nebo najít partnera ke spolupráci. Mladá fronta Dnes minulý měsíc uvedla, že s největší pravděpodobní českou a slovenskou pobočku TNT Post koupí Česká pošta.   irl jw  