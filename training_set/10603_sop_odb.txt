 TyfloCentrum Olomouc zřídilo sociální firmu, zaměstná nevidomé  Olomouc 17. května (ČTK) - Olomoucká obecně prospěšná společnost TyfloCentrum zřídila novou sociální firmu Ergones, ve které najdou uplatnění slabozrací a nevidomí lidé. Firma bude prodávat kompenzační pomůcky, zejména speciálně upravené mobilní telefony pro lidi se zhoršeným zrakem, sluchem či poruchou jemné motoriky. V současné době má tři zaměstnance, do konce roku by měla přijmout další čtyři až pět.   "Uplatnitelnost zrakově postižených osob na trhu práce je složitá. Nezaměstnanost těchto lidí dosahuje podle odhadů 70 až 80 procent. Často se stává, že když práci najdou, po čase je zaměstnavatel propustí. Firma Ergones by jim měla nabídnout dlouhodobé zaměstnání," řekl dnes ČTK ředitel TyfloCentra Jan Příborský.   Zaměstnanci firmy budou podle něj v první fázi nabízet handicapovaným mobilní telefony s velkými displeji a klávesami či aparáty s ozvučenými funkcemi. V další fázi chce TyfloCentrum činnost firmy rozšířit o prodej dalších zařízení speciálně upravených pro postižené, například přehrávačů iPod.   "Další rozvoj firmy bude záviset na možnostech trhu, zájmu o upravené přístroje a dále na tom, zda se nám podaří získat dotace, které potřebujeme k vytvoření podmínek pro zaměstnávání většího počtu lidí," uvedl Příborský.   Firma Ergones nyní působí na Olomoucku. Do budoucna plánuje rozšíření svých aktivit do dalších okresů Olomouckého kraje i sousední regionů. "Vše ale záleží na tom, zda budeme moci v dalších etapách rozšířit počet pracovníků firmy," řekl ředitel TyfloCentra.   Obecně prospěšná společnost TyfloCentrum vznikla v srpnu 2000. Má zhruba 200 zejména těžce zrakově postižených klientů, kterým nabízí služby v oblasti vzdělávání, podpory zaměstnání a využívání volného času.   orv hj  