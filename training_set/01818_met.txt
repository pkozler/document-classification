 Hladiny řek na východě Čech klesají nebo kulminují  --------------------    Ke zpravodajství: FOTO/aktuality   Doplnili jsme informace o záchraně koní v Blešně na Hradecku v 5. odstavci. Aktualizovali jsme 3. odstavec.   --------------------    Hradec Králové/Pardubice 16. ledna (ČTK) - Vodní toky jsou v na východě Čech na poklesu, případně kulminují. V noci nepršelo a pokles hladin řek by měl dnes pokračovat. ČTK to řekl vedoucí dispečinku Povodí Labe Jiří Petr. Motoristé by se měli vyhnout čtyřem úsekům silnic, které jsou zaplavené.   "Odteklo obrovské množství vody, ale žádný extrém se neočekával, a to se naplnilo," řekl Petr.   Řeky aktuálně dosahují druhého stupně pohotovosti na čtyřech místech, voda klesá například Cidlina v Novém Bydžově nebo Orlice v Týništi nad Orlicí. Na mnoha místech trvá první stupeň bdělosti.   Silničáři zavřeli čtyři úseky silnic. Neprůjezdná je hlavní silnice v Krňovicích, silnice druhé třídy z Opatovic nad Labem do Vysoké nad Labem, z Mlékosrb do Zachrašťan a z Mlékosrb do Lukové.   Obyvatelé obou krajů ohrožení nejsou. Hasiči dnes ale museli vyvést z pastviny u obce Blešno na Hradecku koně, kteří uvízli na zatopené louce. Orlice přes noc stoupla a vylila se z břehů. Místy voda koňům dosahovala až po břicho.   "Dva hasiči a majitel koní na člunu postupně vyvedli z vody šest klisen a dva hřebce. Koně byli klidní a neměli žádná zranění," řekla krajská mluvčí hasičů Martina Žahourková.   jlc mal  