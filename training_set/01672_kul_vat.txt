 Berlínská síň ukazuje kanibalismus v umění, šokovat prý nechce  --------------------    Ke zpravodajství: FOTO/aktuality; AUDIO; PROFIL   --------------------    Berlín 27. května (zpravodaj ČTK) - Vyhřezlé vnitřnosti, lidé pojídající sami sebe nebo stažená lidská kůže. I takové výjevy jsou k vidění na výstavě o kanibalismu v umění v berlínské galerii Me Collectors Room, která se dnes slavnostně otevírá a návštěvníkům bude zpřístupněna od neděle do 21. srpna. Navzdory mnohdy šokujícímu ztvárnění kanibalismu autoři expozice tvrdí, že jim v žádném případě nejde o skandálnost, kterou by záměrně přitáhli pozornost veřejnosti.   "Je to výstava, kde jde o obavy, vášně, radost i násilí, které jsou v nás všech. Tato výstava nás má přimět, abychom o tom přemýšleli, a ne vyvolávat senzaci," řekla ČTK a Českému rozhlasu kurátorka expozice nazvané Všechno kanibalové? Jeanette Zwingenbergerová. V podobném složení ji už s úspěchem prezentovala v Paříži, kde sama již delší dobu žije.   Dala pro ni dohromady sto děl od 40 umělců z celého světa od středověku až po současnost, kteří nějakou formou pojímají ústřední téma přehlídky. "Toto téma je tu od pradávna: při znázorňování podsvětí, ďábla, hříchů, v mýtech, v pohádkách, v antice, v bibli až k dnešním hororovým filmům," vysvětluje Zwingenbergerové, podle níž je tato putovní výstava vůbec první, která na jednom místě shromáždila různé umělecké výtvory zpodobňující pojídání člověka.   Ze starých mistrů je zastoupen například Francisco Goya, nynější tvůrce reprezentují Norbert Bisky nebo Gilles Barbier. Realistické i abstraktní obrazy, plastiky a fotografie doplňují zažloutlé portréty skutečných lidojedů z Tichomoří, domorodé artefakty a moderní videoinstalace. Pro zájemce je tu i televizní koutek, kde si mohou přehrát vybraný film s kanibalskou tematikou. V nabídce je klasika jako Noc oživlých mrtvol a Mlčení jehňátek či některé méně známé hororové tituly.   Právě ty podobně jako třeba kritiky oceněný dort z napodobenin částí lidského těla od Philippa Mayauxe představují protipól k uměleckému nakládání s lidožroutstvím v minulosti. "Téma kanibalismu bylo velmi aktuální u Hieronyma Bosche, v 16. a 17. století, později také u surrealistů. Tehdy to bylo ale obaleno mýtem, zatímco dnes je to doslovné, explicitně a brutálně znázorněné a to tu chci ukázat," uvedla kurátorka, která se nebojí na výstavu přivést ani školy.   Kanibalský zážitek dotvářejí suvenýry v podobě useknutých lidských prstů a uší z marcipánu nebo tematické knihy a DVD. Pokud jim to po prohlídce žaludek dovolí, mohou se návštěvníci najíst v kavárně, která je zakomponována do expozice. Při dnešní slavnostní vernisáži bude stylově v nabídce syrové maso, poznamenal v žertu majitel galerie Thomas Olbricht.   Filip Nerad hej  