 Sup odchycený v Saúdské Arábii prý není izraelský špion  Rijád 8. ledna (ČTK) - Sup bělohlavý, zadržený nedávno v Saúdské Arábii s anténou a označením pocházejícím z Izraele, se má v Saúdské Arábii dobře. Tamní úřady považují za nesmyslné právy o tom, že Izrael mohl dravce použít ke špionáži. Zkoumají ale zařízení, které měl připevněno na těle. Server Arab News napsal, že původní nepravdivé informace pocházejí z internetových chatů.   Sup je na kroužku označen kódem X63, což znamená pouze to, že byl v minulosti odchycen, označen a znovu puštěn na svobodu. Saúdskoarabské odborníky ale víc než kroužek zaujalo malé zařízení s anténou, připevněné na supova záda malým postrojem. Nejprve se domnívali, že jde o nějaký druh sledovacího systému, avšak jeho druh zatím nebyli schopni určit. Většinou je k tělům ptáků připevňováno sledovací zařízení ve tvaru ploché krabičky, aby se minimalizovalo tření, v tomto případě jsou ale použity dvě baterie, které měly zajistit delší životnost přenosu dat.   Dotázaný izraelský zdroj prý tvrdil, že je to standardní systém mikrovlnného přenosu dat na dálku. Saúdští Arabové ale zjistili, že nejde o běžný a jim známý systém. Nedomnívají se ale, že je to špionážní zařízení, ani že má s jeho připevněním na tělo supa něco společného izraelská tajná služba Mossad. O tom hovořili účastníci internetového chatu a v tomto smyslu pak o tom informovala četná média.   Sup byl převezen do rezervace Tumama u Rijádu. Rozhodně nebyl zatčen, jak se praví v původních zprávách. Je o něj dobře postaráno a podle doktora Muhammada Šubraka bude vypuštěn do volné přírody, jakmile se vzpamatuje z traumatu odchycení. Šubrak je znalec supů se specializací na supy královské. Studiem a monitorováním pohybu těchto ptáků tráví většinu života.   Kromě zatím neidentifikovatelné vysílačky ho na odchyceném supovi bělohlavém okamžitě zaujalo to, že je pták téměř krotký a zjevně uvyklý na člověka. "Krmíme ho z ruky," řekl Šubrak.   Sup bělohlavý žije ve volné přírodě většinou v širším společenství jedinců svého druhu a k lidem nechová důvěru. Šubrak se obává, že nepravdivá publikace příběhu povede k ohrožení komunity supů v království, protože se prý mnoho lidí bude v honbě za senzací pokoušet odchytit další ptáky a pátrat po tom, zda nenesou vysílačky.   sva ank  