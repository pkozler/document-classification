 Stav ohrožení platí na dvou řekách ve středních Čechách  Praha 16. ledna (ČTK) - Třetí stupeň povodňové aktivity dnes ve Středočeském kraji platí na dvou místech. Stav ohrožení zůstává na Labi v Mělníku a Cidlině v Sánech. Klesat naopak začala hladina Berounky, na které platí druhý stupeň povodňové aktivity, tedy pohotovost. Druhý povodňový stupeň je na osmi místech v kraji, první na pěti místech vyplývá z aktuálních informací  webových stránek Českého hydrometeorologického ústavu . Hladiny řek většinou pomalu klesají.   V noci mírně stoupla hladina Labe v Mělníku, kde dosáhla 577 centimetrů. Starosta Ctirad Mikeš v sobotu řekl, že by řeka měla kulminovat v noci z neděle na pondělí. Podle odhadů by měla dosáhnout k 660 centimetrům. Mělníkem by tak mělo protékat 1800 kubíků vody za vteřinu. Podle Mikeše voda zřejmě ohrozí 12 nemovitostí. "Zbytek města není výrazně ohrožen," uvedl v sobotu Mikeš.   Stav ohrožení platí rovněž na Cidlině v Sánech, kde se hladina řeky přes noc zvýšila o pět centimetrů. Podle modelové předpovědi vodního stavu řeka začne postupně klesat. Třetí povodňový stupeň v sobotu platil i na Berounce, která ovšem ve Zbečně v noci klesla pod hranici 400 centimetrů. V klesajícím trendu by podle předpovědi měla řeka nadále pokračovat.   Druhý povodňový stupeň zůstává na dalších šesti místech v kraji. Na Sázavě v Nespekách a Kácově, Mrlině ve Vestci, Vltavě ve Vraňanech, Jizeře v Bakově nad Jizerou a Labi v Brandýse nad Labem.     První povodňový stupeň platí na pěti místech, a to na Doubravě ve Žlebech, Labi v Nymburku, Sázavě ve Zruči nad Sázavou, Blanici v Louňovicích pod Blaníkem a na Vltavě u vodní nádrže Vrané.   mar mal      