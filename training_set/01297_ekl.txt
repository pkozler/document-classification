 Komise doporučila na šéfa Národního parku Šumava tři kandidáty  Doplnili jsme vyjádření ministra životního prostředí Tomáše Chalupy v rozhlasovém pořadu Impulsy Václava Moravce v 1., 2. a 4. odst.   --------------------    Praha 24. ledna (ČTK) - Výběrová komise ministerstva životního prostředí dnes po několikahodinovém jednání doporučila ministrovi životního prostředí Tomáši Chalupovi na funkci ředitele Národního parku Šumava tři uchazeče. Jsou to Pavel Kitzberger, Jiří Mánek a Jaroslav Obermajer. ČTK to řekla tisková mluvčí ministerstva Michaela Jendeková. Chalupa dnes v rozhlasovém pořadu Impulsy Václava Moravce ale označil doporučení zmíněných tří lidí za doporučení a nevyloučil, že by mohl být vybrán i někdo jiný.   Chalupa v pořadu obecně naznačil, že nový ředitel by měl být znám do 30. dubna, kdy končí současný návštěvní řád parku. "Do té doby se zkrátka musí přijmout rozhodnutí. A myslím si, že kdyby to bylo v dubnu, tak je to pozdě," řekl.   Kitzberger (1965) je ředitelem ORBIS VIRIDIS o. p. s. projekty EU, propagace lesního hospodářství, Mánek (1972) byl náměstkem ředitele Národního parku Šumava a nyní je manažerem České televize a Obermajer (1961) je vedoucím správy CHKO Český kras.   Z vyjádření Chalupy vyplynulo, že zatím není rozhodnutý, zda nový ředitel parku vzejde z navržené trojice, nebo zda požádá výběrovou komisi, aby jednoho z trojice doporučila, či zda zvolí "jinou cestu výběru". Vysvětlil to mimo jiné tím, že chce slyšet představu trojice kandidátů - buď se s nimi sejde osobně, nebo jim zadá otázky, na něž mu odpoví. Chalupa mluvil o zhruba 15 základních otázkách, jež by týkaly například návštěvního řádu parku, správy a ekonomiky parku či zón.   Komise vybírala z deseti kandidátů, kteří se dostali do finále z 23 uchazečů, kteří se přihlásili do výběrového řízení. Nového ředitele měl k 1. lednu jmenovat ministr životního prostředí Pavel Drobil (ODS), který ale kvůli údajné korupční aféře ve Státním fondu životního prostředí rezignoval.   Ve výběrové komisi zasedali náměstci ministra, ředitel státní Agentury ochrany přírody a krajiny František Pelc, botanik Václav Větvička, ředitel Centra pro otázky životního prostředí UK Bedřich Moldan, předseda Klubu českých turistů Jan Stráský, starosta Horní Plané Jiří Hůlka a Ladislav Slonek z Mendelovy univerzity Brno.   Nový ředitel Správy NP a CHKO Šumava nastoupí do funkce po Františku Krejčím, který stál v čele parku od roku 2007 a rezignoval 1. listopadu loňského roku v souvislosti s jednáním ministerstva o nové koncepci parku. Krejčího jmenoval do funkce v březnu 2007 ministr za zelené Martin Bursík, který prosazoval bezzásahovou koncepci hospodaření v nejvzácnějších partiích parku. Ministr Pavel Drobil chtěl politiku parku revidovat.   vh hš  