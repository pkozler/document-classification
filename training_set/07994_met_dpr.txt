 Silnice na Vysočině namrzají, místy leží ujetý sníh  Jihlava 20. ledna (ČTK) - Na Vysočině se v noci na dnešek objevovaly sněhové nebo smíšené přeháňky. Silnice namrzají a mohou klouzat, sjízdné jsou se zvýšenou opatrností, informovala krajská správa a údržba silnic. Hlavní tahy jsou po chemickém ošetření převážně mokré, s ujetým sněhem se řidiči mohou setkat na komunikacích nižších tříd hlavně ve vyšších polohách kraje.   Na celé Vysočině jezdilo v noci 57 sypačů. "Převážně chemicky jsme ošetřovali nebezpečné úseky a frekventované silnice," uvedl dispečer krajské správy a údržby.   K ránu byl v kraji mírný mráz a bylo oblačno. Podle meteorologů se budou sněhové přeháňky vyskytovat i ve dne, trvalejší sněžení je očekáváno ve Ždárských vrších. Teploty se budou pohybovat kolem bodu mrazu.     vst mol  