 Investice do komerčních realit mají být letos nejvyšší od 2007  Sydney 5. května (ČTK) - Investice do komerčních realit mají letos po celém světě stoupnout na více než 440 miliard USD (7,1 bilionu Kč), a budou tak nejvyšší od roku 2007. V Severní a Jižní Americe mají vzrůst až o 60 procent. Vyplývá to z údajů, které dnes zveřejnila poradenská firma Jones Lang LaSalle.   V prvním čtvrtletí objem investic do komerčních realit stoupl o 44 procent na 94 miliard USD. Brazílie se stala ve čtvrtletí pátým nejaktivnějším investičním trhem, a země skupiny BRIC, která zahrnuje Brazílii, Rusko, Indii a Čínu, měly na celkovém objemu investic podíl 13 procent. V roce 2007 přitom jejich podíl na celkových investicích činil pouze dvě procenta.   V Severní a Jižní Americe se mají investice letos zvýšil o 60 procent na 155 miliard USD, hlavně díky oživení ve Spojených státech. Objem investic v Asii a Tichomoří má stoupnout o 15 až 20 procent na více než 100 miliard USD. Růst zbrzdí nedávné zemětřesení v Japonsku a pokles objemu investic v Číně kvůli přísnější regulaci, dodala Jones Lang LaSalle.   V Evropě se má objem investic zvýšit o 30 procent. Z jednotlivých zemí se čeká největší aktivita v Británii, Německu a Francii, napsala agentura Reuters.   irl dvd  