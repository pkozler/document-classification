 Více než čtvrtina obyvatel ČR stráví letní dovolenou v zahraničí  Praha 2. května (ČTK) - Více než čtvrtina obyvatel České republiky plánuje strávit letní dovolenou v zahraničí, což je o něco málo více než tomu bylo v loňském roce. Agentura pro výzkum veřejného mínění a trhu Focus ale soudí, že letošní odhad je ještě ovlivněn tím, že více než desetina obyvatel není zatím rozhodnuta, zda dovolenou stráví v tuzemsku, v zahraničí či zda se letní dovolené letos vzdají.   Podle průzkumu chce pětina respondentů strávit letní dovolenou v Česku, 27 procent v zahraničí, desetina bude volna užívat v tuzemsku i zahraničí, 31 procent dovolenou neplánuje a 12 procent obyvatel ještě není rozhodnuto. Plány na letošní letní dovolenou jsou podobné realitě roku předchozího, uvedla agentura.   Ideální dovolená je pro třetinu obyvatel ČR spojená s pasivním odpočinkem, o něco málo menší podíl populace preferuje naopak aktivně strávenou dovolenou. Kombinaci obou možností rádo využije 34 procent lidí.   Nejpřitažlivějšími kraji ČR pro trávení dovolených a prodloužených víkendů jsou Jihočeský a Jihomoravský kraj, které ke strávené dovolené lákají přes polovinu dospělé populace ČR. S mírný odstupem následují Kraj Vysočina, Karlovarský a Středočeský kraj a Praha. Naopak nejméně atraktivní je pro obyvatele ČR v tomto ohledu kraj Ústecký, který téměř polovinu dotázaných vůbec neláká ke strávení dovolené.   Loni byl nejoblíbenějším místem trávení letní dovolené v České republice Jihočeský kraj, kde pobývala ve dnech volna čtvrtina obyvatel. Necelá pětina se rekreovala v Jihomoravském kraji, poté byl nejnavštěvovanější Středočeský kraj a Kraj Vysočina.     Nejoblíbenější kraje se liší v tom, co podle mínění lidí mohou návštěvníkům nabídnout. Dotázaní by tak za atraktivními památkami jeli zejména do Prahy, na jih Čech a do Středočeského kraje. Pokud však preferují čisté životní prostředí, zamíří spíše do Jihočeského kraje, na Vysočinu nebo na jižní Moravu, tytéž kraje jsou oblíbené pro svou krásnou a zajímavou přírodu. Gurmánské zážitky a dobré jídlo a pití nabídne spíše Jihomoravský kraj a Praha. V celkovém hodnocení vhodnosti pro účel strávení dovolené se obyvatelům ČR nejvíce zamlouvají jižní Čechy a jižní Morava.   K dovolené zaměřené na zimní sportování je podle respondentů nejvhodnější Liberecký kraj. Podle průzkumu není ale zimní dovolená pro Čechy tak atraktivní, tři čtvrtiny dospělých obyvatel ČR si volno v tomto ročním období neberou.   Průzkum agentury Focus se uskutečnil od 7. do 14. února a účastnilo se ho 1009 obyvatel České republiky ve věku 18 a více let.   fsl vju  