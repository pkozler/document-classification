 Gartner zvýšil odhad růstu výdajů za IT pro 2011 na 5,1 pct  Bengalúr 6. ledna (ČTK) - Výzkumná společnost Gartner zvýšila odhad letošního růstu globálních výdajů za informační technologie na 5,1 procenta z předchozích 3,5 procenta. Důvodem je hlavně nedávné oslabení dolaru, které podpořilo výdaje v loňském roce. Loni výdaje za IT podle firmy stouply o 5,4 procenta na 3,4 bilionu USD (64,2 bilionu Kč).   Gartner původně očekával, že za loňský rok výdaje stoupnou jen o 3,2 procenta. Firma však varovala, že výhled na letošní rok je stále nejistý. Globální ekonomická situace se sice zlepšuje, avšak oživení je pomalé a na hlavních trzích, jako USA a západní Evropa, se čeká spíše stagnace růstu. Zvyšují se rovněž obavy, zda hlavní rozvíjející se ekonomiky budou schopné udržet relativně vysoké tempo růstu.   Nejrychleji mají letos růst výdaje za telekomunikační vybavení, a to o 9,1 procenta na 465,9 miliardy USD. Výdaje za telekomunikační služby pak o 3,4 procenta na 1,65 bilionu USD. Výdaje za IT služby by měly stoupnout o 4,6 procenta na 817,9 miliardy USD. V segmentu počítačového hardwaru Gartner čeká zvýšení výdajů o 7,5 procenta na 391,3 miliardy USD, napsala agentura Reuters.   Koncem minulého roku Gartner odhadl, že výdaje českých firem na informační technologie klesly v roce 2010 téměř o dvě procenta na 6,4 miliardy dolarů, tedy na asi 121 miliard korun. Pro letošní rok však čekal růst o tři procenta.   irl mha  