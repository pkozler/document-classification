 Středočeský kraj neměl proti druhé verzi studie letiště námitky  V čele zprávy a v 5. odstavci jsme doplnili vyjádření hejtmanství.   --------------------    Kralupy nad Vltavou (Mělnicko) 18. ledna (ČTK) - Ke druhé verzi studie vlivu dostavby Letiště Vodochody na životní prostředí (EIA) nepodal Středočeský kraj v zákonné lhůtě žádné námitky. Jednání o připomínkách k dokumentaci měla rada kraje sice na programu, stáhla ho. Na objektivní projednání bylo málo času, řekl ČTK náměstek hejtmana Miloš Petera (ČSSD). Podle opozice tak dala rada kraje najevo, že proti výstavbě nic nemá, míní místostarosta Kralup nad Vltavou a krajský zastupitel Libor Lesák (ODS).   "Stalo se tak přes velký odpor ze strany dotčených obcí i přes negativní vyjádření Výboru pro životní prostředí a zemědělství Středočeského kraje," uvedl Lesák. Zástupci 16 obcí a Iniciativa Stop letišti Vodochody předali loni v prosinci náměstkovi ministra životního prostředí Tomáši Vrbíkovi své připomínky ke druhé verzi studie vlivu letiště na životní prostředí. Plánovanému letišti vytýkají například nepřetržitý provoz, prodloužení odletové a příletové dráhy a pohyb velkých letadel.   Výbor pro životní prostředí a zemědělství Středočeského kraje se záměrem nesouhlasil již při předběžném projednávání v roce 2009 a předložil stanovisko, kde uvedl 13 námitek proti tomuto projektu. Rada kraje tehdy s ohledem na jeho doporučení se záměrem rovněž nesouhlasila, uplatnila nakonec ze všech výhrad výboru jen jednu.   Výbor složený ze zástupců všech politických stran zastoupených v krajském zastupitelstvu hejtmanovi a radě doporučil v prosinci s předloženou dokumentací znovu nesouhlasit. "Vedení kraje však jednoznačné stanovisko všech odborníků neakceptovalo a na ministerstvo životního prostředí žádné vyjádření za kraj neposlalo," uvedl Lesák.   Náměstek hejtmana pro životní prostředí Miloš Petera uvedl, že termín na vyjádření byl tak krátký, že se nebylo možno objektivně vyjádřit. "Rada kraje vnímá tento problém jako velice závažnou věc a chápe připomínky dotčených obcí. Konečné rozhodnutí má ale stejně ministerstvo životního prostředí, se kterým kraj stále komunikuje," doplnil Petera.   Letiště Vodochody hodlá v budoucnu odbavovat ročně 3,5 milionu cestujících především nízkonákladových aerolinií, nepravidelných a privátních letů. Ostrý provoz by měl být zahájen na přelomu let 2012 a 2013. Letiště chce konkurovat zejména pražské Ruzyni.   V roce 2009 na vodochodském letišti přistálo nebo vzlétlo přes 9600 letadel, což představuje více než stoprocentní nárůst proti provozu v roce 2008. Za prvních deset měsíců loňského roku se tam uskutečnilo již 10.455 pohybů letadel. To je oproti předešlému roku nárůst 38 procent.   Letiště Vodochody patří do skupiny Aero, kterou ovládá společnost Penta. Aero koupila od státu na začátku roku 2007 za tři miliardy korun.   zik sap  