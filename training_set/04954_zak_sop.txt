 V Německu žena zastřelila manžela před očima svých pěti dětí  Plochingen (Německo) 23. ledna (ČTK) - Před očima svých pěti malých dětí zastřelila žena v obci Plochingen na jihozápadě Německa svého manžela. Žena byla zatčena a děti jsou v péči psychologů, uvedla dnes agentura DPA.   Co jedenačtyřicetiletou matku dětí ve věku od sedmi měsíců do 12 let k vraždě vedlo, zatím není jasné. Po činu odjela žena i s dětmi ke své matce, odkud informovala policii. Ta tělo sedmačtyřicetiletého muže našla dnes dopoledne v bytě rodiny.   Sedmičlenná rodina žila na okraji Plochingenu, obce s 15.000 obyvateli, která leží nedaleko hlavního města Bádenska-Württemberska Stuttgartu. Další podrobnosti o případu policie nesdělila.   mtw šeb  