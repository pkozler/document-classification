 ČOV má podporu pro svolání mimořádné valné hromady Sazky  Praha 31. ledna (ČTK) - Český olympijský výbor (ČOV) získal podporu pro svolání mimořádné valné hromady Sazky. Návrh podá s Orlem a Sdružením sportovních svazů ČR (SSS). Požadovat budou změnu stanov, zvýšení základního jmění a výběr strategického partnera. ČTK o tom informoval mluvčí ČOV Alexandr Kliment.   Pro vyvolání valné hromady jsou potřeba minimálně tři procenta akcionářů. ČOV drží dvě procenta, SSS 3,56 procenta a Orel 0,88 procenta. Sazka musí poté valnou hromadu svolat do třiceti dnů.   Výkonný výbor ČOV mluvil o nutnosti svolat mimořádnou valnou hromadu Sazky již 19. ledna, kdy doporučil jednat se všemi možnými finančními partnery, kteří nechtějí zachovat současné vedení Sazky.   Členové výkonného výboru ČOV ve svém usnesení po tehdejším jednání uvedli, že při rozhodování o využití prostředků v Sazce došlo k chybám, které v důsledcích vedly k současné krizi a přivedly Sazku na pokraj krachu. "Zásadní možností záchrany je razantní zvýšení základního jmění a okamžité zastavení dalšího zadlužování," uvedl ČOV.   Ke vstupu případného investora do Sazky, kterých se v posledních týdnech objevilo několik, je podle vedení ČOV potřeba změnit stanovy Sazky. Problémem při případné změně stanov je zadlužení Sazky a dluhopisová dokumentace. "Je otázkou, zda valná hromada bude dostačovat ke změně stanov, nebo by změnu struktury museli schválit i věřitelé," řekl po lednovém jednání předseda ČOV Milan Jirásek.   Olympijský výbor doporučil jednat se všemi možnými finančními partnery, kteří předložili nebo předloží nabídky. Nedoporučuje ale ty, které jsou pro zachování stávajícího vedení Sazky. Jinými slovy by mělo jít o odvolání šéfa Sazky Aleše Hušáka a jeho týmu.   Městský soud v Praze dostal od podnikatele Radovana Vítka návrh na zahájení insolvenčního řízení se Sazkou 17. ledna.   Vítek skoupil pohledávky za Sazkou v hodnotě 1,5 miliardy korun. Vlastní také zhruba čtvrtinu jejích dluhopisů. Sazka ale jeho pohledávky neuznává a tvrdí, že není v insolvenční situaci. Vítek však míní, že Sazka je v insolvenční situaci, protože je předlužená a její celkové závazky přesahují deset miliard korun.   Sazka dnes zveřejnila v insolvenčním rejstříku, že její majetek činí 14,16 miliardy Kč, z toho pohledávky představují 10,5 miliardy korun. Naopak závazky Sazky jsou celkem 9,4 miliardy korun.   Představenstvo Sazky v neděli přijalo na mimořádném zasedání jeden z předložených návrhů řešení situace firmy, oficiálně ale nesdělilo který. Podle některých informací přijme pomoc Martina Ulčáka, který nyní s vedením sazky spolupracuje. Vítek dnes v MF Dnes uvedl, že je připraven s Ulčákem jednat a je přesvědčen, že dospějí k dohodě. Podle MfD by měl Ulčák navýšit základní jmění společnosti. Vítek připustil, že s Ulčákem několikrát jednal a podle svých slov by se rád na navýšení jmění Sazky podílel.   Manažeři Sazky měli na stole návrhy holdingu Synot, který spolupracuje s podnikatelem Karlem Komárkem mladším ze skupiny KKCG, a investiční skupiny Penta, řekl v neděli v České televizi místopředseda Českého olympijského výboru pro ekonomiku Jiří Kejval. Ulčák jako jediný nepožaduje v Sazce akciový podíl, chce mít jen výnos ze zisků loterijní firmy.   Podrobnosti k nedělnímu rozhodnutí a následným krokům chce vedení Sazky zveřejnit až na tiskové konferenci v úterý 1. února.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fsl mha  