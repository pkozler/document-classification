 ArcelorMittal oddělí divizi nerezavějící ocele  Brusel 25. ledna (ČTK) - Akcionáři ocelárny ArcelorMittal schválili oddělení aktivit v oblasti nerezavějící ocele do samostatné firmy. Divize Aperam se na celkovém zisku firmy před zdaněním, úroky a odpisy (EBITDA) podílí zhruba pěti procenty a po oddělení bude šestým největším producentem nerezavějící ocele na světě.   Největší výrobce oceli na světě v prohlášení uvedl, že převážná většina akcionářů se vyslovila pro oddělení Aperamu. Podle dohody akcionáři společnosti ArcelorMittal obdrží jednu akcii Aperamu za každých 20 akcií firmy ArcelorMittal, které vlastní. Aperam bude kótován na burzách v Amsterodamu, Paříži a Lucemburku.   ArcelorMittal se domnívá, že oddělení aktivit v oblasti nerezové oceli do samostatné firmy bude lepší pro další podnikání Aperamu. Lépe by se mu mohlo podařit přilákat kapitál a vytvářet hodnotu pro akcionáře. Aperam zaměstnává 10.000 osob, napsaly agentury AP a Reuters. ArcelorMittal působí i v České republice, kde vlastní největšího českého producenta oceli ArcelorMittal Ostrava.   irl mha  