 V babyboxu v Jablonci nad Nisou byla v podvečer nalezena holčička  Jablonec nad Nisou 28. ledna (ČTK) - V babyboxu v Jablonci nad Nisou byla dnes krátce po 17:00 nalezena holčička. Děvčátko se podle zdravotníků narodilo dnes. Měří 47 centimetrů a váží 2740 gramů, řekla ČTK mluvčí nemocnice Petra Krajinová. České babyboxy tak zachránily už 41 dětí. V babyboxu v Jablonci nad Nisou bylo dítě nalezeno poprvé.   Zdravotní sestry děvče prozatím pojmenovaly Jana Pátková. "Janička proto, že ji našla sestřička Jana, a Pátková proto, že je pátek," dodala mluvčí nemocnice. Dítě podle ní bylo oblečené a bylo vidět, že se o ně matka postarala.   jem jpt  