 Zoo Praha vypsala opět soutěž o logo, kůň Převalského asi zůstane  --------------------    Ke zpravodajství: AUDIO   --------------------    Praha 19. ledna (ČTK) - Vedení pražské zoologické zahrady dnes vypsalo veřejnou soutěž o nové logo. Původní logo výtvarníka Michala Cihláře nesmí Zoo Praha rozhodnutím soudu používat od roku 2009, zatím ho nahradila značka vytvořená Vladimírem Veselým. Nové logo, které opět pravděpodobně zobrazí koně Převalského, případně žádné zvíře, by Zoo Praha chtěla představit na slavnostním zahájení nové sezony 26. března. Novináře o tom dnes informoval ředitel Zoo Praha Miroslav Bobek.   "Do značné míry preferujeme to, aby se v logu objevil motiv koně Převalského. Je tradiční a má význam pro Zoo Praha, která se zásadním způsobem zasloužila o přežití tohoto druhu," řekl ČTK Bobek. Dodal, že současně mají účastníci soutěže možnost vedle loga s koněm Převalského předložit další dva návrhy s jiným zvířetem nebo úplně bez zvířete.   Návrhu s jiným zvířetem však Bobek příliš šancí nedává, přestože se ozývají hlasy, že by mohlo uspět logo s obrázkem gorily Moji. Logo by podle něj mělo zobrazit zvíře, k jehož záchraně zoologická zahrada Praha přispěla. Právě s koněm Převalského má Zoo Praha dobré výsledky a vede celosvětovou plemennou knihu tohoto druhu koně.   Pražská zoologická zahrada přestala používat logo Cihláře v prosinci 2009. Cihlář na zoo předtím podal několik žalob kvůli neoprávněnému užívání svého loga. Cihlářova poslední žaloba se ale týkala i děl malíře Veselého, která zoo nyní používá a která se prý nápadně podobají dílům Cihlářovým.   Akademický malíř Cihlář s pražskou zoo spolupracoval devět let. Zahrada podle něj neoprávněně užívala jeho dílo, což v případě loga potvrdil i soud. Ve smlouvě totiž nebyla upravena odměna pro malíře za šíření jeho díla, jak to požadoval starý autorský zákon platný do roku 2000. Vrchní soud rozhodl, že logo s koněm Převalského, které malíř vytvořil v roce 1998, musí zoo přestat používat do 23. prosince loňského roku. Zoologická zahrada proti tomuto rozhodnutí podala dovolání k Nejvyššímu soudu ČR.   Pražské zoologické zahradě se již v roce 2007 nepovedlo ve veřejné soutěži najít náhradu za Cihlářovo logo. Porota složená z odborníků na marketing a komunikaci, výtvarníka a zástupců magistrátu a Zoo Praha posuzovala ve třech kolech 136 návrhů. Žádný z nich podle názorů poroty nesplnil požadavky a nároky zadavatele, zahrada proto soutěž zrušila.   Jako první logo sloužil od roku 1931 pražské zoologické zahradě obrázek lvice Šárky od F. X. Procházky. V období druhé světové války se používal pouze česko-německý nápis. O roku 1947 byl pět let ve znaku zubr, o jehož záchranu se pražská Zoo také zasloužila. V 50. letech dnes již neznámý autor vytvořil logo se stádem koní Převalského, v 60.letech se pak používal obrázek dvou cválajících koní tohoto druhu. V letech 1971 až 1997 zoo používala obrázek Jany Rožánkové znázorňující koně Převalského s hříbětem.   Roman Jireš mal  