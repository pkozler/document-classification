 Jednáním o Pobřeží slonoviny AU pověřila pět afrických státníků  Addis Abeba 31. ledna (ČTK) - Prezidenti Mauritánie, Jihoafrické republiky, Burkiny Faso, Čadu a Tanzanie se stali členy panelu Africké unie (AU) pověřeného řešením politické krize v Pobřeží slonoviny. Složení panelu dnes během závěrečného dne dvoudenního summitu AU oznámil mluvčí Komise AU. Pětičlenný výbor má prý do země v blízké době odcestovat. O případných donucovacích krocích proti protagonistům tamní krize by měl rozhodnout do měsíce.   Generální tajemník OSN Pan Ki-mun v Addis Abebě vytvoření výboru již dříve podpořil a vybídl Alassana Ouattaru, mezinárodně uznávaného vítěze sporných listopadových voleb v Pobřeží slonoviny, k sestavení vlády národní jednoty. Ouattarovi v tom brání dosavadní prezident Laurent Gbagbo, který se dosud odmítá úřadu vzdát.   Summit třicítky afrických státníků v etiopské Addis Abebě začal v neděli. Novým prezidentem AU byl v úvodu na dalších 12 měsíců jmenován prezident Rovníkové Guineje Teodoro Obiang Nguema. Jednalo se také o budoucnosti jižního Súdánu, kde se pro jeho odtržení od súdánského severu podle předběžných konečných výsledků vyjádřila drtivá většina voličů.   Prezident poloautonomního súdánského jihu Salva Kiir dnes podle agentury AP vyjádřil naději, že referendum o sebeurčení se uskuteční také ve sporné hraniční oblasti Abyei, o jejímž osudu jedná súdánský jih se severem. Ropná oblast by podle něj jinak byla přiřazena k jihu prezidentským dekretem.   Dvoudenní summit se konal ve stínu nepokojů v Tunisku a Egyptě. Francouzský prezident Nicolas Sarkozy, který byl do Addis Abeby pozván jako host, v neděli africké státníky vybídl, aby si z událostí v obou severoafrických zemí vzali poučení, a předešli tak podobnému vývoji ve svých zemích.   kne jas  