 SANEP: Češi o Vánocích nejvíce utráceli za dárky pro děti  Praha 10. ledna (ČTK) - Češi o uplynulých Vánocích nejvíce utráceli za dárky pro děti. Uvedly to více než dvě pětiny, přesně 43,5 procenta, účastníků průzkumu společnosti SANEP, který má ČTK k dispozici. Další skupinou nejštědřeji obdarovaných byli partneři, pro které dárky koupilo 12,5 dotázaných. Rodičům dárky koupila více než desetina a příbuzným 8,6 procenta respondentů.   Nejméně lidé utráceli za dárky pro své spolupracovníky, šéfy a charitu. Všem obdarovaným kupovala dárky ve vyrovnané cenové hladině desetina dotázaných.   Z průzkumu vyplývá, že Češi kupovali vánoční dárky také pro milence a milenky. Tato skupina byla ve 2,6 procentech případů nejštědřeji obdarovaná. Přednost před svými oficiálními partnerkami jim dali především podnikatelé ve věku od 35 do 50 let, a to v případě 5,3 procenta dotázaných.   Dárky muselo po štědrovečerní nadílce vracet téměř sedm procent dotázaných. Více než desetina Čechů byla s dárky nespokojená. Nevhodný dárek pak dostalo 11 procent respondentů, ukázal průzkum.   Zatímco pro téměř čtyři pětiny lidí byly uplynulé Vánoce svátky pohody, klidu a lásky, v případě 18,6 procenta dotázaných tomu tak nebylo. Týká se to především osamocených lidí v důchodovém věku, či lidí, kteří se ocitli v tíživé finanční situaci.   Společnost SANEP internetový průzkum provedla od 29. prosince 2010 do 3. ledna 2011 na vybrané skupině 9930 dotázaných, kteří představují reprezentativní vzorek obyvatel ČR ve věku od 18 do 69 let.   jap vju  