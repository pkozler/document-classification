 Automobilka Rolls-Royce prodala loni nejvíce vozů za sedm let  Londýn 10. ledna (ČTK) - Britský výrobce luxusních vozů Rolls-Royce Motor Cars prodal v loňském roce 2711 vozů, což je nejvyšší počet za sedm let od převzetí německou firmou BMW. Meziročně se prodej zvýšil o 171 procent. Vyplývá to z dnešního prohlášení společnosti.   Nejvíce vozů automobilka prodala ve Spojených státech, následovala Čína a Británie. Z regionů je jedničkou oblast Asie a Tichomoří, zvláště díky vysokému prodeji v Číně, Japonsku, Indii a Jižní Koreji. Druhá příčka patří Severní Americe a třetí Blízkému východu.   Loňský prodej byl sice vysoký, ale zaostal za rekordem z roku 1978. Tehdy automobilka prodala 3357 vozů, napsala agentura AP.   irl vju  