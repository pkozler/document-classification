 Sněmovní výbor vyzval k propuštění politických vězňů v Bělorusku  Praha 19. ledna (ČTK) - Sněmovní zahraniční výbor dnes odsoudil chování běloruského režimu pod vedením prezidenta Alexandra Lukašenka a vyzval k propuštění tamních politických vězňů. ČTK o tom informoval předseda výboru David Vodrážka (ODS). Lukašenko obhájil funkci prezidenta v prosinci. Při následných protivládních demonstracích úřady zatkly několik stovek lidí.   "Represe vůči politické opozici jsou nepřijatelné, velmi oceňuji, že právě Česká republika na evropské úrovni prosazuje zásadový postoj v otázce lidských práv," uvedl Vodrážka. Podle něho je nutné udržet Bělorusko v Evropě a hájit tam české ekonomické zájmy, běloruský režim ale musí následky za své jednání.   Ministr zahraničí Karel Schwarzenberg (TOP 09) už dříve řekl, že je proti přerušení všech styků s Běloruskem, byl by však pro sankce vůči politickým představitelům země, například pro omezení jejich možnosti cestovat za hranice státu. Vyslovil se rovněž pro další podporu rozvoje běloruské občanské společnosti. K zavedení sankcí proti Lukašenkově režimu vyzvali EU před týdnem v Praze představitelé běloruské opozice.   Lukašenko byl oficiálně vyhlášen vítězem voleb už v jejich prvním kole 19. prosince a hned téhož večera pořádkové síly v centru metropole Minsk rozehnaly desetitisíce demonstrantů a zatkly kolem 600 lidí včetně několika opozičních prezidentských kandidátů. Podle oficiálních výsledků získal Lukašenko přes 80 procent hlasů, tamní opozice to zpochybňuje.   mbc mkv  