 Americké AOL se propadl čtvrtletní zisk o 86 procent  New York 4. května (ČTK) - Americké internetové firmě AOL se v prvním čtvrtletí propadl zisk o 86 procent na 4,7 milionu dolarů. Podnik svým dnešním výsledkem ale překonal očekávání finančního trhu. Navíc oznámil, že mu začaly růst příjmy ze zobrazované reklamy, a to poprvé za tři roky.   Srovnatelný zisk na akcii AOL dosáhl 22 centů, zatímco analytici tento výsledek odhadovali na 19 centů. Před rokem podnik vytvořil celkový čtvrtletní zisk 34,7 milionu dolarů.   Celkové tržby AOL se meziročně snížily o 17 procent na 551,4 milionu dolarů a reklamní příjmy klesly o 11 procent na 313,7 milionu. Příjmy ze zobrazované reklamy ale vzrostly o čtyři procenta na 130,5 milionu dolarů. "Vypadá to, že se jim začínají příjmy zvedat," reagoval analytik RBC Capital Markets Ross Sandler.   AOL se oddělila od mediálního konglomerátu Time Warner před rokem a půl a snaží se získat zpět svoji bývalou slávu. Před dekádou byla díky své elektronické poště jednou z nejvíce navštěvovaných destinací na síti, napsala agentura Reuters.   pok jw  