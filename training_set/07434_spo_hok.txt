 Atmosféra byla fantastická, ocenil fanoušky na úvod MS Eliáš  Bratislava 1. května (zvláštní zpravodaj ČTK) - Vyprodaná aréna a skvělí fanoušci pomohli české hokejové reprezentaci zvládnout úvodní zápas na mistrovství světa v Bratislavě, kde národní tým obhajuje zlaté medaile z loňského roku. Pětatřicetiletý Patrik Eliáš, jenž se na výhře nad Lotyšskem podílel gólem a asistencí, po zápase přiznal, že v podobné atmosféře dlouho nehrál.   "Byla naprosto fantastická. Pro mě to byl jeden z nejlepších zápasů za posledních patnáct let, co jsem odešel z Česka. Tomu se vyrovnali snad jen fandové, když jsme s Devils vyhráli Stanley Cup," uvedl Eliáš. "Hráli nám české písničky, připadal jsem si jako doma. Říkal jsem si: 'Vždyť jsme skoro bratři, ne? Bývalí tedy. Teď bratranci'," smál se zkušený útočník, který v zahraničí působí od roku 1995 a ještě nikdy nestartoval na vrcholném turnaji v Česku nebo okolních zemích.   Český tým se na výhru nad Lotyšskem nadřel stejně jako v předešlých sedmi vzájemných zápasech. Podle Eliáše ale hokejisté věděli, že je nečeká nic jednoduchého. "Už je jedno, proti komu hrajete. Je neuvěřitelné, jak se to vyrovnalo. Je to jako v NHL, kde je třicet kvalitních týmů. Klobouk dolů před zeměmi, jako je Slovinsko, Norsko nebo třeba Lotyšsko. Musíte jít naplno do každého systému," podotkl Eliáš.   Dvojnásobný vítěz Stanleyova poháru na úvod MS nastoupil v útoku s Martinem Havlátem a Milanem Michálkem. A dařilo se jim. Druhá formace byla z českého pohledu nejnebezpečnější. "Udělali jsme ale jednu chybu, kdy nám dali ten druhý gól. Ale jinak jsme měli šance, i ta přesilovka nebyla z naší strany špatná. Všichni tři můžeme být spokojení, navíc nám dobře fungovala kombinace s obránci," uvedl.   Eliáš se stejně jako další čeští hráči nebo trenér Alois Hadamczik pozastavil nad nepotrestaným faulem Arturse Kuldy na Radka Martínka, pro nějž podle všeho MS skončilo již po patnácti minutách prvního zápasu. "Tohle jsou přesně zákroky, které se teď řeší v NHL. Nárazy do hlavy, za to musí být automatické suspendování, protože pak se stane přesně tohle, kluci jsou zranění. To do hokeje nepatří," řekl Eliáš jasně.   Rodák z Třebíče věří, že se Martínek dá co nejrychleji zdravotně do pořádku. Jeho předpokládaný konec na šampionátu ale dává šanci dalším českým obráncům. "Pro ostatní kluky, co tu jsou navíc, to bude výzva. Mají šanci dostat se do základní sestavy. Přijede Zbyněk Michálek, který to asi doplní. Ale i Kuba Nakládal a Ondra Němec mají zkušenosti, není to problém," uvedl Eliáš.   Účastník posledních tří olympiád v minulosti stejně jako Martínek zažil, jaké je to být z ledu odvezen zraněný na nosítkách. "Pro hráče je to nepříjemný pohled, když vidí na led vjíždět to lůžko na kolečkách. Já v té situaci byl taky. Pro nás pro všechny je to nepříjemné. Nejdůležitější v životě je zdraví...," dodal Eliáš.   rte gi  