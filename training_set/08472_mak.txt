 Čínská ekonomika podle odhadů loni vzrostla asi o deset procent  Peking 4. ledna (ČTK) - Čínská ekonomika v loňském roce podle hrubých odhadů vzrostla asi o deset procent. Řekl to guvernér tamní centrální banky Čou Siao-čchuan. Pokud se jeho odhad potvrdí, bude to znamenat, že růst hrubého domácího produktu se udržel mírně nad dlouhodobým průměrem za posledních 20 let.   Šéf centrální banky svůj odhad pronesl v projevu, jehož obsah byl dnes zveřejněn na webu banky. Čou mimo jiné poznamenal, že si není jist, zda je čínská ekonomika na "normální" růstové trajektorii vzhledem k tomu, že poptávka ve vyspělých zemích je pořád ještě slabá.   Čína loni předstihla Japonsko na pozici druhé největší ekonomiky světa. Za prvními Spojenými státy sice ještě hodně zaostává, ale podle ekonomů by je mohla předstihnout do 20 let.   Od hospodářských reforem, k nimž Čína přistoupila zhruba před 30 lety, vykazuje tamní ekonomika silný růst. Ten za posledních 20 let dosahuje asi 9,5 procenta ročně.   Finanční a hospodářská krize, která zasáhla svět v letech 2007 až 2009, se v Číně projevila zpomalením tempa růstu ekonomiky ze zhruba 12 procent před krizí na zhruba sedm procent na konci roku 2008. Vláda proto na konci roku 2009 začala zavádět stimulační opatření, v jejichž rámci do ekonomiky napumpovala čtyři biliony jüanů (asi 11,4 bilionu Kč).   Čína byla z významných ekonomik první, která se z krize zotavila. Vláda už loni začala zpřísňovat měnovou politiku, aby zbrzdila inflaci a zabránila přehřátí ekonomiky. Dosavadní vývoj podle analytiků ukazuje, že Pekingu se prozatím daří potížím předcházet.   V letošním roce čínská ekonomika tempo růstu zřejmě zpomalí. Většina analytiků se nicméně domnívá, že růst hrubého domácího produktu se udrží v pásmu devět až deset procent.   spr dvd  