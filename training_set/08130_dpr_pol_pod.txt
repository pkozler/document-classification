 V Příbrami od února zdraží jízdné pro jednotlivé jízdy v MHD  Příbram 25. ledna (ČTK) - V Příbrami od 1. února zdraží jízdné pro jednotlivé jízdy v MHD. Základní jízdenka bude stát při použití čipové karty deset místo dosavadních osmi korun, při platbě v hotovosti to bude nadále 12 korun. Měsíční jízdné se naopak zlevní, a to z 320 na 300 Kč. Důvodem změn je sladění s tarify Středočeské integrované dopravy (SID), sdělil dnes ČTK mluvčí města Jiří Kubík.   Úpravám, které v pondělí schválili zastupitelé, předcházelo jednání se Středočeským krajem. "Především jsme trvali na tom, že restrikce linek a spojů, kterou Středočeský kraj v SID od letošního roku realizoval, se nedotkne města Příbram a především osad, které jsou součástí našeho města. Tento požadavek se nám nakonec podařilo prosadit," uvedl starosta Josef Řihák (ČSSD).   V případě jednotlivého jízdného ale město podle Řiháka muselo kraji ustoupit a tarif sladit se SID. Druhou možností by bylo odstoupení z celého systému, což by podle starosty bylo nevýhodné. Linky SID neboli takzvané modré autobusy by totiž nadále nemohly být využívány k dopravě po městě.   O změně tarifů rozhodli středočeští zastupitelé počátkem prosince. Cesta autobusem z Příbrami do Prahy, která dříve stála 62 korun, je tak od Nového roku o 14 Kč dražší. Jízdné zdražují i ostatní města, například v Mladé Boleslavi se od února zvedne o tři koruny za jízdenku.   khj snm  