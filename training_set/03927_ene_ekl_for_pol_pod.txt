 Ekologové protestovali před MPO kvůli obnovitelným zdrojům  --------------------    Ke zpravodajství: FOTO/aktuality   --------------------    Praha 11. května (ČTK) - Skupina zhruba dvaceti členů ekologických organizací, zástupců fotovoltaického oboru a příznivců ekologie dnes demonstrovala před ministerstvem průmyslu a obchodu (MPO) za větší podporu obnovitelných zdrojů energie. Členové happeningu svítili zrcadly do oken ministerských kanceláří a pod heslem "osvícení ministra (průmyslu a obchodu Martina) Kocourka" vyzývali k odstranění překážek v rozvoji tuzemských obnovitelných zdrojů energie. Ministerstvo názory demonstrantů odmítlo.   "Nebraňte rozvoji obnovitelných zdrojů," hlásal jeden z transparentů. "Chtěli bychom vás osvítit, abyste si uvědomili, že obnovitelné zdroje mají velkou sílu," hlásal megafonem Milan Smrž ze sdružení Eurosolar, když paprsky odražené ze zrcadel mířily do oken ministerstva. "Slunce do vašich hlav," dodal.   Členům demonstrace se nelíbí přístup státu a MPO k problematice obnovitelných zdrojů. Vadím jim například déle než rok trvající stop stav pro vydávání smluv na připojení nových solárních elektráren do sítě. Protestují také proti 26procentnímu odvodu ze solárních zdrojů, který vláda zavedla, aby omezila zdražení elektřiny.   Výhrady mají demonstranti také k návrhu zákona o podpoře využívání energie z obnovitelných zdrojů, kterým by se dnes měla zabývat vláda. Norma je spojena s Národním akčním plánem pro obnovitelné zdroje, který stanovuje roční limity pro rozvoj obnovitelných zdrojů energie. Tuzemské obnovitelné zdroje se na základě tohoto plánu mají rozvíjet jen do té míry, která dovolí státu v roce 2020 z nich vyrábět 13 procent energie.   "Některé limity jsou již vyčerpány. V důsledku například nebudou až do roku 2020 podporovány žádné fotovoltaické systémy, ani malé instalace na rodinných domcích," uvedli pořadatelé protestu. Před ministerstvem demonstrovali asi 20 minut, pak se přesunuli před budovu vlády, kde by se měl Kocourek během odpoledne účastnit vládního jednání. V budově MPO ministr během protestu nebyl.   Mluvčí MPO Pavel Vlček názory demonstrantů odmítá. "Rozhodně rozvoji obnovitelných zdrojů nebráníme. Naopak ve výkonu fotovoltaických elektráren patříme ke světové špičce," řekl ČTK. "Naše cíle jsou jasné - do roku 2020 naplnit dohodnutou kvótu 13 procent, a to za podmínek, které budou respektovat technické požadavky a co nejméně finančně zatíží české firmy a domácnosti," dodal mluvčí.   lko vju  