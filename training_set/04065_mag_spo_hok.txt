 Pronger chce vydražit puk, který sebral při finále v Chicagu  --------------------    Ke zpravodajství: FOTO ve Fotobance  ID foto: F201012090056401, P200907060637201   --------------------    Filadelfie (USA) 25. ledna (ČTK) - Hokejový obránce Chris Pronger z Philadelphie plánuje, že vydraží puk, který "ukradl" po druhém finálovém utkání loňských bojů o Stanley Cup na ledě Chicaga. Zkušený bek tehdy rozehrál se soupeřem psychologickou bitvu - přestože jeho tým Flyers podlehl v obou úvodních duelech finále play off, Pronger po obou kláních sebral puk, s nímž se zápas dohrál.   Pozdějšímu vítězi celé série, jímž se stali Blackhawks, se tak nabízí příležitost doplnit sbírku pamětních předmětů vztahujících se k čtvrtému triumfu v historii Černých jestřábů, které klub dosud postrádá. Možná už v to ani sami nedoufali. "Skončil v odpadkovém koši, kam patří," prohlásil tehdy Pronger, když byl tázán, kde zmíněný kotouč skončil.   Šestatřicetiletý Pronger, jemuž od té doby dává publikum v Chicagu najevo svou nevoli bučením při každém doteku kotouče, však nyní obrátil. "Mám ho. Je někde zastrčený a v některý okamžik skončí na eBayi. Celá částka pak půjde na charitu," nastínil své plány Pronger v rozhovoru pro web Philly.com.   Zatím sice není jisté, zda o získání kotouče bude usilovat i sama organizace Blackhawks, ale v Chicagu by cenná relikvie mohla možná skončit i tak. Tamní steaky proslavená restaurace Harry Caray's již údajně nabídla Prongerovi za zmíněný puk 50 tisíc dolarů.   A zdá se, že vítěz Hartovy trofeje z roku 2000 určené nejužitečnějšímu hráči NHL by mohl na takovou nabídku slyšet. "Pokud mi budou chtít dát 50 tisíc, dám je na charitu. Dejte mi jejich jméno a číslo a já to udělám," prohlásil Pronger.   Ani "nálezem" tohoto kotouče by však ještě hledání Chicaga neskončilo, neboť klub dosud marně pátrá, kde skončil jiný puk; ještě cennější, jímž útočník Patrick Kane v šestém utkání ve Filadelfii definitivně rozhodl o zisku Stanleyova poháru. Kotouč totiž zmizel ve vřavě, která po vítězné trefě nastala, a dosud se neví, kde je mu konec.   Pronger však již odmítl, že by v tom měl prsty i tentokrát. "Byl jsem na střídačce. A trochu moc zklamaný na to, abych jel takový kus (k brance) a sebral ho. To už by mohlo být trochu moc. Když jsem na ledě a je kousek ode mě, je to o něčem jiném. Myslím si, že ho mají oni a vzal si ho někdo z nich. Někdo by se měl podívat na video. Je tam 18 kamer a někdo ten puk mít musí," uzavřel Pronger.   vov nkr  