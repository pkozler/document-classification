 WTO potvrdila nezákonné subvence pro Boeing, tvrdí zdroje  Ženeva 31. ledna (ČTK) - Světová obchodní organizace (WTO) potvrdila, že americký výrobce letecké techniky Boeing dostával od své vlády nezákonné subvence. Tvrdí to informované zdroje, které se odvolávají na verdikt WTO ve sporu mezi Boeingem a evropským konsorciem EADS. Zpráva je neveřejná a WTO ji zatím předala jen zástupcům obou koncernů. Se zveřejněním se počítá až na jaře, přesné datum není známo.   Evropská unie podle agentury AP oznámila, že pomoc americké vlády Boeingu je v rozporu s mezinárodními úmluvami. To znamená, že orgán WTO v tomto letitém sporu potvrdil předběžný nález. Konsorcium EADS a jeho americký rival Boeing se léta obviňují, že od svých vlád dostávají ilegální subvence. Státní pomoc Boeingu podle zdrojů činí skoro 24 miliard dolarů (asi 425 miliard Kč).   V minulosti obě strany hodnotily nálezy WTO rozdílně, každá zpravidla ve svůj prospěch. EU je přesvědčena, že zmíněných téměř 24 miliard dolarů jsou ilegální subvence, jako jsou například granty na výzkum či bezplatné využití technologií. Americká vláda je prý Boeingu poskytovala přes Národní úřad pro letectví a vesmír (NASA), ministerstvo obrany a také přes samosprávy států Illinois, Kansas a Washington, kde má Boeing výrobní haly a výzkumná centra.   Kolik z uvedené částky ale WTO skutečně považuje za ilegální pomoc, bude jasné až ve chvíli, kdy bude zpráva zveřejněna. To ale může trvat týdny či měsíce. Pokud se neoficiální informace potvrdí, WTO by mohla Evropské unii přiznat právo na náhradu prokazatelných ztrát. V praxi by to mohlo vypadat tak, že Brusel uvalí odvetná cla na dovoz amerického zboží.   spr dvd  