 Růst cen domů v Číně v dubnu zpomalil díky krokům vlády  Peking 18. května (ČTK) - Meziroční tempo růstu cen nových domů v Číně v dubnu zpomalilo na 4,3 procenta z březnových 5,2 procenta. Vyplývá to z výpočtu agentury Reuters založeného na dnešních údajích čínského statistické úřadu. Za zpomalením růstu cen stojí vládní kroky k omezení spekulací na realitním trhu.   "Rostoucí restrikce mají dopad na prodej (domů) ve velký městech," uvedl analytik Tchao Wang ze společnosti UBS. Ceny domů v Číně jsou nicméně i nadále rekordní a pokračují v růstu. Podle analytiků je proto nepravděpodobné, že by vláda svůj postoj k realitnímu trhu v letošním roce změnila.   Mnozí ekonomové upozorňují, že splasknutí bubliny na realitním trhu představuje největší nebezpečí, které ve středně dlouhém až dlouhém období ohrožuje čínskou ekonomiku. Čínští představitelé se snaží dostat ceny nemovitostí pod kontrolu také kvůli obavám, že cenově nedostupné bydlení by mohlo vyvolat sociální nepokoje.   Peking již zavedl celou řadu opatření, jež mají růst cen bydlení zbrzdit. Letos například začal zavádět daň z nemovitosti. Čínské úřady viní z vysokých cen zejména spekulanty.   Čínská vláda v březnu oznámila, že hodlá v letošním roce investovat téměř 200 miliard dolarů (zhruba 3,4 bilionu Kč) do výstavby deseti milionů levných domů. Během příštích pěti let chce vláda postavit celkem 36 milionů levných domů.   pmh mha  