 Třetina firem s kritickou infrastrukturou se neubrání hackerům  Praha 5. května (ČTK) - Třetina firem, které provozují takzvanou kritickou infrastrukturu, tedy například elektrorozvodné sítě, plynovody nebo ropovody, není dostatečně připravena na kybernetický útok. Jejich počet přitom stále roste. Vyplývá to z průzkumu antivirové firmy McAfee ve 14 zemích.   Přibližně čtyři z pěti firem s kritickou infrastrukturou již zaznamenaly rozsáhlý útok hackerů a 25 procent se stalo obětí vydírání. Zhruba 40 procent podniků očekává, že se obětí útoku stane v následujícím roce. Téměř polovina respondentů v elektrárenském průmyslu objevila ve svých systémech červ Stuxnet, který nedávno poškodil jaderná zařízení v Iránu.   "Zjistili jsme, že přijetí bezpečnostních opatření v civilním průmyslu nestačí držet krok s nárůstem hrozeb, k němuž došlo za poslední rok," uvedl Stewart Baker ze společnosti CSIS, která studii pro McAfee vypracovala. Provoz současné kritické infrastruktury je přitom na fungování řídicích počítačových systémů ve velké míře závislý.   Oproti loňskému roku se totiž míra zabezpečení kritické infrastruktury zvýšila jen velmi málo. Relativně nejvíce se situace zlepšila u vodárenských firem a provozovatelů kanalizací. Firmy se při ochraně své infrastruktury často přednostně zaměřují na útoky vedené "hrubou silou" namísto ochrany před sofistikovanými škodlivými programy provádějícími nepozorovaně sabotáž, upozornila McAfee.   jsa dvd  