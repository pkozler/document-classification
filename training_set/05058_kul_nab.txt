 Na hradě Krakovci odhalili sedící sochu Jana Husa  --------------------    Ke zpravodajství: FOTO ve Fotobance  ID foto:  P201107020356601 ,  P201107020384301 ,  P201107020364501    --------------------    Krakovec (Rakovnicko) 6. července (ČTK) - Na hradě Krakovci na Rakovnicku slavnostně odhalili sochu Mistra Jana Husa, od jehož upálení dnes uplynulo 596 let. Kazatel v podání sochaře Milana Váchy je na rozdíl od tradičních ztvárnění zachycen vsedě. Nemá ani typickou bradku a je spíše obtloustlý.   Vácha prý usiloval o civilnější a realističtější podobu. Představa o vyšším asketickém muži s bradkou podle něj pochází od Mikoláše Alše. Řada lidí má Husa spojeného také s hercem Zdeňkem Štěpánkem, jenž tuto historickou postavu ztvárnil ve známém filmu Otakara Vávry, připomněl umělec.   Krakovec, který je i v dnešní době značně vzdálen od civilizace, byl posledním místem Husova pobytu před jeho odjezdem do Kostnice. Váchův Hus sedí na stráni pod hradem a podle sochaře přemýšlí o sobě a svém problému. Téměř dvoutunová socha znázorňující kazatele vsedě je patrně jedinou svého druhu. Umělci totiž většinou Husa zpodobňují při kázání vstoje. Podle Váchy bylo důvodem i to, že dílo nemohlo být vyšší než 1,8 metru, aby nenarušovalo pohled na hrad v pozadí.   Socha byla na Krakovci umístěna již v sobotu, kdy ji do svahu vyneslo dlouhé rameno jeřábu. Podle Váchy instalace nebyla náročná, zažil prý už mnohem složitější akce. "Dělám sochařinu 45 let a sochy jsem usazoval i vrtulníkem," řekl ČTK. Pomocí helikoptéry instaloval například třímetrovou kopii sochy svatého Václava ve zbraslavské galerii. "Stáli jsme tehdy navíc na vratkém lešení," podotkl umělec.   Dnešní slavnostní odhalení sledovalo podle hejtmanova náměstka Marcela Chládka kolem 2000 až 2500 lidí. Socha, která je usazena v těžko přístupném terénu, se podle něj návštěvníkům líbila. "Proběhlo to ke vší spokojenosti, nikdo se nezranil," dodal náměstek.   Středočeský kraj za Husovu sochu na Krakovci zaplatil milion korun, dalších asi 300.000 Kč si vyžádaly úpravy okolí. Umístění sochy u hradu má podpořit turistický ruch v regionu, který patří k nejchudším ve středních Čechách. V současnosti Krakovec ročně navštíví kolem 20.000 lidí.   Hus ve svých kázáních kritizoval církevní praxi a požadoval návrat k chudé církvi, za což si vysloužil klatbu. Před koncilním soudem v Kostnici odmítl své učení odvolat, a jako kacíř byl proto 6. července 1415 upálen.   khj rot  