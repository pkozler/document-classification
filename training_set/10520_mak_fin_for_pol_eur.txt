 Lotyšsko stále potřebuje zahraniční půjčky a reformy chystá  Riga 12. ledna (ČTK) - Lotyšsko stále potřebuje zahraniční půjčky. Předseda vlády Valdis Dombrovskis dnes uvedl, že země ještě musí uzavřít dohody s Mezinárodním měnovým fondem (MMF) a Evropskou unií o rozpočtu na letošní rok. Zahraniční věřitelé po Rize chtějí důkladné strukturální reformy, na kterých země pracuje.   Lotyšsko slíbilo fondu a unii na konci roku 2008 v rámci dohod o finanční pomoci 7,5 miliardy eur (asi 180 miliard korun) pod podmínkou, že bude postupně snižovat rozpočtový deficit. Schodek by měl do příštího roku klesnout na tři procenta hrubého domácího produktu, pokud chce země přijmout euro za svou měnu v roce 2014.   Letos by měl lotyšský rozpočtový deficit klesnout na 5,4 procenta HDP z letošních zhruba osmi procent. Země se na tom ale ještě musí dohodnout se zahraničními věřiteli.   Podle nich jsou některá opatření do budoucna neudržitelná a požadují po Rize kvalitní strukturální změny, nejméně za 50 milionů latů (přes 1,7 miliardy Kč). Vláda proto bude muset letošní rozpočtový plán ještě upravit. Dombrovskis uvedl, že dodatečná opatření vláda oznámí na konci ledna nebo začátku února, napsala agentura Reuters.   Lotyšsko prošlo hlubokou hospodářskou krizí, která zdaleka překonala problémy Evropské unie. Mezinárodní ratingová agentura Standard &amp; Poor's loni v prosinci zvýšila hlavní rating Lotyšska o jeden stupeň na známku BBB-plus díky rychlejšímu hospodářskému oživení, než její analytici očekávali.   pok vju  