 Volkswagen loni zvýšil prodej o 13,5 procenta na nový rekord  Doplnili jsme klíčové slovo Porsche, údaje o prodeji automobilky Porsche v 1. odstavci a další podrobnosti v posledním odstavci.   --------------------    Detroit 10. ledna (ČTK) - Německá automobilka Volkswagen loni zvýšila prodej o 13,5 procenta na rekordních 7,14 milionu vozů. Oznámil to šéf společnosti Martin Winterkorn na detroitském autosalonu. Volkswagen je největším výrobcem automobilů v Evropě a jeho součástí je Škoda Auto. Podnik se chystá převzít německého producenta sportovních vozů Porsche. Ten dnes uvedl, že jeho dodávky loni stouply o 25 procent na zhruba 95.000 vozů.   Volkswagen chce podle agentury DPA prodej dál zvyšovat. "Rok 2011 bude pro Volkswagen klíčovým," uvedl Winterkorn. Volkswagen plánuje nejpozději do roku 2018 předstihnout japonského konkurenta Toyota Motor a stát se největší automobilkou na světě.   Personální ředitel VW Horst Neumann nedávno v rozhovoru pro list Handelsblatt uvedl, že automobilka hodlá v příštích letech kvůli silnému růstu prodeje vytvořit 50.000 nových pracovních míst. V současnosti zaměstnává Volkswagen po celém světě zhruba 400.000 lidí. Firma plánuje během příštích pěti let investovat 51,6 miliardy eur (asi 1,3 bilionu Kč).   Škoda Auto minulý týden oznámila, že její prodej loni stoupl o 11,5 procenta na rekordních 762.600 aut. Firma zvýšila svůj podíl na trhu a v následujících letech očekává další růst prodeje.   Porsche by se mělo v letošním roce stát desátou značkou skupiny Volkswagen. Ta již předloni koupila v Porsche podíl 49,9 procenta za 3,9 miliardy eur.   pmh vju jw  