 Benešov schválil rozpočet, na investice má stejně peněz jako loni  Benešov 24. ledna (ČTK) - Benešov bude v letošním roce hospodařit s očekávanými příjmy 457,7 milionu a výdaji 455,2 milionu korun. Přebytek téměř 2,5 milionu bude použit na splácení půjčky na rekonstrukci čistírny odpadních vod. Návrh dnes schválili zastupitelé.   Rozpočet byl přijat prakticky ve stejné podobě, v jaké ho navrhla městská rada. "Pouze se rozhodlo o doplacení nějakých 80.000 korun za dozor u bazénu v loňském roce, celková čísla se ale neměnila," řekl ČTK místostarosta Roman Tichovský (ODS).   Město letos počítá s investicemi za 130 milionů korun, což je přibližně stejně jako v loňském roce. Nejvíce peněz, 30 milionů, půjde na spolufinancování rekonstrukce čistírny odpadních vod.   Radnice chce mimo jiné zlepšit dopravní infrastrukturu a počítá s výstavbou nového parkoviště na sídlišti. Zhruba 11 milionů plánuje investovat do zateplení a výměny oken bytových domů a hodlá pokračovat i v úpravách skládky v Přibyšicích. Letos tyto práce budou stát deset milionů.   Benešov vstoupil podobně jako řada dalších měst do letošního roku s rozpočtovým provizoriem. Výhodou je to, že řádný rozpočet se schvaluje v době, kdy je už jasnější, jaké budou příjmy města ze státního rozpočtu. Rozpočtové provizorium schválili také v Rakovníku, Kolíně, Příbrami či Mladé Boleslavi. Schválený řádný rozpočet má naopak Kutná Hora, Beroun, Mělník nebo Středočeský kraj.   khj rot  