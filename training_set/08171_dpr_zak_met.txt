 Tragickou nehodu na Vyškovsku zavinila rychlá jízda na náledí  Vyškov 7. ledna (ČTK) - Tragickou dopravní nehodu, při které v noci na dnešek zahynuli dva mladí lidé na Vyškovsku, zavinila rychlá jízda řidiče na namrzlé vozovce. Devatenáctiletý šofér renaultu dostal smyk a narazil do stromu. Na místě zemřel. Po převozu do nemocnice podlehla zraněním i jeho šestnáctiletá spolujezdkyně, řekla ČTK mluvčí policie Alice Navrátilová.   Kolize se stala ve čtvrtek krátce před 20:00 na silnici spojující Dražovice a Letonice. Nehoda se stala v pravotočivé zatáčce před Letonicemi. Mladík nezvládl řízení, vyjel ze silnice a levým bokem vozidla narazil v příkopu do stromu.   I když meteorologové varovali před hrozícím náledím, na jižní Moravě vznikalo jen lokálně. Nárůst nehod proto policie v regionu nezaznamenala.   vtk jpt  