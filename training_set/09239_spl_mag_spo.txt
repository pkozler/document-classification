 Václav Aubrecht z Č. Budějovic má nejvíc volejbalových odznaků  --------------------    Ke zpravodajství: FOTO/aktuality; AUDIO   --------------------    České Budějovice 5. ledna (ČTK) - Přes pětapadesát let sbírá Václav Aubrecht z Českých Budějovic různé suvenýry. Jako šestiletý začal s nálepkami na krabičky zápalek, postupně se dostal až k odznakům s volejbalovou tématikou a shromáždil největší sbírku tohoto druhu v Česku.   Její cenu Aubrecht, jemuž bude letos 61 let, nevyčíslí. Ne že by nechtěl, ale prý to dost dobře ani nejde. "Tohle není sbírání zlatých mincí nebo drahých známek, do kterých lidé ukládají své peníze. U volejbalových odznaků jde jen a pouze o koníček," řekl Aubrecht.   První kousky do kolekce získal v roce 1966, kdy se v Českých Budějovicích hrála jedna ze skupin mistrovství světa ve volejbale. Aubrecht na šampionátu pomáhal jako podavač míčů. Volejbal je kromě sběratelství jeho dalším celoživotním koníčkem, stále působí u vysoké sítě jako rozhodčí.   A jelikož si v tomto prostředí získal za dlouhé roky hodně kamarádů a známých, pomáhali mu sbírku rozšiřovat. Hráči, činovníci i rozhodčí mu vozili odznaky z různých šampionátů, seminářů nebo zajímavých zápasů.   Aubrecht navíc objížděl sběratelské burzy, na kterých sháněl nové exempláře. Až se z jeho sbírky stala největší svého druhu v Česku. Většinu odznaků však nemá denně na očích. Část jich uložil do trezoru nebo do banky. "Doma mám jenom pár kousků," podotkl Aubrecht.   V současnosti se už nesnaží o to, aby se sbírka rozrůstala. Prý by už těžko nějaká nové kusy sehnal. A pokud by skutečně na něco, co nemá, narazil, asi by si musel připravit několikatisícovou částku, aby si odznak koupil.   Kromě toho se stará o své další kolekce. Zajímavá je určitě jeho sbírka českých sirkových nálepek, s jejichž sháněním mu v začátcích pomáhal i jeho otec. "Mám od roku 1945 do roku 1993 téměř všechny nálepky, které tu vyšly. Chybí mi jen dva kusy, ale ty už asi neseženu," řekl.   Aubrecht se také specializuje na sbírání starých pohlednic Českých Budějovic, Rokycan a Písku. V těchto městech strávil největší část života. A jeho další zálibou je třeba shromažďování odznaků z československého textilního průmyslu. "Mám i nějaké sbírky známek a mincí, ale to jsou pouze okrajové záležitosti," řekl muž, který je předsedou českobudějovických sběratelského spolku.   Aubrecht věří, že jednou sbírku převezme jeho syn. I když o ní prý zatím velký zájem neprojevuje. "Láká ho jen něco z toho, co mám. Ale třeba ho to teprve naplno chytne," uvedl.   Marek Bílek dr  