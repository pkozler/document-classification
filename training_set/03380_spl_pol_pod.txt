 O záměru vystavět sjezdovku u Brna-Vinohrad se rozhodne na jaře  Brno 24. ledna (ČTK) - Brno by už v blízké budoucnosti mohlo získat sjezdovku. O tom, jestli v Podhádeckém údolí u sídlištní městské části Brno-Vinohrady vyroste sportovní areál včetně sjezdovky a bazénu, se rozhodne letos na jaře. Tehdy by měl svůj souhlas se záměrem vyjádřit vlastník pozemku, Teplárny Brno. Novinářům to dnes řekl starosta Vinohrad Jiří Čejka (ČSSD).   "Investor je připraven, nyní čekáme na stanovisko tepláren," uvedl Čejka.   Představitelé Vinohrad spolu se soukromým investorem BV Aqua Invest chtějí v Podhádeckém údolí nabídnout Brňanům sportoviště celkově za několik stovek milionů korun.   Sídlištní Vinohrady, které mají kvůli charakteru zástavby nejvyšší počet obyvatel na metr čtvereční v Brně, podle Čejky sportovní areál nutně potřebují. Dnes tam jsou možnosti kondičního vyžití omezené, staví se nafukovací sportovní hala na hřišti bývalé základní školy Bzenecká, dál jsou tam menší dětská hřiště. Předškolním dětem stačí, ale pro hry starších dětí jsou obtížně využitelná.   Nový sportovní a relaxační areál by navíc podle starosty poskytl Vinohradským zázemí, kam by si mohli vyjít na procházku nebo vyrazit na kole.   V Brně měla v minulosti vzniknout sjezdovka na vykáceném svahu ve Wilsonově lese směrem k městské části Žabovřesky. Na místě už byly sloupy pro namontování vleku, projekt se ale nikdy neuskutečnil. Také proto, že vyvolal ostré protesty lidí z okolí a ekologických aktivistů. Území by podle nového záměru mělo být postupně začleňováno do lesoparku.   Pokud by sjezdovka u Vinohrad vznikla, je otázkou, jaký zájem o ni lidé projeví. Provozovatelé vleků na jižní Moravě, například v Olešnici na Blanensku, ve Štěpničkách u Radějova na Hodonínsku a v nedalekém Filipově u Velké nad Veličkou, v lednu přes dobré lyžařské podmínky hlásili naprostý nezájem lidí o lyžování.   lab snm  