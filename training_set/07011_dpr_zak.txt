 Nejméně 10 mrtvých a 40 raněných při čelní srážce vlaků v Německu  Aktualizovali jsem počet obětí a průběh nehody.   --------------------    Berlín 30. ledna (ČTK) - Nejméně 10 mrtvých a 40 zraněných osob si ve východním Německu vyžádala železniční nehoda, při které se v sobotu pozdě večer v oblasti Magdeburgu čelně srazil nákladní vlak s osobním vlakem. Sdělili to dnes místní záchranáři.   Regionální osobní vlak soukromé linky HarzElbeExpress jel z Magdeburgu do Halberstadtu. Vlaky se z dosud neznámého důvodu srazily v 22:30 SEČ u Oscherslebenu, uvedl krátce po neštěstí bez dalšího upřesnění mluvčí federální policie.   Mezi zraněnými je asi desítka lidí postižena těžce. "Záchranné operace pokračují. Počet mrtvých se může ještě zvýšit," řekl policejní mluvčí. Na místo, které je asi 200 kilometrů jihozápadně od Berlína, dorazilo více než 150 záchranářů.   Jeden z vlaků se po nárazu vzňal, upřesnila policie. Železniční doprava byla v místě nehody zcela zastavena a nahrazena autobusy. Podle provozovatele železniční tratě měla osobní souprava kapacitu pro zhruba 100 cestujících. Kolik lidí ve vlaku skutečně bylo se ale zatím neví.   pek  