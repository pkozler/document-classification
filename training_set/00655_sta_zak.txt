 Antimonopolní úřad uložil pokutu 50.000 korun Roudnici nad Labem  Doplnili jsme informace v 1. odstavci a přidali jsme 4. odstavec.   --------------------    Brno 21. ledna (ČTK) - Antimonopolní úřad uložil pokutu 50.000 korun Roudnici nad Labem za chyby v tendru na revitalizaci centra města v památkové zóně. Roudnice při vypsání tendru s předpokládanou hodnotou přes 40 milionů korun udělala několik chyb. ČTK to řekl předseda ÚOHS Petr Rafaj. Město se chce proti rozhodnutí odvolat a případnou pokutu vysoudit na firmě, kterou si na zpracování tendru najalo.   "Zadavatel se dopustil porušení zákona, když v zadávací dokumentaci nestanovil způsob hodnocení podle dílčích hodnotících kritérií," uvedl Rafaj. Město tedy neuvedlo přesně, jakým způsobem bude přidělovat body podle hodnotících kritérií. Ani z hodnotícího protokolu podle úřadu nelze zjistit, na základě jakých konkrétních skutečností dospělo město k názoru, že je určitá nabídka ekonomicky nejvýhodnější.   Roudnice nad Labem dále v zadávací dokumentaci jednoznačně nevymezila, co bude předmětem hodnocení kritéria "zajištění závazků". "Uchazeči tedy neměli jasnou představu o tom, co zadavatel v tomto kritériu požaduje, tedy který ze zajišťovacích instrumentů bude mít pro něj význam a jak bude hodnocen," uvedl Rafaj. Důsledkem podle ÚOHS bylo netransparentní hodnocení nabídek.   Město Roudnice se podle starosty Josefa Bakeše proti rozhodnutí s největší pravděpodobností odvolá k brněnskému Krajskému soudu. "Dokumentaci měla na starosti firma Artech, kterou už v roce 2008 vybrali naši političtí předchůdci. Ta měla zajistit bezproblémový průběh výběrového řízení, proto po ní budeme případné škody vymáhat i soudně," řekl dnes ČTK roudnický starosta. Město chce na Artechu vysoudit i soudní náklady a případné škody, které mohou vzniknou nepřidělením dotace na revitalizace centra. O dotaci město žádalo z fondu Regionálního operačního programu Severozápad.   Předseda ÚOHS Rafaj tak aktuálně potvrdil platnost předchozího rozhodnutí jeho podřízených. Roudnici snížil o 20.000 korun pokutu. Přihlédl k tomu, že se jednalo o první pochybení města v procesu zadávání veřejných zakázek.   vrn sap  