 O post děkana zlínské Fakulty technologické usilují dva kandidáti  Zlín 9. května (ČTK) - O místo děkana Fakulty technologické Univerzity Tomáše Bati ve Zlíně usilují dva kandidáti - stávající děkan fakulty Petr Hlaváček, kterému nyní končí první čtyřleté volební období, a ředitel Ústavu inženýrství polymerů Fakulty technologické Roman Čermák. ČTK to dnes řekl Jan Malý z rektorátu školy.   Fakulta technologická je letos v pořadí třetí fakultou zlínské univerzity, jejíž akademický senát čekala nebo čeká volba kandidáta na děkana. Letos se už volby uskutečnily na fakultě humanitních studií a na fakultě logistiky a krizového řízení, na dvou nejmladších fakultách univerzity. Nově zvolení děkani se své funkce ujali 1. dubna. Děkankou fakulty humanitních studií se stala Anežka Lengálová, dosavadní prorektorka pro pedagogickou činnost. Funkce děkana fakulty logistiky a krizového řízení se ujal Josef Polášek. Nový děkan přišel na uherskohradišťskou fakultu z Lesnické a dřevařské fakulty Mendelovy univerzity v Brně.   Každý děkan může stát v čele fakulty nejvýše dvě po sobě jdoucí volební období. Nového děkana fakulty technologické akademický senát bude vybírat v pondělí 16. května, pokud jej zvolí, ve funkci jej musí potvrdit ještě rektor školy.   slu snm  