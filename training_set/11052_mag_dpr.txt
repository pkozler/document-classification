 Newyorčany v metru vyděsila krysa, jednomu lezla po tváři  New York 14. ledna (zpravodaj ČTK) - Cestující ve vagonu newyorského metra v úterý vyděsila pobíhající krysa. Jednomu spícímu muži dokonce lezla po tváři. Vše je vidět na videu, která natočil jeden z pasažérů.   Záznam  se okamžitě stal hitem serveru pro sdílení videa YouTube, kde má již kolem půl milionu zhlédnutí.   "Tomu nebohému nešťastníkovi najednou po celém obličeji lezla krysa," řekl televizní stanici WABC Jeffrey Forde, který video natočil.   Vše se seběhlo v úterý kolem druhé hodiny ranní na lince metra číslo 4. Forde sám spal, probudil jej něčí výkřik. Vytáhl proto fotoaparát a vyfotil si, jak krysa leze někomu po klíně. "Pak jsem si řekl, že když to udělá znovu, musím to natočit na video," uvedl.   Krysa podle něj byla vyděšená více než kdokoliv jiný ve vagonu a snažila se někde ukrýt. Cestující prý na její přítomnost reagovali různě. Někteří vystoupili, jiní ve vagonu zůstali, další přešli do jiných vagonů.   Muž, po kterém krysa lezla, se příliš nevzrušoval. "Jenom jí tak trochu odehnal ramenem, krysa z něj seskočila a on zase usnul. Jako kdyby se mu něco takového stávalo pořád," podotkl Forde. Dodal, že neví, jak se krysa do vagonu dostala. Když vystupoval, tak prý v něm ale ještě stále pobíhala.   Krysy v newyorském metru žijí již desetiletí. Pohled na to, jak pobíhají mezi kolejemi ve stanicích, není ničím výjimečným. Město se sice hlodavců snaží zbavit, moc se mu to ale nedaří. Podle nedávné studie newyorské radnice přitom krysy žijí zejména ve zdech stanic a živí se odpadky, které v metru zanechávají cestující.   fcz dr  