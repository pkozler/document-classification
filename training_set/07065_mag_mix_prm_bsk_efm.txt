 V Jablonci se dnes koná tradiční módní přehlídka bižuterie  Jablonec nad Nisou 12. ledna (ČTK) - Tradiční módní přehlídka bižuterie, která se dnes večer koná v jabloneckém Eurocentru, představí vedle sebe práce renomovaných českých návrhářů a designérů i studentů odborných a uměleckých škol. Přehlídka zahájí Mezinárodní trienále Jablonec 2011 - Oděv a jeho doplněk.   Lednové módní přehlídky bižuterie mají v Jablonci dlouholetou tradici, ještě v hluboké totalitě je začal organizovat ÚBOK (Ústav bytové a oděvní kultury), později jejich organizaci převzal koncern Jablonecká bižuterie. Po jeho rozpadu začala přehlídky pořádat bižuterní společnost Jablonex. Předloni se ale přehlídka pod její záštitou uskutečnila naposledy. Pak se sklářský gigant rozpadl a štafetu převzal místní Svaz výrobců skla bižuterie ve spolupráci s Muzeem skla a bižuterie a Eurocentrem.   Kvůli změně organizátora a nedostatku času nebyla loňská přehlídka trendová, ale představila modely, které vznikly v minulosti a nikde nebyly prezentovány. Letošní se vrací k tradici a slibuje nové módní trendy pro nadcházející sezonu z ateliérů známých návrhářů, mezi nimiž nechybí Beata Rajská, Taťána Kovaříková, Nina Provaan Smetanová, atelier E.daniely nebo Miroslava Vrzalová. Práce studentů středních a vysokých škol zase dají nahlédnout do budoucnosti.   ivc dr  