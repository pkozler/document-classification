 Kapela Blackmore's Night zahraje letos v ČR jen na hradě Švihov  --------------------    Ke zpravodajství: FOTO ve Fotobance  ID foto:  P201009080927901 ,  F200911130439501 ,  P201009080931401 ,  P201009080912401    --------------------    Švihov (Klatovsko) 3. května (ČTK) - Nádvoří vodního hradu Švihov na Klatovsku bude jedinou zastávkou v ČR, kde letos při koncertním turné Autumn Sky Tour vystoupí bývalý kytarista slavných Deep Purple Ritchie Blackmore a jeho žena Candice Nightová se svou skupinou Blackmore's Night. Skupina v Česku vystoupila už několikrát, koncert 14. srpna na švihovském nádvoří bude s výjimkou Ruska jejím jediným letošním vystoupením v zemích bývalého východního bloku, řekl ČTK pořadatel Pavel Malúš.   V Plzeňském kraji hráli Blackmore's Night naposledy před třemi lety na zámeckém statku Býkov na severu Plzeňska. Nyní si ke koncertu vybrali jednu z nejatraktivnějších památek v kraji. "Jedinečná atmosféra nádvoří hradu Švihov se hudebníkům skupiny Blackmore's Night natolik zamlouvá, že vážně zvažují možnost natočit zde koncertní DVD," tvrdí Malúš.   Členové kapely si velice střeží své soukromí. Kvůli koncertu na Švihově si zarezervovali na několik dní jeden luxusní plzeňský hotel, který bude po dobu jejich pobytu pro další hosty uzavřen.   Svou inspiraci hledají Blackmore's Night v evropském středověku, jejich hudba se pohybuje na pomezí rocku, folku a hudby 16. století. Pro kapelu, která na Čechách obdivuje hrady a tajemná místa, je typická i odpovídající pódiová stylizace. Také řada z početné skupiny fanoušků chodí na koncerty v historickém oblečení. Kapela hrála v Česku například na hradě Sychrov, u hradu Loket nebo na historických slavnostech v Českém Krumlově.   Skupina Blackmore's Night debutovala v roce 1997 albem Shadow Of The Moon. Šestašedesátiletý Blackmore a o šestadvacet mladší Nightová se vzali v roce 2008 po třináctileté známosti. Seznámili na fotbalovém zápase v roce 1990, kde hrál tým Deep Purple proti týmu newyorské rockové rozhlasové stanice, kde Nightová pracovala.   Lada Pešková kš  