 Dopravu na Semilsku zkomplikovala ráno ledovka  Zprávu jsme aktualizovali v 16:00 v celém rozsahu.   --------------------    Liberec 7. ledna (ČTK) - Dopravu na Semilsku zkomplikovala ráno ledovka, problémy měly hlavně ranní autobusy. Záchranáři v kraji vyjížděli dopoledne k šesti lidem, kteří uklouzli na ledu a zranili se. Ošetřovali například poranění hlavy a zlomeniny rukou a nohou na Liberecku a Semilsku. ČTK o tom informovala mluvčí Zdravotnické záchranné služby Libereckého kraje Lenka Markovičová.   Ještě ráno byly kvůli závějím uzavřené dvě silnice na Frýdlantsku a dva spadlé stromy zablokovaly komunikaci ve Slunečné na Českolipsku. Před polednem se ale silničářům podařilo všechny uzavřené silnice zprůjezdnit a pracovali také na rozšíření komunikací. Uzavřená je ale kvůli závějím stále železniční trať z Frýdlantu do Jindřichovic pod Smrkem. Dopravu tam už druhý den zajišťují autobusy a provoz tam podle Českých drah nebude zřejmě obnoven dříve než v sobotu.   Teploty v kraji se pohybují od jednoho až do pěti stupňů nad nulou. Všechny silnice jsou se zvýšenou opatrností sjízdné. V horských oblastech padá mokrý sníh s deštěm, v nižších polohách se objevují dešťové přeháňky. Problémy mohou mít motoristé hlavně na silnicích třetí třídy a v horských oblastech, kde je na vozovkách zledovatělá vrstva sněhu krytá posypem. Hlavní tahy jsou většinou mokré se zbytky rozbředlého sněhu při nočním ochlazení mohou ale namrzat.   "Do horských oblastí doporučujeme vjíždět pouze se zimní výbavou, zimní pneumatiky s dostatečnou výškou vzorku, sněhové řetězy a nářadí k případnému vyproštění vozidla," řekl ČTK hlavní dispečer Krajské správy silnic Libereckého kraje Pavel Pospíšil.   ivc mol  