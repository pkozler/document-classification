 Ruská Státní duma ve druhém čtení projedná smlouvu START  --------------------    Ke zpravodajství: AUDIO   --------------------    Moskva 14. ledna (ČTK) - Ruská Státní duma se dnes ve druhém čtení vrátí k textu rusko-americké odzbrojovací smlouvy START, po níž se v případě ratifikace sníží strategické jaderné arzenály obou zemí během sedmi let zhruba o třetinu. Očekává se, že konečný souhlas s ratifikací vysloví poslanci při třetím čtení 25. ledna.   Podle ruských médií nejde při ratifikačním procesu o samotný text smlouvy, který američtí ani ruští poslanci nehodlají nijak měnit. Stejně jako americký Senát, i ruská Státní duma chce ale smlouvu doprovodit jednostrannými doplňky a rezolucemi, které zformulují názory zákonodárců na některé sporné problémy. Ruští poslanci chtějí připravit pět takových dokumentů.   Spory doprovázející ratifikaci se týkají hlavně evropského protiraketového štítu a vztahu smlouvy START k americkým a ruským prostředkům jaderného odstrašení. Moskva si vyhrazuje právo od smlouvy odstoupit, pokud bude americká protiraketová obrana v Evropě ohrožovat její bezpečnostní zájmy. Spojené státy jsou přesvědčeny, že Rusko takové právo nemá.   Americký Senát ratifikoval smlouvu START ještě před loňskými Vánocemi. Ruská média nepochybují, že i přes spory ohledně protiraketového štítu ratifikace hladce projde i v ruském parlamentu.   jas  