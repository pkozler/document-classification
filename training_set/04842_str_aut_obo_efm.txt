 Největší čínská automobilka SAIC loni zvýšila prodej o třetinu  Šanghaj 6. ledna (ČTK) - Největší čínská automobilka SAIC Motor loni zvýšila prodej téměř o třetinu na 3,58 milionu vozů. Oznámila to dnes firma. V samotném prosinci se však růst jejího prodeje téměř zastavil poté, co se čínské hlavní město Peking rozhodlo omezit registrace nových automobilů.   Prodej SAIC v prosinci meziročně stoupl o necelá dvě procenta na 289.580 vozů. Peking se omezením registrací snaží zmírnit rozsáhlé dopravní zácpy, které komplikují pohyb obyvatel i zboží.   SAIC v Číně spolupracuje s předními světovými automobilkami, například s největším americkým výrobcem automobilů General Motors nebo s evropskou jedničkou Volkswagen. Firma podobně jako její čínští konkurenti doufá, že se po úspěchu na domácím trhu prosadí také globálně.   Prezident společnosti Čchen Chung minulý měsíc uvedl, že firma hodlá v letošním prvním čtvrtletí zahájit v Británii výrobu a prodej sedanů MG 6. SAIC v roce 2007 získala továrnu Longbridge v britském městě Birmingham díky fúzi s menším domácím konkurentem Nanjing Automobile Group. Ten o dva roky dříve převzal aktiva zkrachovalé britské společnosti MG Rover.   SAIC nedávno rovněž získala téměř procentní podíl v automobilce GM. SAIC je hlavním partnerem GM v Číně, kde firmy provozují několik společných podniků. Čína předloni díky silnému růstu prodeje vystřídala Spojené státy na pozici největšího automobilového trhu na světě. V letošním roce se však očekává zpomalení růstu čínského trhu.   pmh jw  