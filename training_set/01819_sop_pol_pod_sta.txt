 Stavba domova pro seniory ve Znojmě má po peripetiích letos začít  Brno 3. ledna (ČTK) - Ve Znojmě má po letitých peripetiích letos začít stavba domova důchodců s 99 lůžky. Zahájení výstavby má umožnit dohoda mezi dodavatelem, radnicí a ministerstvem práce. Konsorcium firem IMOS Brno, IMOS holding a Pozemní stavby Znojmo původně vyhrálo výběrové řízení s cenou 163 milionů korun. Ta však překročila limit, který ministerstvo na vybudování jednoho lůžka dalo. Nyní strany jednají o snížení ceny na 140 milionů korun, pak by výstavbě nemělo nic bránit, řekl dnes novinářům místostarosta Pavel Balík (KDU-ČSL).   Souhlas ministerstva je pro radnici klíčový. Státní dotace má pokrýt skoro 100 milionů korun potřebných na stavbu. Zbytek doplatí město.   O stavbě znojemského domova pro seniory se mluví tři roky. Naplánovaná investice dlouho stála na nedostatku peněz. Podle místostarosty je lůžek v podobných zařízeních ve Znojmě a okolí palčivý nedostatek. Jen o umístění v novém domově má už dnes požádáno 300 seniorů. "Už dnes víme, že až domov otevřeme, bude minimálně dalších 200 lůžek chybět," dodal Balík.   Nový objekt má navazovat na současný znojemský domov důchodců. Jeho dnešní kapacita je 85 míst. Obývají ho lidé, kteří potřebují péči ošetřovatelů i lékařů. I nový pavilon, který bude s tím současným propojený, má v lecčems připomínat nemocniční prostředí. První patro dvoupatrové budovy má sloužit výhradně lidem závislým na péči ošetřovatelů. Ve druhém patře budou žít více soběstační obyvatelé.   Podle krajského plánu sociálních služeb je péče o starší populaci v regionu nedostatečná. Chybí osobní asistenti, pečovatelé o seniory i místa ve stacionářích a domovech důchodců. Všechny typy služeb by se měly posilovat. Třeba domovy pro seniory chce kraj stavět za peníze z úvěru, který si otevřel u Evropské investiční banky. Růst ale bude i potřeba.   V domovech pro potřebné je dnes na jihu Moravy kolem 7500 lůžek, z toho asi 3500 připadá na domovy pro seniory a 1700 na domovy se zvláštním režimem. Fungování sítě sociálních služeb stálo loni v kraji asi 2,5 miliardy korun.   lce snm  