 Hüfnerová je potřetí sáňkařskou mistryní světa  Cesana (Itálie) 29. ledna (ČTK) - Německá sáňkařka Tatjana Hüfnerová se potřetí v kariéře stala mistryní světa. Sedmadvacetiletá olympijská vítězka dnes v Cesaně potvrdila roli favoritky, v obou jízdách byla nejrychlejší a k šesti triumfům ve Světovém poháru v této sezoně přidala prvenství i v hlavním závodě roku. Titul získala i v letech 2007 a 2008.   Druhá na olympijské dráze z roku 2006 skončila s odstupem 274 tisícin další Němka Natalie Geisenbergerová, pro níž to znamená třetí stříbro za sebou. Bronzovou medaili vybojovala Alex Goughová z Kanady.   Hüfnerová vrátila titul do německých rukou. Na předloňském šampionátu šokovala sáňkařskou velmoc Američanka Erin Hamlinová, jež v Lake Placid ukončila sérii 11 vítězství německých závodnic na MS. Obhájkyně titulu skončila tentokrát čtrnáctá.   gi pam  