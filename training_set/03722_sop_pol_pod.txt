 Péče o ohrožené děti se v Pardubickém kraji zlepší za řadu let  Pardubice 14. ledna (ČTK) - Pardubický kraj podle nové analýzy stále zaostává v péči o ohrožené děti. Sociálním pracovníkům chybí dovednosti a nabízí málo služeb. Potrvá roky, než se situace zlepší, uvádí analýza, kterou si nechalo vypracovat hejtmanství. ČTK to řekl ředitel odboru rodiny a dávkových systému ministerstva práce a sociálních věcí a bývalý krajský radní Miloslav Macela.   "Analýza ukazuje, že dítě velmi rychle putuje do ústavní péče, aniž by to bylo nutné. Náš systém stále neumí zajistit kontakt dítěte s jeho vlastní rodinou," řekl Macela.   V ústavních zařízeních je v kraji okolo 500 dětí. Pardubický kraj se loni stal jedním ze čtyř regionů v zemi, kde začal pilotní projekt v péči o děti. Rovněž vláda později přijala toto téma do svého prohlášení a ministerstvo práce a sociálních věcí připravuje evropský projekt v řádech stovek milionů korun.   "Peníze půjdou na vytvoření služeb terénní péče nebo rozvoj náhradní rodinné péče. Pracuje se i na transformaci pobytových zařízení na bydlení rodinného typu. Pardubický kraj bude i nadále pilotním krajem, kde se budou nové služby zkoušet," řekl Macela.   Podle něj i dalších odborníků je důležité dětem zajistit především rodinné zázemí, jako se to například daří v Británii. Sociální pracovníci rodiny pravidelně navštěvují a snaží se s nimi problémy řešit. Pokud toto selže, mají Britové lépe rozvinutou síť pěstounské péče. Dětské domovy, které spíše odpovídají chráněnému bydlení, přijdou na řadu až naposledy a obývá je maximálně šest dětí. V České republice může žít v jednom domově až 48 dětí.   "Jejich systém mi přijde úžasný. Starají se o to, aby dítě vůbec do ústavního zařízení nešlo. U nás mají sociální pracovnice spoustu agendy, jsou natolik zavaleny administrativou, že na ostatní nemají moc času," řekla ředitelka Dětského domova se školou v Chrudimi Lenka Kábelová, která byla na sklonku roku v Londýně na stáži.   jlc sap  