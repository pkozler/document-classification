 Zaměstnanci nemocnice Děčín kritizují vedení, že s nimi nejedná  Ústí nad Labem 19. ledna (ČTK) - V děčínské nemocnici dál panují obavy z omezování provozu. Petici proti rušení nemocnice podepsala většina z více než 600 zaměstnanců. Vedení města ani lidé z nemocnice se stále nedočkali slibovaného jednání s vedením Krajské zdravotní, která podle jejich zjištění uvažuje o rušení některých oddělení v Děčíně. Na dnešním zasedání krajského zastupitelstva to uvedli zástupci zaměstnanců i města. Schůzka Krajské zdravotní a zaměstnanců je plánována na příští týden.   Předseda představenstva Krajské zdravotní, která sdružuje pět nemocnic kraje, Petr Benda (ČSSD) řekl, že o problémech nemocnice vedení společnosti jedná. Minulý týden prý proběhla velká porada vedení na toto téma. Představitelé kraj i Krajské zdravotní již v minulosti jakékoli rušení nemocnice vyloučili.   Představitelka petičního výboru Miroslava Borcalová dnes ale novinářům řekla, že se prý o možnosti zrušit v Děčíně některá oddělení stále jedná.   Náměstek děčínského Pavel Sinko (ČSSD) tvrdí, že radnice se neobává uzavření nemocnice, ale spíše faktu, že odtud Krajská zdravotní sebere výdělečná oddělení. Pak s odůvodněním, že se jedná o prodělečnou část Krajské zdravotní, ji prý může přeměnit například na léčebnu dlouhodobě nemocných. Sinko dodal, že město nepožaduje přímo odtržení nemocnice od Krajské zdravotní, ale spíše její větší autonomii. Odtržení by podle něj bylo posledním krokem.   Děčín je jedinou z pěti nemocnic Krajské zdravotní, v níž podle informací ze začátku ledna nepodal na konci roku výpověď kvůli nízkým platům ani jeden lékař.   vlu sap  