 Českobudějovická záchytná stanice loni ošetřila 1404 pacientů  České Budějovice 7. ledna (ČTK) - Záchytná stanice v Českých Budějovicích ošetřila loni 1404 pacientů. Je to o 10 procent vyšší počet než tomu bylo v roce 2010, řekl ČTK vedoucí lékař Lumír Mraček. Záchytka v Českých Budějovicích je jedinou takovou stanicí v Jihočeském kraji. Desetiprocentní nárůst je podle Mračka v posledních letech konstantní a prý jen dokazuje, že stále více lidí nadměrně konzumuje alkohol nebo užívá návykové látky.   Ze 1404 pacientů jich 1118 zůstalo na stanici, kterou zřizuje krajský úřad, na hospitalizaci, ve zbylých případech se jednalo o ambulantní zadržení. "Jde třeba o řidiče, které přivezla policie. My jsme udělali zkoušku na alkohol nebo návykové látky. A protože jejich stav nevyžadoval, aby u nás zůstali, přebrala si je zpět policie a vzala je do vazby," uvedl Mraček.   Velkou část pacientů, kteří na záchytce loni vyšetřovali jen ambulantně, tvořila specifická skupina. Šlo o zaměstnance, jejichž kontrolu nařídili sám zaměstnavatel. "To se v poslední době hodně rozmohlo," řekl Mraček. Často se prý stávalo, že zaměstnavatel přivezl ráno na záchytnou stanici řidiče, u nichž měl podezření na užití návykové látky. A to se podle Mračka v hodně případech potvrdilo. "Někteří měli v krvi zbytkový alkohol, ale hodně z nich užilo před prací marihuanu nebo jiné návykové látky," řekl Mraček.   Zhruba čtvrtinu z pacientů na záchytné stanici tvořily loni ženy. Lékaři ošetřovali také 13 nezletilých. Ale v tomto případě prý číslo neodpovídá skutečnému stavu. "Často se totiž stane, že policisté zadrží na diskotéce opilé nezletilce. Ovšem místo toho, aby je vezli přes celý kraj k nám na záchytku, dají je na dětské oddělení do nejbližší nemocnice," uvedl vedoucí lékař.   Zadržení na záchytné stanici stojí 1200 korun. Ale většina z pacientů neplatí. Podle Mračka uhradí poplatek za záchytku tak třetina zadržených. "Ve zbylých případech se jedná o cizince, bezdomovce nebo jiné sociální případy a z nich ty peníze nikdy nedostaneme," řekl.   rek jpt  