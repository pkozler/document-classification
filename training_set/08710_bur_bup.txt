 Euro stouplo na dvouměsíční maximum, japonský jen oslaboval  Londýn 27. ledna (ČTK) - Euro se dnes vyšplhalo na nové dvouměsíční maximum vůči dolaru díky poklesu obav ohledně dluhové krize v eurozóně. Japonský jen oslaboval poté, co mezinárodní ratingová agentura Standard &amp; Poor's (S&amp;P) zhoršila hlavní rating Japonska.   Kolem 17:45 SEČ jednotná evropská měna vůči dolaru posílila o 0,1 procenta na 1,3729 USD. Předtím se dostala až na 1,3760 USD, nejvýše od 22. listopadu. Vůči jenu euro stouplo o zhruba procento na dvouměsíční maximum 114,02 JPY. Dolar vůči jenu posílil o 0,7 procenta na 82,90 JPY, napsala agentura Reuters.   S&amp;P dnes snížila hlavní rating Japonska o jeden stupeň na AA minus, a to především kvůli vysokému zadlužení. Zhoršení ratingu může zemi zvýšit náklady na správu dluhu. S&amp;P upozornila, že japonská vláda nemá plán, jak se s rostoucím zadlužením vypořádat.   Francouzský prezident Nicolas Sarkozy dnes na Světovém ekonomickém fóru ve švýcarském Davosu uvedl, že Francie a Německo jsou odhodlány bránit euro všemi dostupnými prostředky.   K růstu eura přispěl rovněž člen výkonného výboru Evropské centrální banky Lorenzo Bini Smaghi, který varoval před negativními důsledky růstu cen dováženého zboží. Podpořil tak názor, že ECB by mohla zvýšit úrokové sazby dříve, než se předpokládalo.   pmh vju  