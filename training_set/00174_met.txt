 Jasné mrazivé počasí vydrží do půlky příštího týdne  Praha 28. ledna (ČTK) - Jasné a mrazivé počasí vydrží až do poloviny příštího týdne, ani nejvyšší odpolední teploty nevyšplhají nad nulu. Kvůli vysokému tlaku vzduchu však meteorologové čekají zejména na severu Moravy nepříznivé rozptylové podmínky. Od čtvrtka by se mělo zatáhnout a mírně oteplit, bude padat déšť se sněhem.   O víkendu se mohou Češi těšit na slunečné nebe, návštěvníky horských středisek čekají ideální podmínky. Nejvyšší denní teploty se budou pohybovat mezi minus pěti až minus jedním stupněm Celsia, na horách leží minimálně 40 centimetrů bílé pokrývky. Podobně příjemné počasí by se mělo udržet až do středy. V noci může přituhnout až na minus 13 stupňů.   "Kromě nízkých teplot budou, zejména na severu Moravy a ve Slezsku, nepříznivé rozptylové podmínky, které vzhledem k situaci (oblast vysokého tlaku vzduchu) budou přetrvávat i během příštího týdne," uvedl na svém webu Český hydrometeorologický ústav (ČHMÚ). Ve čtvrtek by se mělo začít oteplovat, rtuť teploměru by se mohla vyšplhat nad nulu. Jasné počasí vystřídají smíšené nebo mrznoucí srážky   kli mkv  