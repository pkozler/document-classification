 ČOI dnes zveřejnila nepoctivé prodejce pohonných  hmot  --------------------    Ke zpravodajství: FOTO/aktuality; AUDIO   Zprávu jsme v 3. odstavci doplnili o nové informace a celkově aktualizovali.   --------------------    Praha 11. ledna (ČTK) - Česká obchodní inspekce dnes na svých internetových stránkách  www.coi.cz  poprvé zveřejnila nepoctivé prodejce pohonných hmot, kterým loni uložila pokutu. Inspekce zároveň letos zpřísní kontroly benzinových pump. Novinářům to řekl ministr průmyslu a obchodu Martin Kocourek, podle kterého budou průběžně zveřejňovány ty čerpací stanice, kterým ČOI pravomocně uložila pokutu.   ČOI letos zvýší počet kontrol o zhruba 20 procent a prověří přibližně 2200 vzorků pohonných hmot. Inspektoři budou zároveň využívat mobilní laboratoř a mohou na místě zakázat prodej nekvalitního paliva. Seznam pokutovaných čerpacích stanic bude ČOI aktualizoval každý měsíc. "S novým rokem platí pro kontrolu pohonných hmot nová pravidla. Ochrání spotřebitele a poctivé obchodníky," uvedl Kocourek.   ČOI loni odebrala 1866 vzorků pohonných hmot a hrubé porušení jakosti zjistila u 2,1 procenta z nich. Inspekce uložila 49 pokut v celkové výši bezmála 8,3 milionu korun. Mezi nejpokutovanější prodejce pohonných hmot v loňském roce patřila společnost Falko II Czech, které ČOI dala sankce v celkové výši 4,35 milionu korun.   Se zveřejňováním jmen čerpacích stanic, u nichž ČOI narazila na nekvalitní pohonné hmoty, počítá novela zákona, kterou loni v prosinci schválila vláda. ČOI dosud tvrdila, že jména nekvalitních stanic nemůže zveřejňovat, neboť k tomu nemá oporu v legislativě. Za nezveřejňování čerpacích stanic se špatným benzinem a naftou ČOI dlouhodobě kritizují nevládní organizace.   V pohonných hmotách, které kontrolovala ČOI, stoupl loni v listopadu podíl nekvalitních vzorků na 5,9 procenta z říjnových 5,6 procenta. Za celý rok 2009 ČOI odhalila nedostatky u pěti procent ze všech kontrolovaných vzorků pohonných hmot.   beh jw  