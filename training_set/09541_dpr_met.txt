 Silničáři v Plzeňském kraji nemohou dokoupit sůl, musí šetřit  Plzeň 3. ledna (ČTK) - Už zhruba měsíc nemohou silničáři v Plzeňském kraji dokoupit posypovou sůl na vozovky. Nasmlouvané velkosklady ji nedodávají, protože tuhá zima zasáhla celou Evropu. Všech šest správ a údržeb silnic (SÚS) proto musí solí šetřit a více využívat inertní drtě. Letošní zima je pro silničáře výrazně náročnější než v minulých letech, posypových materiálů už vydali o 20 až 25 procent více, řekl ČTK ředitel SÚS Plzeňského kraje Stanislav Liška.   SÚS nakupují sůl hlavně z Německa, které si udržuje zásoby zejména pro své silnice. "Sůl zatím máme na všech správách, ale šetříme s ní. Koupili bychom jí, ale velkododavatelé nejsou ochotni dodávat. Němci a Rakušané si ji zatím nechávají pro sebe," uvedl. Menší objem nakupují správy z Polska, ale i tam panuje tuhá zima. Podle Lišky jsou na tom zatím všechny SÚS v Plzeňském kraji "zatím ještě relativně dobře".   "Rozhodli jsme se ale radikálně šetřit, ale nemělo by to být na úkor řidičů," dodal. Podle Lišky ale mohou být nyní některé vozovky kluzké a tvořit se námrazy. SÚS také nebudou provádět preventivní posypy tak často jako dříve. V období současných teplot kolem nuly budou silničáři více než jindy využívat inertní posyp, tedy kamennou drť a písky. Těch máme dostatek, uvedl Liška. S jejich kontinuální dodávkou v případě potřeby podle něj navíc není problém, protože lomy na kámen a písek po vánoční přestávce znovu začínají dodávat.   SÚS zatím necítí tlak na vyšší ceny soli ze strany dodavatelů, protože mají dohodnuté několikaleté kontrakty ze pevné ceny.   Podle informací ČTK mají velkododavatelé, s nimiž mají krajské SÚS smlouvy, už vyčerpané zásoby skladů pro region. "Chceme v příštích letech vybudovat sklad na 4000 tun soli, díky němuž budeme snáze vykrývat výpadky v Plzeňském kraji," uvedl Liška. Zatím mají své zásoby jednotlivé okresní SÚS ve svých provozovnách.   SÚS se zatím nepotýkají s nedostatkem peněz na zimní údržbu. Plzeňský kraj dává všem šesti správám na údržbu i opravy silnic téměř 600 milionů Kč ročně, což je suma, která se dlouhodobě drží. Po letošní zimě budou ale nutné vyšší výdaje na opravy, protože poškození komunikací, hlavně výtluky, jež jsou vidět už nyní, bude vyšší.   Václav Prokš jpt  