 Americká televize má starosti o Sheena, pořad s ním zatím neruší  --------------------    Ke zpravodajství: FOTO ve Fotobance  ID foto: P201011220816201   --------------------    Los Angeles 21. ledna (ČTK) - Americká televizní stanice CBS vyjádřila hluboké znepokojení nad osobním životem herce Charlieho Sheena, hlavního hrdiny komediálního seriálu Dva a půl chlapa. Opakovaně se totiž objevují zprávy o jeho častém popíjení a bujarých večírcích. O stažení pořadu z vysílání se však televize podle agentury AP nezmínila.   "Na určité základní lidské úrovni je tu starost, že tento muž je otcem, má děti a rodinu. Nemůžete se však na to dívat zjednodušeným pohledem. Charlie je profesionál, chodí do práce a dělá ji mimořádně dobře. Je to dost složité," řekla ředitelka CBS Nina Tasslerová. Podle AP přitom naznačila, že populární seriál zůstane alespoň prozatím ve vysílání.   Seriál Dva a půl chlapa se řadí mezi nejúspěšnější komediální pořady v amerických televizích, kde ho týdně sleduje průměrně 15 milionů diváků. Pětačtyřicetiletý Sheen za epizodu údajně inkasuje 1,8 milionu dolarů (asi 325 milionů korun).   Pozornosti médií však neušly soukromé Sheenovy aféry. Herec také před více než rokem údajně napadl svou tehdy třetí manželku a vyhrožoval jí zabitím. Loni za to dostal tříměsíční podmíněný trest a byl odsouzen k 30 dnům pobytu ve středisku pro odvykání závislosti na drogách a alkoholu.   Na podzim byl krátce hospitalizován poté, co ho policie našla opilého v hotelovém pokoji. Podle Sheenova mluvčího měl alergickou reakci na léky, které bral. Média však uvedla, že pokoj v záchvatu zuřivosti zcela zničil.   Letos se podle serveru TMZ.com účastnil večírků v Las Vegas a málem prý zmeškal zkoušky na natáčení.   Komediální seriál Dva a půl chlapa produkuje televizní studio Warner Bros. a Tasslerová prý respektuje způsob, jak studio záležitosti kolem Sheena řeší. Herec loni v květnu podepsal smlouvu na natáčení dalších dvou řad.   kne kš  