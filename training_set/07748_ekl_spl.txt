 Do Masarykova údolí poškozeného stavbou dálnice se vrací život  Ostopovice (Brněnsko) 22. května (ČTK) - Nové stezky pro turisty a výletníky dnes otevřeli v Ostopovicích na Brněnsku. Procházejí takzvaným Masarykovým údolím, které kdysi patřilo k oblíbeným rekreačním oblastem. Za druhé světové války ale údolí poškodili a částečně zasypali stavebníci při budování takzvané německé průchozí dálnice.   Místní lidé se pokoušejí vrátit údolí jeho zašlý půvab. Díky novým stezkám je údolí snáze přístupné.   Torza částí nedokončené dálnice dnes patří k zajímavým krajinným prvkům. "Kromě místních i přespolních výletníků chceme oslovit také školy. Zdejší krajina je totiž takovou učebnou pod širým nebem," uvedl starosta Ostopovic Jan Symon (Společně pro Ostopovice). Například na dálničním náspu mohou lidé sledovat takzvanou sukcesi, tedy přirozený vznik společenství rostlin a živočichů na nově vzniklém stanovišti.   Život se do Masarykova údolí vrací postupně. Už v minulosti se podařilo obnovit rybníček. U torza dálničního tělesa se konají například divadelní představení. Revitalizace nyní otevírané části stála 350.000 korun, a to včetně kulturního programu. Velkou část získala radnice z dotace. Peníze podle starosty posloužily například na stavební materiál a výrobu cedulí pro naučnou stezku.   Peníze se místní snaží využít co neúčelněji, a tak třeba pro výrobu přírodních prvků používají akátové dřevo, které získali vykácením náletových dřevin při čištění přírodního amfiteátru.   Nové stezky v údolí poslouží nejen turistům, ale i místním, kteří získali lepší přístup do blízkých Nebovid. Pro starší lidi byla dřív pěšina kvůli strmým úsekům neschůdná. Dnes jsou tam přírodní schody.   tmd mal  