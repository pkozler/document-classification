 Na ulici často končívají mladí svobodní muži, ukázal výzkum  Praha 14. ledna (ČTK) - Člověk, který v Česku nejčastěji končívá bez střechy nad hlavou na ulici, je ani ne čtyřicetiletý muž se základním vzděláním či vyučený, svobodný nebo rozvedený a často bezdětný. Většinou pochází z úplné rodiny. Vyplývá to z výzkumu dat víc než 4600 klientů sdružení Naděje, které pomáhá bezdomovcům. Je to zatím nejrozsáhlejší zkoumání bezdomovectví v Česku. Výsledky autoři shrnuli do publikace Kudy ke dnu, kterou dnes představili v Praze.   "Pracujeme s lidmi, kteří na své situaci mají jistě svůj podíl, ale zdaleka to nejsou vyvrhelové. Ocitli se v situaci, kterou nebyli sami schopni řešit," řekl jeden z autorů Libor Prudký. Podle něj museli lidi na ulici přijmout pravidla skupiny, aby přežili, což je pak stahuje ještě hlouběji.   Prudký uvedl, že sociální péče v Česku s touto skupinou osob vůbec nepočítá. Míní, že mnozí politici bezdomovců zneužívají a ukazují na nich, jak zlepšují život "řádných občanů" - obvykle totiž zapáchající osoby pomocí represí vytlačí na okraj města.   Podle šéfa sdružení Naděje Ilji Hradeckého bezdomovci představují "průřez celou společností". "Na ulici žijí lidé starší 90 let i matky s dětmi, také lidé jakéhokoliv vzdělání," řekl Hradecký ČTK. Podle něj v posledních letech přibývá mezi bezdomovci mladých lidí do 25 let, zdravotně postižených a žen.   Sběr dat trval dva roky. Autoři analyzovali údaje klientů od počátku 90. let do roku 2004. Zjistili, že třem z deseti bezdomovců nebylo ani 30 let. Celkem 28 procent lidí bez domova tvořili třicátníci. Nad 60 let bylo necelým čtyřem procentům klientů. Téměř polovina bezdomovců byla svobodná, dalších 35 procent osob bylo rozvedených. Přes 57 procent lidí nemělo žádné děti. Téměř pětina měla pak jednoho potomka.   "Mezi muži, kteří skončili na ulici, jsou často takzvaní singles. Jakmile nad mužem nedrží žena ruku, cesta ke dnu je otevřená," řekl Prudký. Podle něj jsou ženy schopny víc postarat se samy o sebe, proto tak často na dno nepadnou. Přesto ale mezi bezdomovci žen výrazně přibývá. Hradecký upřesnil, že počátkem 90. let Naděje žádné klientky neměla, v roce 2009 bezdomovkyně tvořily 17 procent klientely.     Třetina osob měla základní vzdělání, 45 procent bylo vyučených. Dvě třetiny pocházely z úplné rodiny, čtvrtina z neúplné, necelých sedm procent z dětského domova. Valná většina lidí z ulice byla české národnosti, přes osm procent bezdomovců pocházelo ze Slovenska. Podle autorů tak analýza ukázala, že bezdomovectví není jen problém Prahy, i když se do ní lidé bez přístřeší stahují. Náklady na služby a pomoc by tedy nemělo hradit jen hlavní město a Česko, míní autoři.     Při sčítání v únoru 2004 napočítali dobrovolníci v metropoli přes 3000 bezdomovců. Před pár lety si Praha udělala vlastní průzkum. Počet byl vyšší.   ktk mal        