 Nájemci a majitelé asi budou míst na dohodu o nájemném tři měsíce  Praha 21. ledna (ČTK) - Nájemníci asi budou mít tříměsíční lhůtu na to, aby se vyjádřili k návrhu majitele bytu na změnu nájemného. Teprve potom se bude moci v případě nedohody vlastník obrátit na soud, aby výši nájmu určil. Koaliční poslanci sněmovního ústavně právního výboru budou prosazovat tento pozměňovací návrh k vládní novele občanského zákoníku, která se týká stanovení nájemného po skončení jeho deregulace, řekla dnes ČTK předsedkyně výboru Karolína Peake (VV).   Změna vychází z návrhu Sdružení majitelů domů, o kterém jednali zástupci koalice, ČSSD a ministerstva spravedlnosti na ministerstvu pro místní rozvoj. Vládní novela říká, že pokud se majitel a nájemce nedohodne, mají podat návrh k soudu. Nové znění jasně předpokládá, že se před soudním sporem musí o dohodu pokusit, podotkla Peake.   Sdružení naopak neuspělo podle ní s dalšími návrhy. Chtělo, aby byla zavedena výpověď z nájmu bez udání důvodu a naopak povinnost majitele zajistit nájemci po výpovědi bytovou náhradu. Ústavně právní výbor bude o novele jednat začátkem února.   Soudy by měly podle předlohy stanovovat nájemné v místě a čase obvyklé. Ministerstvo k tomu připravuje cenové mapy. S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Výbor pro veřejnou právu doporučil provést v předloze jen malou změnou, která se týká sociální klauzule. Novela totiž také omezuje přechod nájmu na dědice po smrti nájemníka na dva roky. Během této doby musí nový nájemce vyřešit svou bytovou situaci novou dohodou s pronajímatelem, nebo změnou bydlení. Sociální klauzule ale vyjímá z dvouletého omezení osoby starší 75 let a nezletilé. Výbor podpořil návrh, aby byl věk snížen na 70 let.   Vládní předloha dále mimo jiné stanoví nájemci povinnost hlásit počet lidí v bytě a více údajů o nich. Pronajímatel by měl právo požadovat, aby v bytě žil jen počet osob přiměřený jeho velikosti. Zrušeny by prakticky byly služební byty.   mbc mha  