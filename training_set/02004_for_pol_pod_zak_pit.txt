 Elektronické hlídání vězňů hned tak nebude  Praha 20. ledna (ČTK) - Elektronické hlídání domácích vězňů hned tak nebude. Podle náměstka ministra spravedlnosti Františka Korbela není vzhledem počtu odsouzených naléhavá potřeba systém zavést. Úřad pro ochranu hospodářské soutěže (ÚOHS) navíc prověřuje zákonnost zrušení dvoumiliardové soutěže, kterou loni v březnu vyhlásilo ministerstvo pod vedení exministryně Daniely Kovářové. Výběrové řízení na firmu, která elektronický systém zavede, ukončil v srpnu její nástupce Jiří Pospíšil (ODS).   "Ve věci se v současné době nedějí nějaké významnější úkony, projekt je pozastaven. Nehrozí vynaložení jakýchkoli nákladů," řekl Korbel na dnešním jednání sněmovního kontrolního výboru. V současnosti kontrolují lidi odsouzené k trestu domácího vězení pracovníci probační a mediační služby. Pospíšil původně vyhlašoval, že nový tendr vypíše v září.   Od loňského ledna k úterku uložily soudy podle ředitele probační a mediační služby Pavla Šterna 132 trestů domácího vězení, z nich 113 bylo nařízení. Tresty už vykonalo 13 lidí, sedm jich bylo ukončeno kvůli porušení podmínek a lidé putovali do vězení. Stejný osud postihl další tři lidi, kterým byl uložen ještě další trest.   Někteří poslanci se podivovali nad tím, že služba v souvislosti s tresty domácího vězení přijala 90 lidí. "Mohli by mít pomalu dvojdomek," uvedl Petr Bendl (ODS). Zástupci ministerstva argumentovali tím, že pracovníci služby nemají za úkol jen kontrolu domácích vězňů.   Další poslanci soudí, že podmínky pro domácí vězení jsou příliš mírné; musí být doma od osmi hodin večer do šesti ráno. "Odsouzený půjde z práce, staví se v herně, dá si pivo a u školy se podívá na hezké holky," podotkla Zdeňka Horníková (ODS). Podle Šterna ale služba provádí třeba i testy na alkohol v případě, že odsouzenému byl uložen i zákaz konzumace.   Na zrušené výběrové řízení vyhlášené Kovářovou se snesla kritika. "Byl to tunel na státní peníze," zdůraznil Jaroslav Škárka (VV). Výbor v usnesení konstatoval, že přípravy na zavedení elektronického systému mohly vést k porušení právních předpisů při hospodaření s penězi státu. Ministerstvo má výboru předložit mimi jiné údaje o dosavadních nákladech. "Usnesení je korektní, odpovídá diskusi, podkladům i realitě," komentoval věc Korbel.   Po nástupu Pospíšila ministerstvo tendr zrušilo kvůli údajné neporovnatelnosti nabídek, omezenému území, kde by systém fungoval, a kvůli tomu, že škody na systému provozovaném soukromou firmou by platil stát. Ministerstvu se nelíbilo ani to, ze údaje o vězních by byly ve vlastnictví firmy.   mbc mal  