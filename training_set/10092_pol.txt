 Dvoudenní jednání velmocí s Íránem o atomu nepřineslo výsledek  --------------------    Ke zpravodajství: FOTO/aktuality   Doplnili jsme v 1. odst. vyjádření íránského vyjednavače, v 5. a 7 odst. vyjádření Ashtonové a v 8.-10. odst, íránský postoj.   --------------------    Istanbul 22. ledna (ČTK) - Dvoudenní rozhovory v Istanbulu mezi pěti velmocemi a Íránem o jeho kontroverzním jaderném programu dnes skončily neúspěchem a žádné nové setkání nebylo stanoveno. Íránský vyjednavač Saíd Džalílí znovu zdůraznil právo své země pokračovat v obohacování uranu pro jaderný program, který Teherán označuje za mírový.   Šéfka evropské diplomacie Catherine Ashtonová, která vede rozhovory jménem pěti velmocí, na závěr jednání prohlásila, že je zklamána, protože nebylo dosaženo žádné dohody. Írán předtím odmítl žádost Spojených států o dvoustrannou schůzku.   Zástupce íránského vyjednavače Saída Džalílího Abolfazl Zohrehvand řekl, že o schůzku Teheránu s Washingtonem požádala Catherine Ashtonová, která vede rozhovory jménem velmocí, tedy Spojených států, Velké Británie, Francie, Ruska, Číny a Německa.   Velmoci se od pátku pokoušely přesvědčit Írán, aby přistoupil na bilaterální vyjednávání se Spojenými státy, bez nichž není další diplomatický vývoj kolem íránského jaderného programu možný. To však Teherán odmítl.   "Jsem zklamána," řekla Ashtonová na tiskové konferenci po jednání. "Zásadní je to, aby Írán ukázal, že jeho jaderný program je mírové povahy," zdůraznila.   Teherán již předem zopakoval, že na rozhovorech v Istanbulu se nebudou řešit jaderné aktivity Íránu, který Západ podezírá ze snahy vyrobit nukleární zbraň. Íránský prezident Mahmúd Ahmadínežád prohlásil, že Teherán uvítá cestu spolupráce, ale dal jasně najevo, že "íránský národ neustoupí ani o píď" ve svém jaderném programu.   Ashtonová v pátek jednala s hlavním íránským vyjednavačem Saídem Džalílím. Jeden západní diplomat uvedl, že rozhovor trval hodinu a půl, že se na něm hodně mluvilo, ale postoje obou stran zůstaly stejné.   Íránský vyjednavač prohlásil, že jeho země chce, aby bylo uznáno její právo obohacovat uran, a dokonce vyzval ke zrušení mezinárodních sankcí. To by podle něho mělo být předběžnou podmínkou pro zahájení diskusí o výměně málo obohaceného uranu za uran více obohacený.   Již v pátek vyjednavač Abolfazl Zohrehvand řekl, že nepřichází v úvahu, aby se v Istanbulu jednalo o zastavení obohacování uranu. "Nedovolíme, aby se diskuse týkaly otázky našich základních práv, jako je zastavení obohacování uranu," prohlásil.   Šéf íránského jaderného programu Alí Akbar Sálehí minulý týden řekl, že Írán intenzivně pokračuje v obohacování uranu, i přes mezinárodní sankce. Íránský jaderný program byl odsouzen šesti rezolucemi Rady bezpečnosti OSN, z nichž čtyři byly doprovázeny ekonomickými a politickými sankcemi. Některé země, především Spojené státy, k tomu přijaly navíc další sankce.   Předešlé diskuse velmocí s Íránem se uskutečnily v prosinci v Ženevě. Skončily bez hmatatelného výsledku, ale byla na nich vyjádřena vůle pokračovat v dialogu.   Spojené státy a jejich spojenci podezřívají Írán z tajných plánů na výrobu jaderných zbraní. Teherán to popírá a tvrdí, že jeho jaderný program je výhradně mírový. Napětí zvyšuje i to, že Írán svůj jaderný program rozvíjí v tajnosti a odmítá spolupracovat i s Mezinárodní agenturou pro atomovou energii (MAAE).   pel šeb  