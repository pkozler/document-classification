 RIM dovolí zařízením od rivalů využívat její zabezpečené služby  Rozšířili jsme o podrobnosti o novém modelu telefonu od 6. odstavce.   --------------------    Orlando 2. května (ČTK) - Kanadská společnost Research In Motion (RIM) umožní zařízením od americké technologické firmy Apple a s operačním systémem Android využívat zabezpečený komunikační server BlackBerry Enterprise Server. RIM dnes představila také aplikaci na videochat pro své nové tablety PlayBook.   RIM také spustila program BlackBerry Balance, který umožní, aby podniková a osobní data mohla existovat vedle sebe bez prozrazení informací z důvěrné komunikace.   Podniky a vládní úřady dávaly milionům svých zaměstnanců mobily BlackBerry kvůli mobilnímu přístupu k pracovním aplikacím. Nyní ale mnozí dávají přednost vlastnímu iPhonu či iPadu od firmy Apple nebo zařízením, která pracují s operačním systémem Android od americké společnosti Google.   RIM se snaží zachovat si svou silnou pozici na firemním trhu, ale také tvrdě usiluje o proniknutí na trh pro spotřebitele. Nedařilo se jí ale zatím zaujmout mezi uživateli ty náročné.   Podnik dnes také představil nový model chytrého telefonu BlackBerry Bold. Bude mít rozšířené funkce operačního systému a větší kapacity procesoru na jejich využívání než předchozí model.   RIM se nyní snaží nabrat opět kurz po ziskovém varování z minulého týdne. Prodej jeho stárnoucích modelů telefonů nyní slábne, zejména na rozhodujících trzích ve Spojených státech a Latinské Americe, kde nabrali tempo rivalové Apple a Google.   "Jeden individuální produkt vnímání investorů jedné akciové emise tolik nezmění," reagoval analytik společnosti Evercore Partners. "To změní vylepšení celého produktového portfolia s inovacemi operačního systému," dodal.   Akcie RIM na začátku dnešního obchodování klesly o 0,37 procenta na 48,47 dolaru. V pátek se ale po ziskovém varování propadly o více než 14 procent.   Nový model Bold je především pro podnikové uživatele. Má displej o úhlopříčce 7,1 centimetru a zachoval si klávesnici qwerty, typickou pro BlackBerry. Jeho procesor má 1,2 GHz, uvedli manažeři kanadské firmy na výroční konferenci BlackBerry World v Orlandu na Floridě, napsala agentura Reuters.   pok dvd  