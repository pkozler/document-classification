 Praha zřejmě rozdělí jednoleté kulturní granty do konce ledna  Zprávu jsme rozšířili od 4. odstavce, doplnili jsme tabulku.   --------------------    Praha 5. ledna (ČTK) - Praha asi rozdělí do konce ledna jednoleté kulturní granty za více než 68 milionů korun. Návrh, který vypracovala grantová komise, dnes schválil kulturní výbor zastupitelstva hlavního města. Rozdělení grantů musí ještě schválit rada a zastupitelstvo. Podle návrhu by měla dotaci dostat například divadla Bez Zábradlí, Ungelt nebo Strašnické. Nejvíce peněz asi obdrží Centrum současného umění DOX, a to 4,5 milionu korun.   Celkem letos Praha uvolní na kulturní granty více než 230 milionů korun. Asi 163 milionů korun totiž dostanou kulturní instituce v rámci víceletých grantů, které byly schváleny již na konci roku 2009.   Výše rozdělených grantů se výrazně liší. Některé amatérské soubory dostanou příspěvek v řádu tisíců korun, profesionální scény obdrží statisícové nebo milionové částky. Část žádostí vůbec neuspěla.   Například 2,3 milionu korun by měl dostat mezinárodní divadelní soubor Farma v jeskyni, které připravuje alternativní divadelní představení. S grantem pravděpodobně bude moci počítat také festival o lidských právech Jeden svět, divadelní přehlídka 4+4 dny v pohybu nebo Muzeum a archiv populární hudby.   Uspělo také divadlo Ježek a Čížek, které pomáhá lidem bez domova. Jeho inscenace mají pomoci těmto lidem v návratu do společnosti. Od Prahy soubor dostane 200.000 korun. Peníze získá i podobný soubor Rozkoš bez rizika, který pomáhá prostitutkám, a to 75.000 korun.   Neuspěly naopak Letní shakespearovské slavnosti, jehož pořadatelé po městu chtěli téměř pět milionů korun. Podle grantové komise projekt funguje na ryze komerční bázi. "Podpora z veřejných prostředků se tak jeví jako velmi problematická," uvedli její členové. Projekt přitom v minulých letech obdržel od Prahy opakovaně příspěvky, loni dostal podporu formou partnerství.   Materiálem se bude ještě zabývat rada, která může schválit udělení grantů do 200.000 korun. O vyšších částkách musí rozhodnout zastupitelé.   Kulturní výbor se dnes zabýval také udělením víceletých grantů na léta 2012 až 2015. Rozhodnutí ale jeho členové odložili na další zasedání, aby se mohli lépe seznámit s některými návrhy. Grantová komise totiž například doporučila neudělit čtyřletý grant Divadlu Bez zábradlí s tím, že si má na rok 2012 požádat o jednoroční grant. Rozhodnutí se přímo na zasedání výboru pokusil zvrátit šéf divadla Karel Heřmánek.     Výběr dotací, jejichž přidělení dnes doporučil kulturní výbor:     Organizace nebo projekt:  Částka v milionech korun:     Centrum současného umění DOX  4,5     Divadlo Bez zábradlí  3,5     Farma bez jeskyně  2,3     Strašnické divadlo  1,5     Člověk v tísni - Jeden svět  1,5     Rachot production  1,3     Cirk La Putyka  1     Divadlo v Řeznické  1     Divadlo Ungelt  1     Divadlo na Prádle  0,9     Futura  0,7     Tranzitdisplay  0,7     Pražský komorní orchestr  0,65     Svatováclavské slavnosti  0,65     4+4 dny v pohybu  0,65     Muzeum a archiv populární hudby  0,6     Aero  0,6       Zdroj: Výbor pro kulturu a volný čas zastupitelstva hlavního města     cap pba  