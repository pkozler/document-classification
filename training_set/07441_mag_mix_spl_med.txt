 Ashton Kutcher nahradí Sheena v seriálu Dva a půl chlapa  --------------------    Ke zpravodajství: FOTO ve Fotobance  ID foto:  F201104150405601 ,  P201011041076301 ,  F201104150079601 ,  F201105060404901    --------------------    Los Angeles 13. května (ČTK) - Americký herec Ashton Kutcher nahradí Charlieho Sheena v komediálním televizním seriálu Dva a půl chlapa. Podle agentury Reuters to dnes oznámila televizní stanice CBS. Sheen byl z populárního seriálu letos v březnu po sérii skandálů vyhozen.   "Máme radost, že se k nám do rodiny přidává někdo tak talentovaný, veselý a prostě tak nevšední jako Ashton," uvedl výkonný producent a tvůrce seriálu Chuck Lorre podle Reuters v prohlášení.     Podle televizní stanice CBS začne natáčení deváté řady populárního seriálu v létě. Na televizních obrazovkách by se měla objevit letos na podzim.   Z Sheena role seladona nahánějícího ženy učinila nejlépe placeného herce americké televize. Ze sitcomu dostal v březnu výpověď poté, co opakovaně na veřejnosti kritizoval Lorreho i společnost Warner Bros. Television, která za show stojí.     Třiatřicetiletý Kutcher zazářil v romantické komedii Líbánky (2003). Do jeho filmografie patří například snímky Dvanáct do tuctu (2003) nebo Mejdan v Las Vegas (2008). Jeho manželkou je hollywoodská hvězda Demi Mooreová.   Americká internetová média tento týden spekulovala, že by Sheena mohl nahradit britský herec Hugh Grant. Producenti ho prý oslovili, ale konečná jednání tento týden uvízla na "tvůrčích rozporech". Krom něj padla v posledních týdnech celá řada jmen možných adeptů na doplnění obsazení seriálu včetně amerických herců Roba Loweho, Jeremyho Pivena či Johna Stamose.   kne jnd  