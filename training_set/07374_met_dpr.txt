 Náhlé náledí komplikuje leteckou i pozemní dopravu v Německu  --------------------    Ke zpravodajství: FOTO/aktuality   Doplnili jsme další informace o situaci v Německu v odstavcích 4, 9 a 10 a z Polska v posledním odstavci.   --------------------    Berlín 6. ledna (ČTK) - Mrznoucí déšť dnes od rána komplikoval dopravu na mnoha místech Německa. Na berlínském letišti Tegel bylo zrušeno deset letů, včetně spoje z Prahy. Bleskově se tvořící náledí podle agentury DPA ochromilo v mnoha spolkových zemích i pozemní dopravu a mnoho dálničních úseků muselo být dočasně uzavřeno. Tisícovky lidí po celém Německu se zranily při uklouznutí. V Polsku blokují průtok v řece Odře ledové kry.   Berlín se od dnešního rána proměnil v jedno obrovské kluziště. Na letišti Tegel kromě zrušených spojů nepřistálo ani šest dalších strojů, které byly odkloněny do Schönefeldu na jihu velkoměsta.   Kvůli náledí ráno nedoletělo do Berlína ani letadlo ČSA z Prahy. Stroj se vrátil do Prahy, čímž byl zrušen i let v opačném směru z Berlína do Prahy. ČTK o tom informovaly mluvčí Letiště Praha Michaela Lagronová a Českých aerolinií Hana Hejsková.   Berlínská hasičská služba ráno kvůli náledí v 8:40 SEČ vyhlásila stav nouze. Záchranáři v německé metropoli vyjížděli o 50 procent častěji než obvykle. Od půlnoci do dnešního poledne tam musely sanitky do nemocnic odvézt 182 obětí kluzkých chodníků. V Hamburku prý vyjížděli záchranáři k uklouznutým dvěstěkrát mezi 6:00 a 12:00 SEČ.   Na několik hodin dnes byla přerušena letecká doprava také v Norimberku. Mrznoucí srážky ochromily dopravu i jinde. Na severu ve Šlesvicku-Holštýnsku podle policejních údajů se místy utvořila až dva centimetry silná vrstva ledu. V důsledku toho dochází k řadě nehod na dálnicích i místních komunikacích. Někde autobusy vůbec nevyjely z dep.   Z Dolního Saska hlásí policie vedle náledí také nové sněhové závěje. Situaci komplikují především v oblasti Goslaru. V některých dolnosaských školách dnes odpadlo vyučování. Úřady severoněmecké země Meklenbursko-Přední Pomořansko daly na zvážení rodičům, zda děti do školy pošlou, protože v mnoha okresech nevyjely školní autobusy.   Na dálnici A8 ve směru Mnichov-Stuttgart ráno na zledovatělém povrchu čelně narazil tahač návěsu do dálkového autobusu. Při nehodě bylo podle DPA zraněno 30 lidí, z toho čtyři osoby těžce. Autobus směřoval z Kosova do Frankfurtu nad Mohanem. Provoz na dálnici A8 byl po nehodě zcela zablokován.   Také spolkové země Durynsko, Sasko, Porýní-Falc a Hesensko jsou zasaženy extrémním náledím. Německý meteorolog Manuel Voigt uvedl, že půda je ještě kvůli minusovým teplotám z předchozích dnů promrzlá a neabsorbuje žádnou vodu. V příštích dnech se očekává další oteplení, hrozí proto riziko rychlého tání a záplav.   Zmrzlý déšť proměnil v kluziště také silnice ve spolkové zemi Bádensko-Württembersko na jihozápadě Německa, kde bylo jenom během dopoledne zaznamenáno 450 dopravních nehod. Zraněno při nich bylo 34 lidí, z nich pět těžce.   V západoněmecké zemi Porýní-Falc a ve východoněmeckém Sasku-Anhaltsku se úřady připravují na velkou vodu.   Na řece Odře chtějí polské úřady prorazit zhruba čtyřicetikilometrový zamrzlý úsek, jenž brání průtoku vody. Ta hrozí vylitím z břehů. Nasazeno bylo sedm polských a šest německých ledoborců, řekl agentuře PAP ředitel vodohospodářského úřadu v polském Štětíně Andrzej Kreft.   zdp hro mik  