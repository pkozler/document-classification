 Sedm mrtvých při útoku na šíitské procesí v Pákistánu  Islámábád 25. ledna (ČTK) - Nejméně sedm lidí přišlo dnes o život při sebevražedném útoku na šíitské procesí v Láhauru ve východním Pákistánu. Dalších 25 lidí bylo podle tiskových agentur zraněno.   Atentátník se zaměřil na menšinové šíity, kteří procesím končili posvátný měsíc muharram, upřesnila policie.   Svátek muharram, který začal v první polovině prosince, patří mezi nejvýznamnější náboženské události pro šíítské muslimy. Na jejich shromáždění ozbrojené skupiny sunnitů v tomto období často útočí.   Pákistán v posledních letech zažil řadu pumových atentátů, z nichž mnohé mají na svědomí ozbrojenci z teroristické sítě Al-Káida a extremistického hnutí Taliban. V převážně sunnitské zemi ale přetrvává i sektářské násilí, jehož terčem se nejčastěji stávají právě šíité.   hit mik  