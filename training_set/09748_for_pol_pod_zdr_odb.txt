 Premiér a ministr se dohodli na scénáři kvůli odchodu lékařů  --------------------    Ke zpravodajství: FOTO/aktuality; AUDIO; VIDEO   --------------------    Praha 21. ledna (ČTK) - Na scénáři pro případ, že by nespokojení lékaři své výpovědi nestáhli a z nemocnic ke konci února odešli, se dnes dohodl premiér s ministrem zdravotnictví. Konkrétní úkoly ale neupřesnili. Na stranu lékařských odborů se pak postavily odbory zdravotníků, svaz pacientů a asociace menších nemocnic. Vyzvaly dnes ministra a vládu, aby požadavkům doktorů vyhověli. Zdravotní sestry se naopak k akci Děkujeme, odcházíme nepřipojí a výpověď dávat nebudou.   "My jsme si i řekli možnosti, kterými bychom reagovali. Jsou také zadány konkrétní úkoly, které z toho plynou, které budou zpracovány a předloženy i vládě," řekl premiér Petr Nečas (ODS) po dnešním jednání s ministrem zdravotnictví Leošem Hegerem (TOP 09) o postupu kvůli protestní akci lékařů. Zdůraznil, že klíčové jsou pro něj ale reformy. Doufá, že reformní kroky naberou tempo a příslušné zákony se přijmou ještě letos.   Právě reforma by měla podle Hegera do zdravotnictví přinést víc peněz. Z nich by se mohly pak i zvýšit mzdy lékařů. Nespokojení nemocniční doktoři žádají zvednutí příjmů na 1,5 až trojnásobek průměrného platu podle kvalifikace a praxe. Do protestní akce Děkujeme, odcházíme se zapojilo asi 3800 ze zhruba 20.000 nemocničních lékařů. Z nemocnic by mohli odejít ke konci února.   Ministr řekl, že jeho úřad se snaží nefinanční požadavky odborů - jako je třeba nastartování reformy - plnit. Prvním reformním krokem bylo vyhlášení strategie s opatřeními proti korupci. Heger sice řekl, že nemocnice nemají dost peněz a mzdová situace lékařů i ostatních zdravotníků je kritická, přesto ale "otevřenému vydírání nelze ustupovat". Ministr přislíbil, že bude hledat možnosti, jak by se reformní opatření dala urychlit, aby se zrychlil i příliv peněz. Lékaři podle něj ale rozhodně nemohou čekat, že se jim příjmy od března zvednou.   Šéfa lékařských odborů Martina Engela se slova o vydírání dotkla. Poukazoval na to, že i ministr považuje jejich požadavky za oprávněné. Doktoři tedy nikoho nevydírají a žádají jen to, na co mají nárok, podotkl předák. "Slibuji za lékaře, že vydržíme," řekl.     Na stranu lékařských odborů se dnes postavily odbory zdravotníků, svaz pacientů a asociace menších nemocnic. Společně vyzvaly ministra zdravotnictví a vládu, aby nespokojeným doktorům vyhověli. Pokud by se situace podle odborářů i zástupců nemocnic a pacientů nevyřešila a peníze na zvýšení platů lékařů se nenašly, hrozí zhoršení péče a kolaps zdravotnictví.   "Pokud požadavek nebude vyslyšen, mohly by začít umírat lidé," řekla šéfka zdravotnických odborů Dagmar Žitníková. Peníze ze zdravotnictví podle ní unikají při nákupech předražených léků či techniky. Další finance do systému by mohlo přinést zvýšení plateb zdravotního pojištění, které za děti, důchodce či nezaměstnané hradí stát, míní odborářka. Dodala, že odchod lékařů z nemocnic by navíc mohl připravit o práci i sestry a lidi z okolních firem, které zdravotnických zařízením dodávají své zboží.   K protestu lékařů Děkujeme, odcházíme se naopak nepřipojí zdravotní sestry. Výpovědi z práce podávat nebudou a nechystají ani vlastní protestní akci. Po dnešním mimořádném sněmu předsedkyň a předsedů sekcí a regionů České asociace sester (ČAS) to řekla její prezidentka Dana Jurásková. i ony mohly přijít o práci. Hrozí totiž, že by se mohla některá nemocniční oddělení bez doktorů zavřít. Současně ale asociace doufá, že by protest lékařských odborů mohl přinést užitek i sestrám. Pokud by lékaři vybojovali víc peněz na platy, organizace očekává, že by přidáno dostal i zdravotnický personál.   ČAS se chce do chystané reformy zapojit. Náměstek ministra zdravotnictví to dnes sdružení sester přislíbil.   ktk mal      