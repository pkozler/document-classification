 Ústeckou příměstskou dopravu zajistí dva nové autobusy  --------------------    Ke zpravodajství: FOTO/aktuality   --------------------    Ústí nad Labem 7. ledna (ČTK) - Ústecký dopravní podnik dnes uvedl do provozu dva nové dlouhé nízkopodlažní autobusy, které budou obsluhovat příměstské linky. Jejich pořízení stálo více než 13 milionů korun. Ředitel podniku Tomáš Kraus novinářům řekl, že autobusy jsou určené na linky dotované krajem, který nízkopodlažní vozy požaduje. Tyto autobusy mají z Ústí nad Labem jezdit do Chabařovic a Chlumce.   Dopravní podnik má nyní 77 autobusů, jejich průměrné stáří je 10,6 roku. V tomto počtu jsou podle Krause započítané i staré karosy, které běžně na linkách nejezdí. Firma je nasazuje jen v případě nějakého výpadku a havárie na trolejbusových tratích. Vozy, které Ústečané běžně používají, jsou staré kolem sedmi let.   Letos chce dopravní podnik pořídit další dva nové autobusy. Kraus uvedl, že půjde o kloubové vozy určené také pro příměstskou dopravu. Více autobusů nakupovat nebude, protože spoří peníze na možný velký nákup nových trolejbusů.   Průměrné stáří 68 trolejbusů ústecké MHD je téměř 17 let. Dopravní podnik a město proto připravily projekt, ve kterém chtějí využít evropských dotací. Pokud uspějí, nakoupí firma v letech 2012 až 2014 šestadvacet nových trolejbusů. Podle Krause by se tím kvalita veřejné dopravy ve městě výrazně změnila, nejstarší trolejbusy by totiž firma mohla vyřadit.   vlu snm  