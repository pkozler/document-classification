 Před 25 lety zahájila provoz ostravská ČEZ Aréna  --------------------    Ke zpravodajství: FOTO ve Fotobance   --------------------    Praha 16. května (ČTK) - Ostravská ČEZ Arena je nepochybně jednou z nejvýraznějších dominant moravskoslezské metropole. V úterý 17. května uplyne 25 let od uvedení haly do provozu. Její první oficiální akcí se staly mezinárodní závody ve sportovní gymnastice Vítkovická kladina.   Výstavba unikátní budovy tehdejšího Paláce kultury a sportu v Ostravě-Vítkovicích započala v roce 1978 a trvala osm let. Před stavbaři stál náročný úkol - na základy haly bylo třeba posadit ocelovou konstrukci vážící 6000 tun. Pomocí jeřábů a lan byla zvedána také střecha o váze více než 1200 tun. Na přelomu let 2003 a 2004 pak hala prošla rekonstrukcí a modernizací a svým návštěvníkům, kterých bývá kolem 300.000 ročně, tak nadále nabízí vysoký komfort.   Během své existence se tato originální stavba stala místem řady významných sportovních či kulturních událostí. Koncertovali zde například Joe Cocker, Sting, Julio Iglesias, tenorista José Carreras nebo skupiny Deep Purple, Iron Maiden či Rammstein. K největším sportovním událostem se zařadily světové šampionáty volejbalistek (1986) a basketbalistek (2010), ME ve stolním tenisu (2010) a hlavně pak hokejové MS 2004, jehož zápasy v Ostravě shlédlo zhruba 120.000 diváků.   tov ped  