 VŠCHT otvírá nový studijní obor určený zájemcům o kriminalistiku  Praha 14. května (ČTK) - Specialisty na vyšetřování závažných kriminálních činů začne od podzimu vychovávat pražská Vysoká škola chemicko-technologická (VŠCHT). Otevírá se zde totiž nový studijní obor forenzní analýza, kromě kriminalistiky se studenti naučí prověřovat anorganické či biologické vzorky včetně potravin. ČTK o tom informovala mluvčí školy Ivana Picková s tím, že k čerstvě akreditovanému bakalářskému studiu se budou moci zájemci hlásit od 1. července.   Mezi hlavní studijní předměty bude patřit chemie, biologie, genetika, fyziologie, toxikologie a kriminalistika. "Kromě toho získají (studenti) vzdělání i v oblasti informační techniky tak, aby byli schopni zpracovávat data z analýzy DNA a porovnávat je s kriminalistickými databázemi," uvedla Picková. Vzdělání budoucích odborníků na kriminalistiku doplní také přednášky ze soudního lékařství, bioterorismu nebo analýzy drog.   Podle garanta studijního programu Tomáše Rumla z Ústavu biochemie a mikrobiologie budou studenty vyučovat experti z Policejní akademie, I. lékařské fakulty UK v Praze, Kriminalistického ústavu Praha a Národní protidrogové centrály Policie ČR. Kromě kriminalistiky však najdou absolventi uplatnění i v laboratořích zaměřených na molekulární biologii a vývoj sloučenin a materiálů.   Obor byl nedávno akreditován, proto se budou přihlášky podávat se zpožděním, a sice až od 1. července. Po získání bakalářského titulu pak budou moci absolventi pokračovat v magisterském studiu na VŠCHT nebo dalších školách. Informace mohou zájemci zjistit na  webu  univerzity.   kli pba  