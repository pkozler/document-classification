 Na jihu Moravy se děti učí odolávat hracím automatům a sázení  Ivančice (Brněnsko) 13. května (ČTK) - Stovky dětí z jihu Moravy se učí odolávat gamblerství. Na 25 školách se žáci od 12 do 16 let zapojili do soutěže Rubikon, která má hazard jako hlavní téma. Děti při ní rozvíjejí týmovou spolupráci, kreativitu, komunikaci i schopnost se správně rozhodnout a odolat tlaku okolí, řekla ČTK Jana Heřmanová, krajská koordinátorka soutěže a ředitelka Střediska volného času v Ivančicích. V tamním kině se v úterý 17. května uskuteční krajské finále.   Podle Heřmanové je soutěž výjimečná tím, že tam mají děti možnost si vsadit i poznat dopad tohoto rozhodnutí. Účinkuje to prý mnohem efektivněji než poučování. "Máme zkušenost, že když chceme dětem říct 'to nedělejte', jako by neslyšely. Tady si vyzkouší, jaká rizika jsou," uvedla. Ve velké sázce na závěr finále každý soutěžící může vsadit DVD přehrávač, který má jistý, a vyhrát notebook. Když ale třemi kostkami nehodí tři stejná čísla, přijde o všechno. Podle Heřmanové za dobu konání soutěže na jihu Moravy notebook nikdo nevyhrál. Většina dětí sázku odmítla.   Soutěž je podle Heřmanové zaměřená proti všem formám gamblerství. Mluví se při ní o hracích automatech, internetových sázkách i kurzovém sázení. Projekt označila za důležitou prevenci. I když v základních školách bývá sázení o peníze vzácností, na středních školách už třeba sázky na výsledky sportovních utkání nejsou neznámé.   Hazard se snaží omezovat i mnohé jihomoravské radnice. Třeba Brno má ve vyhlášce vyjmenovaná místa, kde jsou automaty zakázány. Brněnské občanské sdružení Brnění však nedávno získalo z ministerstva financí data udávající, že za poslední půlrok v Brně ministerstvo povolilo 1412 hazardních automatů. Z toho asi 1000 v místě, kde to odporuje předpisům, spočítalo Brnění.   Podle zástupce mluvčího ministerstva Jakuba Haase nelze jednoznačně říct, zda automaty byly povoleny v rozporu se zákonem. Podle něj ministerstvo před povolením kontaktuje obec s dotazem, zda provozování loterie na dané adrese narušuje veřejný pořádek. Když obec neodpoví kladně a tvrzení nezdokumentuje třeba policejním záznamem anebo neupozorní na kolizi s vyhláškou, ministerstvo automat povolí. Jak je možné, že se tak v Brně stalo navzdory vyhlášce, Haas neuvedl.   Ministerstvo však podle něj může povolení odebrat, když "nastanou nebo dodatečně vyjdou najevo okolnosti, pro které by nebylo možné loterii nebo jinou podobnou hru povolit" nebo když se dodatečně ukáže, že údaje k vydání povolení byly klamné. Brnění o takový přezkum požádalo. Na svých  internetových stránkách  mohou prostřednictvím připraveného formuláře poslat žádost i další lidé. Dodneška jich to udělalo téměř 350. Sdružení je s ohlasem spokojeno, řekl dnes ČTK za Brnění Matěj Hollan.   Lucie Kučerová snm  