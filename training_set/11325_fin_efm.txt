 Čtvrtletní ztráta britské banky RBS se zdvojnásobila  Londýn 6. května (ČTK) - Čistá ztráta britské banky Royal Bank of Scotland se v prvním čtvrtletí více než zdvojnásobila na 528 milionů liber (přes 14 miliard Kč) z 248 milionů liber před rokem. Oznámila to dnes firma. Předpověděla však pokles ztrát u irských úvěrů ve druhé polovině letošního roku.   Celkové příjmy společnosti klesly o osm procent na 7,55 miliardy liber. Firma v prvním čtvrtletí zvýšila rezervy na špatné úvěry v Irsku o 1,3 miliardy liber, napsala agentura AP.   Klienti v Irsku mají problémy se splácením půjček kvůli obtížným ekonomickým podmínkám v zemi. Irské ministerstvo financí nedávno zhoršilo odhad letošního růstu domácí ekonomiky na 0,8 procenta z dříve očekávaných 1,7 procenta. Loni irská ekonomika klesla o procento.   V RBS nyní vlastní 83 procent britská vláda, která firmě poskytla pomoc v době, kdy vrcholila světová finanční krize. Analytik Richard Hunter ze společnosti Hargreaves Lansdown Stockbrokers upozornil, že vyhlídky RBS se zlepšují. "Jsou tu určité známky pokračujícího oživování RBS, ačkoli zůstává řada významných překážek," řekl.   pmh dvd  