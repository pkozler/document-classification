 Z výrobní linky ve Vrchlabí už sjíždějí modely Roomster  --------------------    Ke zpravodajství: FOTO/aktuality   Opravili jsme na konci 1. věty 5. odst. nesprávné: "....loni na podzim." na správné: "....na začátku letošního roku." Doplnili jsme vyjádření vrchlabské radnice ve 3. a 4. odstavci a hradeckého hejtmanství v 9. a 10. odstavci.   --------------------    Mladá Boleslav/Vrchlabí 26. ledna (ČTK) - Škoda Auto dokončila přesun výroby modelu Roomster z Kvasin na Rychnovsku do Vrchlabí na Trutnovsku. Montáž Roomsterů zaplnila kapacity uvolněné po ukončení výroby modelu Octavia Tour loni v listopadu. Roomster se nyní v závodě vyrábí na tři směny. Pracovní místa zůstala zachována. ČTK o tom dnes informoval mluvčí firmy Rudolf Dreithaler.   "S výrobou modelu Škoda Roomster jsme i pro závod ve Vrchlabí našli perspektivní budoucnost," uvedl předseda představenstva společnosti Škoda Auto Winfried Vahland. Podle šéfa odborů Škoda Auta Jaroslava Povšíka tak má vrchlabský závod zajištěnou práci a náplň až do roku 2012.   Starosta čtrnáctitisícového Vrchlabí Jan Sobotka přesun výroby Roomsteru do vrchlabské továrny přivítal. "Je to pozitivní krok k zachování zaměstnanosti. Právě udržení pracovních míst je pro nás nejdůležitější," řekl ČTK. Pokud by šel závod do útlumu, v konečném důsledku by to podle něj poznamenalo život každé druhé rodiny ve městě.   Město se podle starosty snaží automobilce pro její podnikání ve městě vytvořit příznivé podmínky. Loni tak město s firmou směnilo zhruba hektar svých pozemků v těsném sousedství závodu. "Šlo o část nevyužívaného škvárového hřiště. Plocha by mohla být vhodná i pro výrobu komponentů, o nichž Škoda údajně ve Vrchlabí uvažuje," řekl starosta. Dodal však, že automobilka s městem své výrobní plány ve Vrchlabí nekonzultuje.   Linku na výrobu Roomsteru přesunula automobilka do Vrchlabí na začátku letošního roku. Pak seřizovala stroje výrobní linky a výrobní technologie musely projít nejrůznějšími testy. V Kvasinách zůstala výroba Yeti a Superbu.   Do loňského podzimu se v závodě ve Vrchlabí montovala první generace Škody Octavia, jejíž výroba skončila 9. listopadu. Od roku 1996 jich automobilka vyrobila přes 1,4 milionu. Šlo o vůbec první zcela nový model auta vyráběný po spojení mladoboleslavské Škody s koncernem Volkswagen v roce 1991.   Roomster je první takzvaný multi-purpose vehicle ve Škodě Auto. V roce 2010 byl model podroben rozsáhlé omlazovací kúře. Loni Škodovka prodala 32.300 Roomsterů, tedy o 31,4 procenta méně než předloni.   Největší česká automobilka uvažuje o tom, že za několik let přestane ve svém závodě ve Vrchlabí na Trutnovsku vyrábět celá auta. V závodě, kde pracuje kolem 1070 zaměstnanců, by se mohly podle představitelů společnosti vyrábět například komponenty v podobě motorů nebo převodek. V úvahu přicházejí také větší celky aut, jako jsou například celé přední části vozu či nápravové skupiny.   Podle náměstka hradeckého hejtmana Helmuta Dohnálka je výroba Roomsteru pro Vrchlabí dočasným řešením. "Koncern VW by měl brzy rozhodnout, co s Vrchlabím dál. Kraj má zájem na udržení výroby a jeho záměr rozvoje tamní infrastruktury, podobně jako v Kvasinách, trvá," řekl Dohnálek. Kraj podle něj bude chtít, aby se na plánovaném růstu automobilky podílely oba závody v hradeckém kraji.   Pro hejtmanství je nynější prioritou rozvoj zóny Kvasiny - Solnice. Veřejné investice související s rozvojem kvasinské továrny začaly před šesti lety a celkem by do letošního roku měly dosáhnout téměř dvou miliard korun. Největší část peněz jde na opravy silnic. Součástí jsou například i stavba požární stanice v Rychnově nad Kněžnou, čistírny odpadních vod v Solnici či opravy škol.   zik ry mol  