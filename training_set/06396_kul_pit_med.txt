 Akce pro děti v Českém Těšíně budou přenášeny živě na internetu  Praha 18. května (ČTK) - Slavnostní zahájení 1. ročníku mezinárodního týdne čtení dětem v Českém Těšíně bude živě přenášet první české internetové rádio pro děti Pigy.cz. Nejmenším posluchačům a divákům na svých internetových stránkách zprostředkuje akce, které se budou konat u příležitosti mezinárodního dne dětí 1. června a zúčastní se jich například zpěvačka Ewa Farna nebo spisovatel Michal Viewegh.   "Tato akce se netýká jen knih. Chceme přispět k tomu, aby k nim děti našly kladný vztah a stejně tak jejich rodiče. Společné čtení v rodinách totiž výrazně napomáhá vývoji dětí," uvedla Gabriela Sedláčková, hlavní koordinátorka projektu.   Slavnostní zahájení, které návštěvníkům nabídne soutěže, veřejná čtení nebo koncerty, budou moci sledovat i ti, kteří na Den dětí na východ republiky nezamíří. Přímý přenos nabídne internetové rádio Pigy.cz. "Propojení s touto akcí bylo nasnadě. Dětem sice poskytujeme hlavně hudbu a zábavu, ale zároveň je různými hrami a pořady vzděláváme," řekla ČTK autorka projektu pohádkového rádia Zdenka Chocholoušová.   Provozovatelem rádia Pigy.cz je mediální skupina Lagardere Active ČR. "Při sestavování programu jsme se inspirovali ve Francii, kde naše společnost obdobné rádio už léta provozuje," vysvětlila Chocholoušová. Internetové rádio cílí na posluchače od tří do osmi let, pro které připravuje 24 hodinové vysílání. Nejmenší posluchači si mohou poslechnout pohádky v podání například Marka Ebena, Jana Wericha nebo Petra Nárožného, hitparádu dětských hitů nebo nejznámější pohádkové písničky. Kromě hudby a pohádek nabízí dětské rádio i hry, které mají podporovat jejich představivost a naučit je základům matematiky nebo angličtiny.   Rádio Pigy.cz spustilo vysílání před devíti měsíci. Během prvního měsíce rádio pro děti nasbíralo přes 150 tisíc posluchačů. "Byl to tehdy nárazový vzrůst. Posluchovost se nyní ustálila na 70 tisících posluchačů za měsíc," doplnila Chocholoušová.   Slavnostní inaugurace 1. mezinárodního týdne čtení dětem, která se koná 1. června, se zúčastní nejen děti z české i polské strany hranice, ale také písničkář Jaromír Nohavica, zpěvačka Ewa Farna nebo spisovatel Michal Viewegh.   Organizátoři zároveň usilují o to, aby se k svátku dětí a literatury příští rok připojily další státy Evropské unie. Inaugurace totiž vyvrcholí zahájením projektu All of Europe Reads to Kinds - Celá Evropa čte dětem.   Pořadateli týdenní akce jsou sesterské organizace Celé Česko čte dětem a Celé Polsko čte dětem. Konat se bude ve městech, obcích, školách a knihovnách v Česku i Polsku.   Hana Zimmermannová mkv  