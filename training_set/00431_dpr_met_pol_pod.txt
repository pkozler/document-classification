 Plzeňský kraj zatím vydal na zimní údržbu silnic o čtvrtinu více  Plzeň 4. ledna (ČTK) - O čtvrtinu více peněz než v minulých letech si dosud vyžádala zimní údržba na silnicích II. a III. třídy v Plzeňském kraji. Výdaje na údržbu 4500 kilometrů silnic tak vinou tuhé zimy přišly od poloviny října do konce prosince na více než 100 milionů korun, přitom plán byl 71 milionů Kč. Kraj letos odhaduje, že celkové náklady celou zimu 2010/2011 dosáhnou až 200 milionů korun. Přitom ve standardních letech činily o pětinu méně. ČTK to řekl ředitel Správy a údržby silnic Plzeňského kraje Stanislav Liška.   "Kraj peníze na údržbu má, celkový rozpočet pro všech šest okresních správ silnic (SÚS) je stejný jako vloni," uvedl. Plzeňský kraj dává svým SÚS každoročně dohromady 600 milionů Kč na údržbu, opravy i provoz. Podle Lišky se zatím neuvažuje o navýšení této sumy na opravy po letošní zimě, nejen kvůli nejasnému odhadu jejího průběhu. Kromě toho, že nejsou jisté daňové příjmy kraje, nejsou definitivně dané ani rozpočty větších oprav. Kraj totiž čeká na to, v jakých akcích evropského programu ROP uspěje. Bude-li jich více, bude muset vydat více peněz jako povinné podíly k dotaci.   Ročně vydávají SÚS na opravy silnic 200 až 250 milionů korun. "Pokud bychom měli pětkrát více, tak bychom je smysluplně využili. Musíme ale vystačit s tím, na co kraj má," dodal Liška.     Ředitel potvrdil, že už nyní je vidět, že krajské silnice jsou více poškozené než v minulých letech, zejména výtluky na vozovce. Jednotlivé SÚS zhodnotí stav silnic po zimě až po konci března a teprve poté se může začít diskutovat o výspravách.   Pokud tuhá zima potrvá až do konce března, budou mít SÚS větší výdaje na posypové materiály, naftu, opravy vozidel i přesčasy lidí. "Meteorologové avizují v regionu oblevu, což by ideálně mohlo vydržet až do konce zimy," řekl s nadsázkou Liška. Cena nafty se meziročně zvýšila, ceny soli a posypových drtí jsou zatím díky několikaletým kontraktům stabilní. Pokud by ale SÚS objednávaly sůl nad dohodnuté rámce, byla by zřejmě dražší. Navíc už měsíc nemohou SÚS sůl nakoupit, protože velkosklady jsou prázdné. Silničáři ji dovážejí zejména z Německa, které nyní upřednostňuje své silnice. Navíc tuhá zima zasáhla celou Evropu.   Silničáři v kraji dosud vysypali 20.000 tun soli a ještě 13.000 tun mají na skladech. Nedostatek tedy zatím nehrozí, "Rozhodli jsme se ale výrazně šetřit," dodal Liška. Některé vozovky mohou být nyní kluzké a tvořit se na nich námrazy. SÚS také nebudou provádět preventivní posypy tak často jako dříve. Při současných teplotách kolem nuly budou silničáři více než jindy využívat inertní posyp, tedy kamennou drť a písky. Těch máme dostatek a můžeme je kdykoliv dokoupit, uvedl Liška.   "Je nutné, abychom solí šetřili. Hlavně proto, že nevíme, jaký bude vývoj počasí až do března. Řidiči se tomu musí přizpůsobit," řekl Miroslav Sedláček, šéf SÚS Stříbro, která spravuje 800 kilometrů silnic II. a III. třídy. Správci silnic podle zákona o pozemních komunikacích nelikvidují následky zimy, ale "pouze je zmírňují".   Plzeňská oblast Ředitelství silnic a dálnic, která spravuje v kraji 450 kilometrů silnic I. třídy, vydala dosud na zimní údržbu také zhruba o čtvrtinu více. Konkrétní sumu ŘSD neuvedlo.   Václav Prokš snm  