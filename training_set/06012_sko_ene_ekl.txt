 V Sokolově poprvé představili učebny Solární školy  Sokolov 7. ledna (ČTK) - V Integrované střední škole technické a ekonomické (ISŠTE) v Sokolově dnes při dni otevřených dveří představili nové učebny Solární školy. Nové vybavení střední školy rozšíří studentům i externím zájemcům možnost výuky alternativních zdrojů energie. Náklady na vznik učeben byly přes 6,6 milionu korun, řekl dnes ČTK technik školy Marek Makoň.   Ve škole se využitím solární i dalších obnovitelných zdrojů zabývají už několik let. Jsou v ní například umístěny solární panely, které slouží k ohřevu vody. Díky spolupráci s německým partnerem ale nyní škola získala certifikát, který jí umožňuje poskytovat vzdělávání v oboru získávání energie z alternativních zdrojů.   "Učebny umožní rozšíření znalostí stávajících oborů o tyto technologie. Jedna učebna slouží výuce fotovoltaiky, tedy přímé přeměny sluneční energie na elektrickou, druhá k výuce fototermiky, přeměně sluneční energie na teplo. Učebny ale budou moci využít i pracovníci firem, které by chtěly služby v těchto oborech poskytovat," uvedl učitel odborného výcviku Radomír Hošta.   Fotovoltaiku sice v posledním roce v Česku postihl negativní vliv boomu solárních elektráren, ale podle Hošty má obor budoucnost. ISŠTE je nyní jediná škola, která má certifikát Solarteur, a může tak na kvalifikované úrovni nabízet vzdělání v oboru alternativních zdrojů.   Projekt Solární školy vznikl za podpory dotace z fondu přeshraniční spolupráce Cíl 3. "Slavnostní otevření chystáme na konci ledna. V letošním školním roce chceme otestovat možnosti učeben na našich studentech a od příštího školního roku bychom je chtěli nabízet k využití i externím zájemcům," dodal Makoň. Škola přitom plánuje nabízet i nový studijní obor zaměřený právě na alternativní zdroje energie.     Pavel Peňás snm  