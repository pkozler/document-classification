 Karlovarští celníci prodali v dražbě stádo krav za 110.000 korun  Karlovy Vary 29. ledna (ČTK) - Karlovarským celníkům se povedlo v neobvyklé dražbě prodat za 110.000 korun stádo devíti krav zabavené dlužníkovi, který nezaplatil pokutu uloženou veterinární správou. Ta poté předala nedoplatek k vymáhání celnímu úřadu. Do dnešní dražby se přihlásilo šest zájemců, novým majitelem tří býků a šesti jalovic, z nichž čtyři jsou březí, je zemědělec Bohuslav Holeček z Chabařovic v Ústeckém kraji.   Nejnižší nabídka za celé stádo začínala na 35.649 korunách a zájemci museli přihazovat minimálně po tisícikoruně. Než licitátor Josef Svoboda přiklepl stádo definitivně Holečkovi, padlo postupně osm nabídek v rozpětí od 37.000 korun do konečných 110.000 Kč. Dražitelé přihazovali vždy po 10.000 korunách. Podle ředitele Celního úřadu Karlovy Vary Miloslava Jaši předčil výsledek očekávání celníků.   Z výtěžku dražby bude uhrazen závazek kolem 75.000 Kč, který měl dlužník vůči veterinární správě, případně jeho další dluhy. Stádo krav bylo svěřeno do takzvaného opatrnictví farmě ve Fojtově, která se o něj starala téměř dva roky. Jen náklady na krmivo tak půjdou do tisíců korun. Například jeden krmný den pro jeden kus v zimním období přijde na zhruba 120 korun, uvedl Tomáš Kavka z fojtovské farmy.   Úspěšný dražitel musel uhradit částku za stádo v hotovosti hned po skončení dražby. Uvedl, že se zvířaty počítá pro další chov, jemuž se věnuje prozatím dva roky. Na dražbu měl vyčleněno 150.000 korun. Za hranici, kterou nechtěl překročit, považoval právě konečnou částku v dražbě. Odhadní cenu stáda téměř 106.000 korun tak překročil o 4000 Kč. I když se někteří dražitelé domnívali, že dobytek přeplatil, podle něho tu cenu má.   Zaplacením ovšem Holečkovi starosti neskončily. Ihned se začal shánět po nákladním automobilu, který potřebuje pro převoz dobytka do Chabařovic. Musí také získat příslušná potvrzení, nezbytná při transportu zvířat z jednoho kraje do druhého. Ředitel karlovarských celníků byl spokojený, že se povedlo prodat celé stádo najednou a za velmi krátkou dobu. Pokud by nebyl zájem o celé stádo, musela by se dražit zvířata jedno po druhém.   Vladimír Meluzín pba  