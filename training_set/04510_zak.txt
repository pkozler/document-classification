 Muž z Ostravy ubytoval důchodce a pak je týral, už byl obviněn  Ostrava 3. ledna (ČTK) - Padesátiletý muž z Ostravy týral podle policie pár seniorů. Důchodcům nejprve nabídl střechu nad hlavou s tím, že se o ně postará. Místo toho jim ale bral peníze, nutil je uklízet a nakupovat a i jinak dvojici týral. Policisté jej už obvinili z týrání osoby žijící ve společném obydlí, řekla ČTK mluvčí ostravské policie Gabriela Holčáková.   Důchodce ve věku 73 a 67 let obviněný během loňského roku ubytoval a slíbil jim, že o ně bude dobře postaráno. Minimálně od loňského října si ale ze spolubydlících udělal sluhy. Senioři mu museli odevzdávat všechny své peníze. "Kromě toho je muž fyzicky napadal, navíc je i nutil k úklidu. V noci je budil a požadoval po nich, aby mu obstarali alkohol a cigarety," popsala soužití Holčáková.   Dodal, že bytný spolubydlící omezoval v jídle, sledování televize a hygieně. Muž dvojici také opakovaně vyhrožoval vyhozením z bytu. Toho se týraní důchodci báli, a proto si vše nechali líbit. Policii kontaktovali až sousedé. "Muže jsme obvinili. Ve vězení může strávit až osm let," řekla mluvčí. Dodala, že seniorům policie zajistila ubytováni ve speciálním zařízení.   dvc snm  