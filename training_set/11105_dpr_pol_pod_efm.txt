 Liberecký dopravní podnik má nové představenstvo i dozorčí radu  Liberec 13. ledna (ČTK) - Liberecký dopravní podnik má nové představenstvo a dozorčí radu. Ve středu o tom rozhodla valná hromada akcionářů. Změna pro Liberec, která na podzim volby v Liberci vyhrála, v nich žádného zástupce nemá, zato ČSSD hned tři a jednoho další koaliční strana Liberec občanům. Dvě místa v devítičlenném představenstvu ale zůstala zatím neobsazena, stejně jako jedno místo v šestičlenné dozorčí radě. Jedno křeslo tam ale získala ODS, která v Liberci skončila poražena. ČTK o tom dnes informoval vedoucí právního odboru magistrátu Jan Audy.   Valná hromada odvolala z představenstva všechny zástupce zvolené ODS a nově tam za Liberec zvolila náměstkyni libereckého primátora Martinu Rosenbergovou a neuvolněného radního Romana Šotolu, oba z ČSSD. Dalším členem představenstva je neuvolněný městský radní David Václavík, který reprezentuje koaliční uskupení Liberec občanům.   Změny v orgánech podniku byly provedeny ve vší tichosti a bez projednání v libereckém zastupitelstvu. To pouze v prosinci schválilo zástupce města na valnou hromadu, o odvolání svých zástupců ani jménech nových ale nejednalo. Podle zákona o obcích je ale rozhodování o obsazení orgánů obchodních společností vyhrazeno právě zastupitelstvu. Rozhodovat může i městská rada, pouze ale o firmách, které město stoprocentně vlastní, a to v případě dopravního podniku už více než rok neplatí.   Dopravní podnik měst Liberce a Jablonce nad Nisou (DPMLJ) je největší městskou společností se zhruba půlmiliardovými ročními tržbami. Majoritním vlastníkem je stotisícový Liberec, menšinovým akcionářem je od roku 2009 Jablonec nad Nisou, který získal zhruba půlprocentní akciový podíl. Jablonec má také po dvou zástupcích v představenstvu a v dozorčí radě, ti ale většinou zůstali na svých místech i po změně politického vedení. Jen bývalého místostarostu Otakara Kyptu (ČSSD) vystřídal Karel Dlouhý jako zástupce ODS, která v Jablonci volby vyhrála. "Změny schválilo městské zastupitelstvo," řekla ČTK mluvčí jablonecké radnice Jana Fričová.   Změny v dopravním podniku jsou první, které v městských obchodních společnostech nově zvolené vedení po volbách provedlo. Liberec vlastní akcie deseti obchodních společností, v šesti má majoritu a ve čtyřech drží menšinový podíl. Na začátku ledna se uskutečnila valná hromada také v Teplárně Liberec, kde město drží 30 procent akcií. "Primátor Jan Korytář zatím žádné změny nenavrhnul," řekl mluvčí teplárny Lukáš Jankovský. V představenstvu společnosti dál zůstávají dva zástupci z ODS Stanislav Cvrček a Jaroslav Krutský a v dozorčí radě bývalý primátor Jiří Kittner.   ivc snm  