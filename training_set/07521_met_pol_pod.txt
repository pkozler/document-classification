 Lednové povodně nezpůsobily v Ústeckém kraji velké škody  Ústí nad Labem 25. ledna (ČTK) - Lednové povodně způsobené velkou oblevou v Ústeckém kraji nezpůsobily veliké škody. Ačkoli se toky vylily z koryt, většinou zaplavily jen komunikace a nepříliš důležité objekty, ve kterých s vlivem velké vody počítají. Vyplývá to z vyjádření některých radnic a představitelů povodí Labe i Ohře.   Asi největší škody zaznamená Povodí Labe. Ředitel závodu Dolní Labe Jindřich Zídek ČTK řekl, že větší škody na majetcích kolem břehů řeka působí, když přesáhne výšku hladiny osm metrů, což se během povodní nestalo. Problémem podle něho jsou hlavně nánosy, které povodeň naplavila do plavebních tras. Povodí je v současné době zkoumá. Zídek odhaduje, že jejich prohrábka si vyžádá pět až deset milionů korun.   Samotné Povodí Ohře podle mluvčího Jana Svejkovského žádné škody nezaznamenalo. Ačkoli byl na Ohři třetí povodňový stupeň, například pod Nechranicemi byla jen dvouletá povodeň, protože přehrada velkou část vlny zadržela.   Jen drobné náklady budou mít s velkou vodou města. Mluvčí ústeckého magistrátu Ivana Solničková uvedla, že odbor dopravy odhaduje náklady na povodně na asi 100.000 korun. Jde o částku, kterou si vyžádalo vyčištění zaplavených komunikací a značení objízdných tras přes město.   Jen několikatisícové náklady na čištění komunikací musel vynaložit i Děčín. Primátor František Pelant uvedl, že největší náklady představuje placení vlaku Českým drahám, který je určený pro cestu do Dolního Žlebu. Obec je během povodní odříznutá zaplavenou silnicí a dráha je jedinou možností, jak se sem dostat. Město bude muset drahám uhradit kolem 80.000 korun. Radnice se chce s žádostí o příspěvek na tuto dopravu obrátit na kraj.   vlu jpt                  