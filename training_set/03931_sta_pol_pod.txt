 Chodov nabídne investorům pozemky pro domky i podnikání  --------------------    Ke zpravodajství: AUDIO   --------------------    Chodov (Sokolovsko) 5. května (ČTK) - Město Chodov nabídne investorům pozemky vhodné pro stavbu objektů k podnikání nebo i stavbu rodinných domů. Radnice zpracovala katalog investičních příležitostí s detailním popisem nabízených lokalit včetně vhodného využití. Chce tak usnadnit případným zájemcům najít vhodné místo pro nejrůznější typy investic, řekl dnes novinářům místostarosta Patrik Pizinger (Hnutí za harmonický rozvoj obcí a měst).   Seznam celkem 15 lokalit ve městě zahrnuje pozemky v majetku města. Podle Pizingera město nechce nabízet pozemky patřící jiným vlastníkům, aby nekonkurovalo komerčním službám. V seznamu jsou pozemky určené pro stavbu rodinných domů, pozemky pro dílny nebo malou výrobu až po proluky v centru města.   Pro některé lokality má město zpracované studie využití, z nichž by zájemci mohli vycházet. Jde například o záměr ubytovny vedle sportovního areálu nebo i bazén, který město původně chtělo postavit samo, ale nakonec se rozhodlo nechat jeho případnou stavbu na soukromé iniciativě.   "Město má danou cenu pozemků a myslím, že je i vcelku příznivá. Prodáváme pozemky za 195 korun za čtvereční metr uvnitř města, kdy jsou v dosahu inženýrské sítě," doplnil Pizinger.   Mezi nabízenými lokalitami jsou i tři pozemky vhodné pro stavbu podzemních garáží. I na ně má město zpracovanou studii. Nabízí rovněž tři lokality pro rodinné domy, přičemž největší plocha pro tyto účely je ve východní části města, za hřbitovem.   Pavel Peňás snm  