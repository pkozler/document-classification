 ÚOHS: FN Hradec Králové porušila zákon o veřejných zakázkách  Brno 19. ledna (ČTK) - Fakultní nemocnice Hradec Králové porušila zákon o veřejných zakázkách v tendru na dodávku nízkomolekulárních heparinů. Nemocnice bude muset nabídky firem posuzovat znovu a lépe výběr vítěze odůvodnit. Předpokládaná cena zakázky je sedm milionů korun. ČTK to zjistila z internetové sbírky rozhodnutí ÚOHS. Podle Jiřího Kotláře z FN Hradec Králové nabídky nově posouzeny zatím nebyly.   Nemocnice vypsala tendr v únoru loňského roku. Jeho předmětem jsou dodávky nízkomolekulárního heparinu v injekčních stříkačkách pro jednorázové použití. Heparin měla nemocnici dodat společnost PHOENIX lékárenský velkoobchod. Výběr nevhodnější nabídky, ale antimonopolní úřad svým aktuálním rozhodnutím zrušil.   Podle úřadu "zpráva o posouzení a hodnocení nabídek ani jiná část dokumentace neobsahuje transparentní odůvodnění související s posouzením splnění zadávacích podmínek". Konkrétně se nedostatky týkaly přípravku Fragmin, který nabídly tři firmy včetně vítěze. Podle úřadu nebylo jasné, zda vyhovuje indikacím požadovaným v zadávacích podmínkách. "Tento postup mohl podstatně ovlivnit výběr nejvhodnější nabídky," uvedl ve svém verdiktu ÚOHS. Zpráva o posouzení a hodnocení nabídek se podle úřadu nepřezkoumatelná a netransparentní.   Tendr u antimonopolního úřadu napadla společnost Sanofi-aventis. Podle firmy právě léčivý přípravek, který nabídl vítěz tendru, nevyhovoval všem indikacím, které nemocnice požadovala. Rozhodnutí ÚOHS je pravomocné, nemocnice se proti němu neodvolala.   vrn sap  