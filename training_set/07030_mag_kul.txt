 V Praze chystají koncert a pamětní desku na počest Schelingera  --------------------    Ke zpravodajství: FOTO ve Fotobance  ID foto: FO00231795   --------------------    Praha 12. ledna (ČTK) - Koncert k nedožitým 60. narozeninám Jiřího Schelingera se uskuteční 7. března v pražském klubu Retro Music Hall. Ve stejný den odpoledne v Čestmírově ulici v Nuslích na domě, v němž populární zpěvák vyrůstal, odhalí jeho pamětní desku. V těchto dnech dílo v životní velikosti zpracovává akademický sochař Pavel Míka. ČTK o tom informoval koordinátor projektu Richard Harušťák.   Schelinger se narodil 6. března 1951 v Bousově nedaleko Čáslavi, vyrůstal v Praze a v 70. letech se stal jedním z představitelů tuzemského hard rocku. Zabil se skokem z bratislavského mostu do Dunaje 13. dubna 1981.   Firma Supraphon vydá soubor 3CD s Schelingerovými písněmi, který bude na vzpomínkovém koncertu slavnostně pokřtěn a prodáván za speciální cenu. "Zároveň bude předána diamantová deska za celoživotní dílo a více než milion prodaných nosičů s hlasem Jiřího Schelingera," uvedl Harušťák.   Vstupenky na koncert v Retro Music Hall budou v obvyklých předprodejích. Večerem bude provázet bratr Jiřího Milan Schelinger se svou skupinou. Vystoupí Schelingerovi souputníci i přední čeští zpěváci a dětský pěvecký sbor Řetízek. Nebude chybět ani promítání dobových videoklipů.   Schelingerův nenapodobitelný chraplavý hlas se dokázal uplatnit v jakýmkoliv žánru včetně středního proudu, blues nebo swingu. Na jednu stranu písněmi Což takhle dát si špenát, René, já a Rudolf či Dráty pletací patřil do středního proudu, kromě toho ale stál u zrodu české hardrockové scény a mnohé folkové příznivce oslovil jeho nejznámější hit Holubí dům.   Po krátkých epizodách v několika skupinách Schelingera angažoval Karel Šíp. S jeho kapelou Faraon natočil hned na počátku kariéry píseň Holubí dům, pod kterou jsou podepsáni Jaroslav Uhlíř a Zdeněk Svěrák skrytý pod pseudonymem Emil Synek.   Záhy přišla nabídka od Františka "Ringa" Čecha a začalo období Schelingerovy největší slávy. V roce 1975 mu vyšlo první LP Nemám hlas jako zvon, kde se ještě prezentoval spíše jako interpret středního proudu. V roce 1977 vychází album Hrrr na ně... a na desce už vládne autorské duo Schelinger-Čech. Kapela se navíc předtím posílila o kytaristu Stanislava Kubeše a bubeníka Jiřího "Mamuta" Stárka, brzy ji doplnil baskytarista Jan Kavale. Patrně nejlepší tuzemské rockové uskupení 70. let následně vydalo kritikou příznivě přijaté album Nám se líbí (1979).   Kromě řadových desek vydal Schelinger spoustu singlů a různých kompilací. Po rozchodu s Čechem se pustil do práce na albu Zemětřesení, uprostřed jehož natáčení tragicky zahynul.   Schelingerova smrt je dodnes zahalena nejasnostmi. Tělo třicetiletého zpěváka se našlo až měsíc po skoku do Dunaje, ale nebylo identifikováno nikým z rodiny. Vše se údajně odehrálo tak, že si Schelinger přisedl ve vinárně k mladému páru, ale k nelibosti přítomného mladíka se začal příliš věnovat jeho dámskému doprovodu. Konflikt prý skončil tím, že muži šli poměřit síly skokem do Dunaje. A s velkou pravděpodobností si Schelinger už při dopadu na hladinu zlomil vaz.   Podle jiné verze za jeho smrtí stála tehdejší Státní bezpečnost (StB), která s nelibostí sledovala jeho kontakty s představiteli nezávislé kultury.   Poctu Schelingerovi vzdaly české heavymetalové špičky v čele se zpěvákem Alešem Brichtou, když přišly v roce 1993 se studiovou i koncertní sestavou pojmenovanou podle nedokončeného Zemětřesení. Schelingerovy skladby hrála i skupina jeho bratra Milana a objevil se i Jiří Schelinger Revival Band.   Roman Jireš jnd  