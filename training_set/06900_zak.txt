 V Nigeru prý byli zabiti dva unesení Francouzi  Aktualizovali jsme po zprávě o údajné smrti obou Francouzů.   --------------------    Niamey 8. ledna (ČTK) - Dva Francouzi unesení v pátek v nigerské metropoli Niameyi jsou mrtví. Oznámily to nigerské bezpečnostní složky, které společně s francouzskými složkami únosce sledovaly. Agentura AFP napsala, že informaci potvrdily další zdroje. Zatím ale není jasné, za jakých okolností byli rukojmí zabiti.   Ozbrojení únosci francouzské občany přepadli v restauraci plné lidí v centru hlavního města v pátek pozdě večer. Přinutili je nastoupit do džípu s poznávací značkou Beninu. Ve vozidle byli další ozbrojení muži.   Policii se podařilo únosce dostihnout v noci na dnešek přibližně 100 kilometrů severně od Niameyi nedaleko hranic s Mali. Došlo ke krátké přestřelce, při které byl podle nigerských médií zraněn jeden policista.   Policie střelbu ukončila, aby neohrozila život rukojmích, nadále ale únosce sledovala a podle posledních zpráv se jí ozbrojence podařilo obklíčit.   Niger není pro cizince příliš bezpečným místem. Pět Francouzů a kromě nich ještě občané Toga a Madagaskaru, většinou spolupracovníci francouzských firem Areva a Satom, byli uneseni v září na severu země. K jejich únosu se přihlásila Organizace Al-Káida v muslimském Maghribu (AQIM).   Hnutí prohlásilo, že unesení budou propuštěni, pokud Francie stáhne své vojáky z Afghánistánu. Francie má v této asijské zemi kolem 3750 vojáků. AQIM také nabídla, že propustí zadržovaná rukojmí, bude-li ve Francii odvolán zákaz burek, muslimských ženských oděvů. Požadovala rovněž propuštění zatčených extremistů a částku sedm milionů eur (přes 170 milionů korun).   K nynějšímu únosu se dosud nikdo nepřihlásil. Podle mluvčího nigerské vlády je zatím příliš brzo na posouzení, zda saharská odnož Al-Káidy stojí i za tímto incidentem.   drk rv ank  