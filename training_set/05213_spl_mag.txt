 Praha v lednu uvítá mistrovství Evropy v jojování  --------------------    Ke zpravodajství: FOTO ve Fotobance  ID foto: P201001300253501, P201001300259001   --------------------    Praha 20. ledna (ČTK) - Po druhé v řadě bude Praha hostit mistrovství Evropy v jojování. Od 29. do 30. ledna se v prostorách Divadla Archa utká několika desítek závodníků - jojerů z více než dvou desítek evropských zemí, informovali dnes ČTK organizátoři z České Yoyo Asociace (CYA).   "Každý jojer předvede za hudebního doprovodu svoji sestavu skládající se ze sady jednotlivých triků. Vítěze určí odborná mezinárodní porota, která vystoupení oboduje podle kvality provedení a obtížnosti jednotlivých triků," vysvětlil Jan Kordovský, předseda CYA. Soutěžící se na dvoudenním závodě střetnou v osmi disciplínách, z nichž nejsledovanější je takzvaná volná. Sobota bude patřit kvalifikačním bojům a neděle finále.   Loni se do Prahy na evropský šampionát sjelo podle Kordovského 130 účastníků z více než dvacítky států. Jejich tříminutová vystoupení si nenechalo ujít přes 500 návštěvníků z různých koutů Evropy.  Letos pořadatelé očekávají registraci závodníků z více než 21 zemí a předpokládají, že návštěvnost překoná loňská čísla. "Dva týdny před začátkem máme přihlášených přes 150 soutěžících jojerů," uvedl Kordovský. V mezinárodní otevřené divizi se představí i závodníci ze vzdálených neevropských zemí, jako jsou Filipíny a Mexiko.   Loňské mistrovství Evropy se konalo po 57 letech. Předtím se poprvé a na dlouhou dobu naposledy odehrálo v roce 1953. Vítězství v nejprestižnější volné disciplíně slavil český reprezentant Václav Kroutil.   Počátky jojování sahají až do starověku. Archeologové objevili zmínky o této kratochvíli na hliněných discích ze starého Řecka, podobné nálezy se vyskytly i na území Egypta a Číny. Moderní éra joja začala v USA kolem let 1928 až 1929. Od té doby se sport dynamicky vyvíjí. Mění se tvar joja i materiál, z něhož se vyrábí. CYA pořádá od roku 2004 i mistrovství republiky.   phg dr  