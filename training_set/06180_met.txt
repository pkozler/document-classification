 Berounku v Černošicích stále blokují kry, dnešní noc rozhodne  Černošice (u Prahy) 2. ledna (ČTK) - Berounku v Černošicích u Prahy nadále blokují ledové kry, kvůli nimž se zvedla vodní hladina. Hasiči jsou od pátku v pohotovosti a řeku hlídají. Dnešní by měla být rozhodující a ukázat, jak se bude situace vyvíjet dál, řekla ČTK místostarostka Daniela Göttelová (Věci černošické).   V uplynulých hodinách se podle ní v bariéře vytvořila místa, kudy voda protéká, a situace se částečně stabilizovala. "Když přečkáme tuhle noc a bude se to vyvíjet dobře, tak budeme snad moci stáhnout naši pohotovost," věří místostarostka.   Ledová bariéra o délce přibližně 400 metrů se vytvořila v pátek odpoledne mezi jezem Mokropsy a ulicí Ke hřišti. Voda nad touto bariérou stoupla zhruba o metr a pulzovala. Podle vedení města bylo dosaženo hodnot, které odpovídají druhému stupni povodňové aktivity. Povodňová komise proto vyhlásila stav pohotovosti.   Otázkou je, co dělat, pokud by voda dále stoupala. Ledy totiž podle Göttelové není jednoduché rozbít. "Konzultovali jsme to s pyrotechnikem a odstřel nepřichází v úvahu, protože se musí zajistit nějaké bezpečnostní pásmo, aby nedošlo k materiálním škodám," uvedla.   Uvažovalo se proto o nasazení speciálního stroje od Povodí Vltavy, který by ledy rozbíjel ze břehu. Problémem je ovšem to, že některé domy zasahují až k řece, a stroj by se k tudíž bariéře obtížně dostával.   Podobné problémy byly v Černošicích i v lednu. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   khj jpt  