 MF vyplatí v v květnu kvůli ÚS další peníze na stavební spoření  Praha 2. května (ČTK) - Ministerstvo financí v průběhu května vyplatí na podpoře stavebního spoření za loňský zhruba 5,2 miliardy korun. Krok souvisí s rozhodnutím Ústavního soudu, který zrušil 50procentní zdanění příspěvku za rok 2010. ČTK to dnes řekl mluvčí ministerstva Ondřej Jakob.   Další zhruba miliardu korun MF vyplatí v následujících měsících. V dubnu MF již vyplatilo 5,2 miliardy korun. Stavební spořitelny by následně měly peníze připsat na účty klientů, dosud obdržené prostředky již na účty převedly.   Ústavní soud na konci dubna kvůli zneužití stavu legislativní nouze zrušil úsporné změny ve stavebním spoření. Vládní novela snižovala státní podporu stavebního spoření z dosavadních 15 procent na deset procent z uspořené částky, a to s účinností od 1. ledna 2011 u všech smluv bez ohledu na datum jejich uzavření. Dále norma zavedla zvláštní padesátiprocentní sazbu daně z poskytnuté zálohy státní podpory v roce 2010. Právě toto mimořádné zdanění je podle Ústavního soudu protiústavní.   U smluv uzavřených do konce roku 2003 byla maximální výše státního příspěvku 4500 korun ročně, podle vládního návrhu se měla snížit na 2250 korun. U novějších smluv lidé, kteří naspořili minimálně 20.000 Kč, dostávali od státu příspěvek 3000 korun. Nově měl příspěvek klesnout na 1500 korun. Podle parlamentem schválené novely se od roku 2012 příspěvek snížil na maximálně 2000 korun. Snížení státního příspěvku podle Ústavního soudu protiústavní není, bude-li to přijato správnou procedurou v parlamentu.   Rozhodnutí soudu zvýší letos schodek státního rozpočtu zhruba o šest miliard korun. "Jelikož nechceme zvyšovat schválený deficit rozpočtu, budeme muset tyto peníze bohužel ušetřit někde jinde," uvedl Jakob.   Vláda si od snížení státní podpory slibovala v dalších letech úspory 6,5 až 8,5 miliardy korun. Prognózy předkládané při projednávání zákona se ale různily. Loni ze státního rozpočtu putovalo na státní podporu stavebního spoření za rok 2009 přes 11,7 miliardy korun.   Aleš Sosnovský dvd  