 EU uvalila první cla proti čínským státním subvencím vývozu  Brusel 14. května (ČTK) - Evropská komise dneškem uvalila vyrovnávací cla na dovoz křídového papíru z Číny a podnikla tím svůj první krok proti čínským státním subvencím průmyslovým výrobcům. Podle agentury Reuters jde o předzvěst dalších podobných opatření. Komise už dříve slíbila, že půjde po čínské státní pomoci, která dává čínským producentům nekalou výhodu nad evropskými firmami.   Cla mají platit pět let a budou mít dvě složky. Až 12 procent hodnoty dovozu bude komise vyměřovat za nelegální státní podporu a dalšími až 35,1 procenta bude vyrovnávat dumpingové ceny samotných čínských vývozců.   Objem postiženého dovozu není příliš významný, protože Evropa dovezla z Číny v roce 2009 křídový papír jen za 130 milionů eur (3,2 miliardy Kč). Znamená to ale začátek nového trendu.   "Je to poprvé, co jsme podnikli kroky proti strategickému a cílenému subvencování určitého průmyslového odvětví čínskou vládou," sdělil mluvčí Evropské komise John Clancy. Ke konci loňského roku komisař pro zahraniční obchod Karel De Gucht obvinil Čínu z toho, že subvencuje "skoro všechno", a opakovaně povzbuzuje evropské firmy, aby přicházely s doklady o škodách, které tím utrpěly. Firmy v Evropě se však k otevřeným krokům proti čínským subvencím příliš nemají, protože se obávají odvetných kroků Pekingu proti svým aktivitám v Číně.   Čína si může na antisubvenční cla stěžovat u Světové obchodní organizace (WTO) a čínské firmy mohou napadnout antidumpingovou složku cel. V březnu dosáhl Peking vítězství ve sporu se Spojenými státy, když WTO označila americká dvojitá cla na čínské zboží za porušení obchodních pravidel.   Proti kroku EU se už ozvala indonéská papírenská skupina APP, která vyváží papír do EU přes Čínu a bude muset platit kombinované clo 20 procent. APP odmítla rozhodnutí EU jako fakticky vadné a sdělila, že bude zkoumat možný právní postup. Šéf evropské divize APP Jukka Kantola označil krok EU za protekcionistické opatření, které poškodí evropské tiskaře a vydavatele v nelehké ekonomické situaci a v době, kdy preferovaní vývozci z Karibiku a Afriky mohou šroubovat ceny vzhůru.   hp mha  