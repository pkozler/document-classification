 ČSSD má za týden řešit nástupce Dienstbiera v čele výboru Senátu  Praha 17. ledna (ČTK) - Senátorský klub ČSSD má nástupce zesnulého Jiřího Dienstbiera v čele senátního výboru pro zahraničí, obranu a bezpečnost vybírat příští úterý. ČTK to dnes řekl předseda klubu Petr Vícha. Naznačil, že mezi kandidáty budou další zástupci sociální demokracie v tomto výboru. Mimořádným řešením by podle Víchy bylo, pokud by se předsedou měl stát člen jiného senátního výboru.   "Vím, že bude těžké pana Dienstbiera nahradit, protože měl velké zkušenosti v zahraniční politice, byl uznávaný v zahraničí," uvedl Vícha. ČSSD má nicméně podle něj ve výboru zkušené zástupce, kteří v něm pracují nejméně dva roky. "Samozřejmě nebyli ministry zahraničí v minulosti," podotkl.   Dientsbier byl rovněž členem senátní ústavní komise a doyenem senátorského sboru. Nejstarším senátorem je nyní místopředseda zahraničního výboru Pavel Lebeda (ČSSD), anesteziolog a kolínský zastupitel, který loni oslavil sedmdesátiny. Dalším místopředsedou výboru za ČSSD je Jaroslav Sykáček, starosta Rumburku na Děčínsku.   Členy výboru za ČSSD jsou ředitel vrchlabské nemocnice Vladimír Dryml spolu s předsedou senátního podvýboru pro sport Jozefem Regecem a Jaroslavem Palasem, někdejším ministrem zemědělství a moravskoslezským hejtmanem. Palas a Regec se senátory a členy výboru stali teprve loni.   Senátoři ČSSD podle Víchy nechtěli obsazení místa po Dienstbierovi řešit už minulý týden před pátečním posledním rozloučením se svým kolegou, disidentem, novinářem a prvním polistopadovým ministrem zahraničí, který zemřel minulou sobotu ve věku 73 let. Prezident Václav Klaus nicméně už v úterý vyhlásil doplňovací volby na Kladensku, které Dienstbier v Senátu zastupoval. Uskuteční se 18. a 19. března.   mhm mkv  