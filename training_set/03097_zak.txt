 Nejvyšší soud zamítl dovolání Dalíka a Večerka v Kořistkově kauze  Brno 28. ledna (ČTK) - Nejvyšší soud zamítl dovolání Marka Dalíka a Jana Večerka v případu údajného pokusu o zkorumpování bývalého poslance US-DEU Zdeňka Kořistky. Dalík s Večerkem neúspěšně napadli verdikt Vrchního soudu v Olomouci, podle kterého se jim Kořistka nemusí omlouvat za zveřejnění jejich údajných korupčních snah. Nejvyšší soud rozhodl v prosinci, dnes verdikt zpřístupnil v databázi  rozhodnutí . Podle olomouckého soudu se Kořistkovi podařilo prokázat svá tvrzení.   V dovolání Dalík s Večerkem tvrdili, že Kořistkova výpověď je nevěrohodná. V řízení se podle nich neprokázalo, že se pokusili tehdejšího poslance uplatit. Nejvyšší soud ale nenašel důvod k zásahu. "Nejvyšší soud ČR v posuzované věci neshledal, že by odvolací soud dovoláním napadeným rozhodnutím pochybil při právním posouzení věci," stojí v rozhodnutí senátu s předsedou Pavlem Pavlíkem.   Soud prvního stupně původně v řízení o žalobě na ochranu osobnosti určil, že se Kořistka musí oběma mužům omluvit a zaplatit jim dohromady 30.000 korun. Odvolací soud ale dospěl k jinému závěru. "Žalovanému se podařilo prokázat pravdivost jeho tvrzení," řekl v roce 2008 předseda senátu Vrchního soudu v Olomouci Jan Zavrtálek.   Spor se týká údajné úplatkářské aféry z poloviny roku 2004. Kořistka tehdy uvedl, že mu spolupracovník tehdejšího šéfa ODS Mirka Topolánka Marek Dalík a lobbista Jan Večerek nabídli desetimilionový úplatek a místo velvyslance v Bulharsku za to, že nepodpoří vznikající vládu Stanislava Grosse (ČSSD). Oba to od začátku popírali.   Dalíka a Večerka kvůli Kořistkovu tvrzení prověřovala protikorupční policie. Obvinila je z toho, že peníze a místo velvyslance nabídli z pověření ODS. Případ byl ale opakovaně odložen a trestní soud se kauzou nikdy nezabýval. Naopak Dalík s Večerkem podali na Kořistku žalobu na ochranu osobnosti.   "Člověk, který poukáže na korupci, tak nakonec skončí u soudu v roli obžalovaného. Je to impulz, v uvozovkách, pro lidi, jak se mají v případě korupce zachovat, že je lepší o všem naprosto mlčet a nemít problémy, jako mám já," komentoval svou situaci před několika lety Kořistka.   tmd snm  