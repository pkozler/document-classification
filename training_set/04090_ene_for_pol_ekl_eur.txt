 Radičová: Slovenská jaderná elektrárna zátěžové testy zvládne  Jaslovské Bohunice 3. května (ČTK) - Slovenská premiérka Iveta Radičová je přesvědčena, že jaderná elektrárna v Jaslovských Bohunicích zvládne zátěžové testy, kterým se mají do konce roku podrobit všechny atomové elektrárny v Evropské unii. K úspěšnému výsledky mají pomoci rozsáhlé investice do zvýšení bezpečnosti zařízení.   V Jaslovských Bohunicích provozuje společnost Slovenské elektrárne patřící do skupiny italského koncernu Enel dva jaderné bloky z první poloviny 80. let minulého století. Další dva sousední bloky Slovensko odstavilo na nátlak sousedního Rakouska během předvstupních rozhovorů s EU. V zemi je v provozu také novější jaderná elektrárna v Mochovcích, kde se dokončují další dva bloky. Z jádra země vyrábí zhruba polovinu elektrické energie.   "Jaslovské Bohunice splňují bezpečnostní kritéria, jak z hlediska přírodních poruch, havárií, jakož i pro bezpečnost občanů. Už dnes naplňují základní indikátory stres-testů z hlediska bezpečnosti," řekla dnes Radičová po prohlídce elektrárny. "Vítám všechny kroky, investice za více než 500 milionů eur (zhruba 12,1 miliardy Kč) do zvýšení bezpečnosti v Jaslovských Bohunicích. Mohu konstatovat, že všechny nutné bezpečnostní kroky byly realizovány a další jsou plánovány tak, abychom dosáhli nejlepšího hodnocení v EU," dodala premiérka. Za dva týdny plánuje navštívit také jadernou elektrárnu v Mochovcích.   Slovenské jaderné elektrárny stejně jako český Temelín jsou dlouhodobě trnem v oku některých politiků ze sousedního Rakouska a zejména tamních protiatomových aktivistů. "Máme společný zájem, aby se pochybnosti odstranily a rozptýlily, zejména ohledně bezpečnosti," poznamenala Radičová.   Evropa plánuje zátěžové testy elektráren kvůli problémům japonské elektrárny Fukušima 1, kterou v březnu vážně poškodilo zemětřesení a vlna cunami. Vícero států pak začalo přehodnocovat jadernou energetiku. Francie už jako první členský stát EU oznámila, že uzavře elektrárny, které testy neprojdou.   boa dvd  