 Přerovská radnice pomůže lidem s opravami a modernizací bytů  Přerov 6. května (ČTK) - Přerovská radnice pomůže i letos obyvatelům města, kterým chybějí peníze na renovaci jejich bytů a domů. Z městského fondu oprav, modernizací a rozšiřování bytového fondu poskytne šesti úspěšným žadatelům o půjčku téměř 700.000 korun. ČTK to řekl mluvčí radnice Bohuslav Přidal.   Lidé využijí podle něj úvěr z fondu na výměnu oken, rekonstrukci střech, opravy koupelen, rozvodů vody či na výměnu podlahové krytiny. Radnice zájemcům dále poskytuje půjčky na zateplení fasád domů či rozšíření bytových jednotek.   Doba splatnosti půjček činí šest let, úroková sazba čtyři procenta. Od roku 1996, kdy fond oprav, modernizací a rozšiřování bytového fondu v Přerově vznikl, radnice poskytla jednotlivým žadatelům o úvěr přes 100 milionů korun. Dalších více než 100 milionů Kč si z fondu půjčila přerovská domovní správa.   orv dvd  