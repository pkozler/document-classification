 Brněnské divadlo uvede muzikálovou verzi filmu Někdo to rád horké  --------------------    Ke zpravodajství: FOTO ve Fotobance  ID foto: FO01222582   --------------------    Brno 27. ledna (ČTK) - Muzikálovou verzi slavného filmu Někdo to rád horké uvede pod názvem Sugar! Městské divadlo v Brně. V jedné z hlavních rolí se do divadla jako host vrátí zpěvák a herec Roman Vojtek, který v Brně získával první zkušenosti. Publikum se může těšit na převleky, známé gagy, stepařská čísla a hudbu v podání bezmála třicetičlenného živého orchestru.   "Málokdy má člověk v rukou takový scénář, plný kouzelných gagů a nádherných situací," řekl dnes novinářům režisér Stanislav Moša.   Černobílý film o muzikantech, kteří se v dívčí kapele skrývají před gangstery, se v Česku pravidelně reprízuje a patří k nejznámějším komediím. "Černobílá" bude také brněnská inscenace. Divadelníci slibují výpravu v komiksovém duchu s kostýmy a kulisami vyvedenými jen v černé a bílé. "Jediná barva v inscenaci je barva těla - tváří a vlasů," uvedla kostýmní výtvarnice Andrea Kučerová.   Muzikál vznikl volně podle filmového scénáře v roce 1972 a na Broadwayi zaznamenal více než 500 repríz. Režisér Moša vytvořil vlastní adaptaci muzikálu, kterou již inscenoval v Lublani, Praze a Budyšíně. Oproti broadwayské verzi se snažil co nejvíce přiblížit filmu. "Nedokázal jsem si představit, že by se na jevišti neodehrály některé známé scény z filmu," řekl Moša.   V roli dívky Sugar, kterou ve filmu nezapomenutelně ztvárnila Marilyn Monroeová, alternují v brněnské inscenaci Mária Lalková a Ivana Skálová. Muzikanty Joea a Jerryho, kteří se převlékají za dívky Josefínu a Dafné, hrají v alternaci Petr Štěpán s Romanem Vojtkem a Milan Němec s Alešem Slaninou. Premiéra bude 5. února.   Příběh úspěšného filmu začíná přestřelkou gangsterských tlup, kterou náhodou zhlédnou dva muzikanti. Poté se musejí skrývat před odplatou mafiánů. Hollywoodští filmaři zápletku v roce 1959 převzali z knihy Fanfáry lásky Michaela Logana, podle které vznikl už v roce 1951 německý film, připomněla dramaturgyně Klára Latzková. Pod muzikálovou verzí jsou podepsáni scenárista Peter Stone, skladatel Jule Styne a textař Bob Merill.   Jan Tomandl kš  