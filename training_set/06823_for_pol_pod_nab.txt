 Komise má návrh pro církevní restituce, VV ne zcela spokojeny  Změnili jsme titulek, doplnili další informace v celé zprávě   --------------------    Praha 30. května (ČTK) - Vládní komise pro narovnání vztahu mezi státem a církvemi dnes dospěla k návrhu pro církevní restituce, který přednese odpoledne představitelům církví. Zástupci VV po jednání naznačili, že s návrhem zcela spokojeni nejsou. Jejich nespokojenost se týká výše případného finančního odškodnění, u kterého podle nich není zcela jasné, odkud peníze půjdou. Detaily vládního návrhu pro církve nejsou zatím známy.   "Věci veřejné odcházejí nespokojeny téměř z každého jednání. To zaprvé. Za druhé - možné finanční zdroje hledáme. Více k tomu ale neřeknu. Nyní totiž záleží na tom, co budou církve ochotny akceptovat. Já jsem ale s návrhem spokojen," řekl novinářům ministr kultury Jiří Besser (TOP 09), který je předsedou vládní komise.   "Chceme, aby byla zvolena myšlenka maximální naturální restituce a aby byl dopad na státní rozpočet a státní dluh co nejmenší," uvedla další členka komise a místopředsedkyně VV Kateřina Klasnová. Stát by tak církvím vracel hlavně zabavený majetek. Celý proces by měl mít podle dřívějších vyjádření co nejmenší dopad na státní rozpočet, bez finančních kompenzací se však asi neobejde.   Klasnová očekává, že komise se dnes s církvemi ještě neshodne na finálním řešení. Podobné hlasy se ozývají i v církevních kruzích.   Vládní komise chce udělat zákon upravující podmínky pro nápravu některých křivd způsobených církvím a náboženským společnostem v době nesvobody. Restituce by měly být připraveny do roku 2012. S restitucemi by mělo být jasno i o možné odluce církví od státního rozpočtu.   Podle dřívějšího vyjádření ministra Ivana Fuksy (ODS) by stát mohl do konce letošního roku převést na církve 95 procent jejich bývalých lesů, polností a pozemků. Z jednání zástupců státu a církví vyplyne, kolik majetku budou církve moci převzít. Za zbylý zabavený majetek by mohly dostat finanční náhradu, její výše zatím nebyla stanovena.   "Dá se říci, že 95 procent toho, co bylo ve vlastnictví církví, se jim dá převést zpět. Je to asi 130.000 až 140.000 hektarů lesa a do 50.000 hektarů polností a pozemků v obcích," řekl Aktuálně.cz ministr zemědělství Ivan Fuksa.   O vyrovnání s církvemi usiloval již kabinet Mirka Topolánka (ODS). Podle jeho návrhu se měla církvím navrátit asi třetina majetku zabaveného komunisty. Zbytek měla nahradit částka 83 miliard korun vyplácená po dobu 60 let, i s úroky mělo jít o 270 miliard korun. Tento návrh ale neprošel.   lp zim tmn pba  