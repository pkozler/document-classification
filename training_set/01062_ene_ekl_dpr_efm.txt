 Plzeňská teplárenská začala vozit štěpku do energobloku po dráze  --------------------    Ke zpravodajství: FOTO/aktuality   --------------------    Plzeň 11. května (ČTK) - Plzeňská teplárenská začala vozit dřevní štěpku pro svůj energoblok po železnici. Letos chce takto transportovat zhruba 30.000 tun biomasy, tedy desetinu z celkových potřeb a v dalších letech má tento podíl růst. Hlavní motivací bylo snížit počet nákladních vozů se štěpkou, které se pohybují po Plzni, řekl ČTK šéf logistiky Ota Hamták. Podobnou technologii transportu zatím údajně nevyužívá žádná teplárna ani elektrárna v ČR, pouze papírny ve Štětí.   Jde o zcela nový způsob transportu. Kontejnery a vykládací vozík, který váží naložený 48 tun, jsou patentem rakouské spediční firmy Innofreight. Dopravu i grafikon zajišťuje firma ČD Logistcs. "Nabídli nám velmi zajímavou cenu za dopravu," dodal Hamták.   Jeden vlak se čtyřmi vagóny, tedy celkem 12 kontejnery, přiveze do areálu teplárny 160 až 200 tun štěpky, což nahradí osm kamionů. "Jeho vyložení trvá dvě hodiny," uvedl šéf logistiky. Kontejner "nabere" speciální velký vysokozdvižný vozík, který ho odveze na skládku štěpky, kde ho otočí o 180 stupňů a vysype. Vykládku organizuje jeden člověk, který zároveň koordinuje spolupráci mezi teplárnou a 1. Píseckou, lesní a dřevařskou společností, s níž Plzeňská teplárenská pilotní projekt rozjela. Podnik už jedná s dalšími dodavateli štěpky, kteří by mohli železnici využít.   "Žádná jiná teplárna ani elektrárna v ČR zatím tento transport nevyužívá, pouze papírny ve Štětí. Jde o pilotní projekt v energetice, ale máme už připravené další," řekl manažer obchodu ČD Logistics Josef Hýža. S cenou za přepravu, pronájmy kontejnerů a vykládacího zařízení se podle něj ČD Logistics dostala pod úroveň průměrné ceny za převoz kamiony. Speciální rakouské kontejnery na sypké hmoty a štěpku se podle Hýži používají hojně v Rakousku, Německu a ve Skandinávii. Do teplárny jezdí dva vlaky týdně. Na trase mají šest zastávek, kde se odpad z lesů nakládá buď bagrem, nebo se štěpkuje přímo do kontejneru.   Plzeňská teplárna nahradí letos biomasou 200.000 tun uhlí, třetinu svých ročních potřeb. Loni spálila 230.000 tun biomasy a letos chce překročit 300.000 tun, což je maximum, které dokáže využít. Díky největšímu českému energobloku na spalování biomasy, spuštěnému loni v květnu, už podnik letos vyrobí 42 procent elektřiny z tohoto alternativního paliva. Přes 80.000 tun z letos spotřebované biomasy mají letos tvořit peletky, 70.000 tun pak cíleně pěstovaná biomasa na polích.   Václav Prokš jpt  