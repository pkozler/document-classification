 Egyptská vláda podala demisi, demonstranti žádají odchod Mubaraka  --------------------    Ke zpravodajství: FOTO/aktuality   Aktualizovali jsme o nový vývoj v celém textu, dodali jsme výroky několika demonstrantů. Zvýšili jsme údajný počet mrtvých při demonstracích.   --------------------    Káhira 29. ledna (ČTK) - Egyptská vláda dnes formálně podala demisi, k níž ji vyzval v nočním projevu prezident Husní Mubarak. V centru Káhiry se od rána znovu shromažďují tisíce demonstrantů proti režimu egyptského prezidenta Husního Mubaraka, jehož odstoupení požadují. Na hlavních křižovatkách a u vládních budov jsou rozmístěni vojáci. Zčásti byly obnoveny služby mobilních operátorů.   Protivládní protesty pokračují v Káhiře a dalších velkých egyptských městech už pátým dnem. Egyptští bezpečnostní činitelé dnes podle nejmenovaného zdroje agentury AP oznámili, že během čtyřdenních protestů bylo zabito nejméně 25 demonstrantů a deset policistů. Tato čísla prý nejspíše výrazně vzrostou, protože z nemocnic a márnic po celé zemi přicházejí stále nové zprávy o obětech. Nejméně 750 policistů a 1500 demonstrantů bylo údajně při střetech zraněno.   V pátek povolal Mubarak k potlačení nepokojů armádu a vyhlásil zákaz nočního vycházení. Lidé ale zůstali v ulicích a nepokoje a rabování v Káhiře pokračovaly celou noc. Ve dvou káhirských čtvrtích zaútočili demonstranti na policejní stanice a osvobodili odtud zadržené osoby. Podle očitých svědků výtržníci napadli i jeden hotel na silnici vedoucí k pyramidám v Gíze. Došlo prý přitom i ke střetům s turisty. Tato informace zatím nebyla potvrzena. Nepokoje hlásila v noci televizní stanice Al-Džazíra také z Alexandrie.   Demonstranti požadují odstoupení prezidenta, který stojí v čele země už přes tři desetiletí. Mubarak se v noci poprvé obrátil na Egypťany v televizním projevu. Vyzval vládu k rezignaci a přislíbil demokratické reformy.   Vágnost Mubarakova projevu podle agentur demonstranty spíše rozhořčila, než uklidnila. Prezident ani nezmínil možnost svého odstoupení, což je jeden z jejich hlavních požadavků. Naproti tomu označil protivládní protesty za "spiknutí" s cílem destabilizovat egyptský režim.   Mubarak "musí odejít", prohlásil dnes ve francouzské televizi France 24 hlavní představitel egyptské opozice, bývalý šéf Mezinárodní agentury pro atomovou energii Muhammad Baradej. V pátek se zúčastnil demonstrace v Káhiře, bezpečnostní složky později informovaly, že je v domácím vězení.   "Prezident musí odejít, to je jediné, co chceme. Byl tam 30 let, to stačilo," citovala agentura AFP jednoho z demonstrantů, třicátníka Hasana. "Zůstaneme v ulicích, dokud se nevzdá moci, i kdyby to mělo trvat rok nebo dva, vytrváme," zdůraznil student medicíny Alí Barra.   "Chceme větší svobodu, hospodářské reformy a zrušení posledních parlamentních voleb. Chceme, aby se nám naslouchalo. Nejsme zvířata, jsme lidi," řekl další demonstrant Muhammad Rabán.   Největší masa protestujících se schází na náměstí Tahrír (Osvobození) v centru Káhiry. Armáda tam rozmístila několik tanků. Vojáci také zablokovali hlavní třídu vedoucí z tohoto náměstí k vládním budovám.   Na okraji Káhiry byl dnes vyrabován supermarket francouzské společnosti Carrefour, oznámila AFP s odvoláním na očité svědky. Násilné střety mezi demonstranty a pořádkovou policií dnes propukly ve městě Ismáílíja.   Po pátečním výpadku mobilních služeb a internetového spojení byly dopoledne zčásti obnoveny služby mobilních operátorů. Přístup na internet naproti tomu je zatím stále přerušen.   Kvůli protivládním protestům opustila Egypt řada arabských princů a obchodníků. Informovala o tom dnes agentura DPA s odvoláním na nejmenovaného představitele káhirského mezinárodního letiště. Odletěli prý už v pátek soukromými letadly do Rijádu, Dubaje a Ammánu. Zemi naproti tomu podle tohoto zdroje dosud neopustil žádný egyptský politik.   Nepokoje zdržely i odlet letadla ČSA na pravidelné lince z Prahy do Káhiry. Místo v pátek večer odletěli až dnes ráno po 8:00. Ministerstvo zahraničních věcí v pátek večer doporučilo českým občanům zvážit za současné situace nutnost cestování do Egypta.   tw mik  