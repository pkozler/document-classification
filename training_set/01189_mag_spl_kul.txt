 Hlavní náměstí v Jilemnici zdobí obří sněhová socha Krakonoše  --------------------    Ke zpravodajství: FOTO/aktuality; VIDEO; AUDIO  Video:  http://multimedia.ctk.cz/cs/video/document/4218340/jilemnici-zdobi-obri-snehova-socha-krakonose    --------------------    Jilemnice (Semilsko) 8. ledna (ČTK) - Obří sněhová socha Krakonoše zdobí po roce opět hlavní náměstí v podkrkonošské Jilemnici. Oblíbenou turistickou atrakci právě dokončil za pomoci svých kamarádů místní výtvarník Josef Dufek. Krakonoše staví na náměstí už 15 let, kdysi ho dělal i jeho otec a před ním děda. Sám ale zatím žádného následovníka nemá, i když ve svých čtyřiašedesáti letech, by se téhle dřiny v mrazu už taky rád vzdal.   "Mladým se do toho ale nechce, je to dřina se sekerou, lopatou a krumpáčem a mladí dnes raději sedí v teple u počítače," řekl ČTK Dufek, který se těšil, až bude mít práci za sebou. Hlavně ve čtvrtek ho hodně potrápil ledový vítr. "Byl jsem rád, že mi přišli na pomoc kamarádi," poznamenal. Stejně asi, jak poznamenal, stavbu Krakonoše opět odstůně. "Už, jsem se musel dopovat různými medikamenty, protože mě bolelo v krku. Zahříval jsem se sice čajem s rumem, to ale taky nemůžete dělat pořád, bůh ví, jak by vládce hor nakonec vypadal," dodal.   Obří socha vzniká ze sněhu shrabaného z jilemnického náměstí i dovezeného z dalších míst. Pracuje se pomalu, postupně, dílo je třeba čas od času pokropit vodou a nechat působit mráz. Josef Dufek využívá jen nejnutnější nářadí. "V období mezi válkami sochu Krakonoše vytvářel můj děda, já se to vůbec nemusel učit, přišlo to úplně samo." vzpomíná Dufek. Osmimetrová socha vládce hor je podle něj každý rok trochu jiná, Krakonoš ale vždy stojí zády k radnici a dívá se k horám.   V posledních letech autor stále častěji bojuje s vandaly, kteří v noci ledovou sochu poškozují. Také proto se její vzhled každoročně mění, protože je třeba především zamezit, aby na ni šlo vylézt. I kvůli vandalům staví vždy v posledních letech sochu až po Novém roce. "Jednou jsem ji postavil už kolem Vánoc, pak přišla obleva a musel jsem ji opravit a po Silvestru znovu, protože ji při oslavách značně poškodili," vysvětlil Dufek. Sochu tak vytváří většinou v prvních dvou týdnech po Novém roce a symbolicky si ji tak dává k narozeninám, které slaví 16. ledna.   ivc jnd  