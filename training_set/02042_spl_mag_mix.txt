 V Clarionu mohou lidé obdivovat kočky a pomoci zvířatům z útulků  --------------------    Ke zpravodajství: AUDIO; ilustrační FOTO ve Fotobance  ID foto: F201004270263101, F201004270264601, F201005020310201   --------------------    Praha 15. ledna (ČTK) - Obdivovatelé koček se dnes a v neděli mohou v pražském hotelu Clarion potěšit pohledem na chlupaté krasavce a krasavice všech plemen. Na druhé mezinárodní výstavě koček navážou kontakt s chovateli a také mohou přispět opuštěným kočičkám z útulků, které mají v rámci mezinárodního klání svoji malou výstavu. Milovníci zvířat si mohou odnést útulkovou kočku a poskytnout jí domov.   "Na mezinárodní výstavu je přihlášeno 550 koček všech plemen, včetně neuznaných, z ČR, Itálie, Polska a Německa. Hodnotit je bude mezinárodní porota," řekla ČTK Lenka Hrabcová z pořádajícího Sdružení chovatelů koček.   Cenu "best in" si z výstavy odnesou nejlepší kočka a kocour, kastrát, mládě či nejlepší zvíře mladého chovatele. Šanci na cenu mají i nejlepší domácí kočka nebo kocour a nejlepší veterán.   V doprovodném programu je módní přehlídka studentek oděvní školy a pro děti malování na obličej. Po oba dny mohou lidé přijít od 10:00 do 18:00, dospělí platí 70 korun, děti 30 korun, rodinné vstupné vyjde na stovku.   Kdo už si vstupné zaplatí, může zdarma navštívit výstavu opuštěných koček ze čtyř pražských útulků a pořídit si domů nového kamaráda. Na výběr budou zhruba čtyři desítky zvířat. Všechna jsou veterinárně ošetřená, zdravá a očkovaná, zvířata starší osmi měsíců také kastrovaná, řekla ČTK Dana Javůrková z občanského sdružení Podbrdsko.   "Kdyby si lidé chtěli odnést kočičku, sepisuje se krátká smlouva, ve které se budoucí majitelé zavážou, že se o kočičku budou starat, jednou za rok ji naočkují, a v případě, že je to mladá nevykastrovaná kočička, dají ji kastrovat," upřesnila. Kdo si zatím kočku vzít domů nemůže, ale časem by si ji pořídit chtěl, může se alespoň poradit, co všechno pro ni má doma připravit. Nechá-li kontakt, sdružení se mu sama s nabídkou ozvou.   Za kočky přijímají útulky příspěvek na veterinární péči, za nekastrovanou 400 až 500 korun, za kastrovanou 600 až 800 korun. Za tyto peníze pak ošetřují další kočky, které čekají v útulcích na nový domov. Na výstavě bude charitativní krámek s nabídkou pelíšků či hraček pro kočky. Výtěžek také dostanou útulky.   nam dr    