 Western bratrů Coenových se v českých kinech objeví 17. února  --------------------    Ke zpravodajství: FOTO ve Fotobance  ID foto: P201012150100701, P201012150102201, F201101070056101   --------------------    Praha 24. ledna (ČTK) - Odpověď na to, jak velkou kuráž musí mít čtrnáctiletá holka, aby pomstila tátovu smrt, nabízejí nejúspěšnější hollywoodští bratři Joel a Ethan Coenovi ve svém temném westernu. Pod názvem Opravdová kuráž se v českých kinech objeví od 17. února. Snímek dnes představila na projekci v Praze distribuční společnost Bontonfilm.   Představitelka hlavní role Hailee Steinfeldová je označována za herecký objev. Na krvavé cestě za mstou ji doprovázejí oscarový herec Jeff Bridges jako jednooký šerif a Matt Damon v roli texaského rangera. Vraha, který následně prchnul do indiánských teritorií, kam na něj světská spravedlnost dosáhne jen těžko, ztvárnil Josh Brolin.   Film vznikl podle románu Charlese Portise, který už se na plátně objevil v roce 1969 pod názvem Maršál s Johnem Waynem v hlavní roli. Oba oscaroví sourozenci však nenatočili jeho remake; předlohu, která se stala povinnou školní četbou, znovu adaptovali.   "Příběh vypráví přemoudřelá čtrnáctiletá holka - právě tím je výjimečně silný a zároveň zábavný. Připomíná to Alenku v říši divů, protože i tady se hlavní hrdinka ocitá v prostředí, které je mírně exotické," uvedl v distribučních materiálech Ethan Coen. Díky tomu mohl se svým bratrem zkombinovat osvědčené prostředky, kvůli kterým už doma nemají kam dávat další filmové ceny - obnažené emoce, černý humor, bizarní momenty a syrovou brutální realitu.   Do hlavní role po úmorném několikaměsíčním castingu obsadili děvče, které prý kvůli autenticitě dorazilo v rozdrbaných šatech z Armády spásy. Poté, co zhlédli tisíce uchazeček na různých místech, nakonec vybrali třináctiletou dívku z okolí Los Angeles.   Příběh se odehrává v 70. letech 19. století v pohraniční oblasti Ameriky. V produkčním týmu byli spolupracovníci bratří Coenových z mnoha minulých projektů - vedoucí kameraman Roger Deakins nominovaný na Oscara (Muž, který nebyl, Bratříčku, kde jsi?), výkonný producent Jess Gonchor (Capote, Tahle země není pro starý) a kostýmní výtvarnice Mary Zophresová (Chyť mě, když to dokážeš, Bratříčku, kde jsi?).   Slovní spojení "opravdová kuráž" se stalo synonymem cílevědomé odvahy, kterou člověk prokazuje i přes nepříznivé okolnosti a podmínky. Avšak příběh je o něčem víc než jen o odvaze. Vyprávění poukazuje také na neklid americké duše a její neustálý boj mezi touhou po dobrodružství a potřebou domova, mezi touhou napravovat křivdy a cenou, kterou za to zaplatí.   "Za všechno se na tomhle světě platí. Nic není zadarmo, kromě milosti boží," říká hlavní hrdinka v úvodu snímku.   Román je jednoznačně westernem, tedy žánrem, který Coenové chtěli zpracovat poprvé. Přestože někdo by mohl do stejné kategorie řadit i jejich film Tahle země není pro starý, Joel a Ethan jej považují spíše za moderní thriller. Bridgese prý nápad smíchat "věrohodný rytmus a hlučné veselí knihy" s filmovým přístupem Coenových nadchl.   Jiří Borovička jnd  