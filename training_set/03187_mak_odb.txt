 V Olomouckém kraji se v dubnu snížila nezaměstnanost na 11,3 pct  --------------------    Ke zpravodajství: GRAFIKA   Doplnili jsme informace olomouckého úřadu práce ve 2., 3., 4. a v 6. odstavci.   --------------------    Olomouc 9. května (ČTK) - V Olomouckém kraji se v dubnu snížila míra nezaměstnanosti o 0,8 procentního bodu na 11,3 procenta. Úřady práce z regionu registrovaly na konci uplynulého měsíce 35.992 dosažitelných uchazečů o zaměstnání, tedy těch, kteří mohou hned nastoupit do práce. Meziměsíčně se jejich počet snížil o 2940. Uvedlo to ministerstvo práce a sociálních věcí. Loni na konci dubna hledalo v kraji práci 38.159 lidí, míra nezaměstnanosti tehdy dosahovala 11,5 procenta.   Celkový počet uchazečů o práci, kam patří i nezaměstnaní lidé na nemocenské, na rodičovské dovolené a účastníci rekvalifikačních kurzů, v uplynulém měsíci v kraji klesl z březnových 40.766 osob na 37.707 lidí. "Jedná se o druhý největší meziměsíční pokles počtu uchazečů od vzniku krajského uspořádání. Je vidět to, že se již projevuje oživení trhu práce," řekl dnes novinářům analytik olomouckého úřadu práce Jaroslav Mikšaník.   Doplnil, že v dubnu žádný úřad práce z regionu nezaznamenal větší příliv uchazečů od jednoho zaměstnavatele. Hromadné propouštění pracovníci úřadů práce zatím nemají hlášeno ani na další měsíce. "Předpokládáme, že v následujících minimálně dvou měsících bude nezaměstnanost dále klesat," uvedl Mikšaník.   Nezaměstnanost v dubnu klesla ve všech pěti okresech Olomouckého kraje. Nejvíce, o 2,7 procentního bodu na 16,3 procenta, šla dolů na Jesenicku. "Přestože největší snížení zaznamenal okres Jeseník, na úrovni okresů v ČR stále vykazuje nejvyšší míru nezaměstnanosti, na druhém místě je okres Most," řekl analytik olomouckého úřadu práce.   Na Šumpersku a Olomoucku ministerstvo hlásí shodné snížení nezaměstnanosti, a to o 0,8 procentního bodu. V případě Šumperska činila 12,1 procenta, na Olomoucku 10,2 procenta. Na Přerovsku se nezaměstnanost v dubnu snížila o 0,6 procentního bodu na 12 procent, na Prostějovsku o 0,5 procentního bodu na 10,1 procenta.   V mezikrajském srovnání míry nezaměstnanosti Olomouckému kraji patří třetí příčka od konce, hůře na tom byl jen Ústecký a Moravskoslezský kraj. Oproti březnu si však olomoucký region o jedno místo polepšil. V celém Česku nezaměstnanost v minulém měsíci poklesla 0,6 procentního bodu na 8,6 procenta.     Ukazatele nezaměstnanosti v Olomouckém kraji:     Okres             Počet nezaměstnaných, březen  Počet nezaměstnaných, duben  Míra nezaměstnanosti (v pct), březen  Míra nezaměstnanosti (v pct), duben     Jeseník  3657 (3942)  3071 (3388)  19,0  16,3     Olomouc  12.986 (13.298)  12.041 (12.377)  11,0  10,2     Prostějov  5761 (6249)  5515 (5967)  10,6  10,1     Přerov  8607 (8961)  8052 (8368)  12,6  12,0     Šumperk  7921 (8316)  7313 (7607)  12,9  12,1     kraj  38.932  (40.766)             35.992 (37.707)   12,1  11,3     (čísla v závorkách označují celkový počet nezaměstnaných)   zdroj: MPSV   orv snm  