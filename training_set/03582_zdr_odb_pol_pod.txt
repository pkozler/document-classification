 Pardubický kraj připravuje krizový scénář pro nemocnice  --------------------    Ke zpravodajství: AUDIO   Změnili jsme titulek, zprávu jsme aktualizovali v 1. až 4. odstavci.   --------------------    Pardubice 3. ledna (ČTK) - Pardubický kraj připravuje krizový scénář pro nemocnice, které evidují desítky výpovědí lékařů. V případě, že skutečně odejdou, hrozí omezení péče. Po dnešní schůzce s řediteli nemocnic hejtman Radko Martínek (ČSSD) ČTK řekl, že situace je dramatická.   "Bohužel situace je dramatická, jednak v počtu lékařů a ještě horší je ve struktuře výpovědí, jsou odbornosti, které jsou nepostradatelné," řekl hejtman.   Upozornil na to, že jde o systémový problém, který by mělo řešit ministerstvo zdravotnictví. Kraj nyní připravuje scénář, jak prioritně zajistit akutní péči, potom lůžkovou a ambulantní. O omezování či zavírání jednotlivých oddělení hejtman zatím nehovořil.   Se zástupci nemocnic se bude vedení kraje scházet každé pondělí až do vyřešení krize, případně do 1. března. Chystá také schůzku s lékařskými odbory. "Shodli jsme se na tom, že se budeme snažit omezit čerpání dovolených na minimální možnou míru, pokud to půjde, něco lékařům proplatíme," řekl hejtman.   Nemocnice stále aktualizují počty výpovědí. Z nemocnice v Ústí nad Orlicí chce odejít více než čtvrtina lékařů, v Pardubicích a Chrudimi podalo výpověď zhruba 40 procent lékařů. Svitavskou nemocnici se chystá opustit asi 30 procent odborníků. V litomyšlské nemocnici je situace relativně nejlepší, vedení eviduje jen přes šest procent výpovědí.   "Je potřeba s lékaři jednat. Jinak to může vést zejména na západě kraje výrazně k omezení lůžkové a akutní péče. Pak přicházejí v úvahu scénáře typu soustředění péče do jedné nemocnice a podobně," řekl ředitel Chrudimské nemocnice a koordinátor LOK pro Pardubický kraj Tomáš Vondráček.   Z nemocnic chtějí odejít většinou mladí lékaři napříč obory. Například ve Svitavách jde zejména o chirurgy a internisty. "Připravujeme analýzu, jednáme s primáři, v jakém rozsahu jsme schopni od března zabezpečit lékařskou péči," řekl ředitel nemocnice Pavel Havíř.   Stránky kampaně Děkujeme, odcházíme aktuálně evidují 3810 výpovědí lékařů. Kampaň lékařských odborů požaduje, aby základní plat lékaře stoupl podle kvalifikace na 1,5 až trojnásobek průměrného platu. Průměrný plat českého lékaře je zhruba 45.000 až 50.000 korun.   jlc mol  