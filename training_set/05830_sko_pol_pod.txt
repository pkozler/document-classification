 Studenti Gymnázia Frýdlant vyjádří nesouhlas s jeho sloučením  Liberec 30. ledna (ČTK) - Studenti frýdlantského gymnázia uspořádají v pondělí v centru Liberce happening, kterým vyjádří svůj nesouhlas s plány libereckého hejtmanství jejich školu sloučit. Akce bude pojata jako symbolický pohřeb vzdělanosti. Podle pořadatelů ze studentské iniciativy Děkujeme, zůstáváme! by se jí mohlo zúčastnit kolem stovky mladých lidí. Gymnázium se má podle plánů kraje sloučit se Střední školou hospodářskou a lesnickou. Osmileté studium má skončit úplně.   Studentka gymnázia a jedna z organizátorek Charlota Dědková zdůraznila, že akce nebude v pravém smyslu protestem či demonstrací. "Hlavním cílem, který tato akce má, je informovat o tom veřejnost. A informovat ji tak, aby nezůstala lhostejná," vysvětlila organizátorka.   Pomyslný pohřební průvod se vydá v 13:45 z libereckého vlakového nádraží směrem k sídlu krajského úřadu, kde studenti předají petici a zazpívají smuteční píseň. Průvod, který má podle studentů veřejnost upozorňovat na 'zdravotní stav Vzdělanosti', poté zamíří na centrální náměstí Dr. Edvarda Beneše, kde zazní smuteční řeč. "Počítáme, že se zúčastní stovka lidí, možná i víc," dodala Dědková.   Proti plánům hejtmanství na sloučení škol a zrušení osmileté výuky se staví i frýdlantská radnice. "Pokud není Liberecký kraj ochoten zřizovat osmileté Gymnázium Frýdlant v jeho nedílné plnohodnotné formě, město Frýdlant je připraveno gymnázium převzít jako jeho zřizovatel," uvedl frýdlantský starosta Dan Ramzer (ODS).   Liberecké hejtmanství chce v následujících letech sloučit hned několik středních škol. Důvodem je především nadbytečná kapacita. Kromě frýdlantského gymnázia se nejvýraznější změny mají dotknout ještě jabloneckého Gymnázia U Balvanu, Gymnázia Mimoň a Střední průmyslové školy textilní v Liberci. Otazník stále visí i nad osudem sklářské školy v Kamenickém Šenově.   jem snm  