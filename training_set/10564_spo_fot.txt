 Jablonec, Ústí a Olomouc jsou v semifinále Tipsport ligy  --------------------    Ke zpravodajství: FOTO/aktuality   --------------------    Praha 22. ledna (ČTK) - Do semifinále zimní Tipsport ligy se po dnešních výhrách probojovali fotbalisté Olomouce, Jablonce a Ústí nad Labem. Poslední místo zabere vítěz slovenské baráže mezi Žilinou a Zlatými Moravci. V dalších přípravných zápasech znovu neuspěla pražská Sparta, která prohrála i svůj druhý zápas na turnaji v Dubaji. Po prohře 0:3 s Petrohradem ji čeká boj o 5. místo.   Jablonec si triumf v pražské skupině A Tipsport ligy zajistil výhrou 3:2 nad Bohemians 1905, o které rozhodl hattrickem útočník Lafata. Na postupu svěřenců Františka Komňackého nic nemůže změnit ani Příbram, která se ještě může na Severočechy bodově dotáhnout, ale ve vzájemném zápase prohrála.   Z děčínské skupiny B překvapivě postoupil poslední celek ligové tabulky Ústí nad Labem. To zvítězilo 3:1 nad Kladnem a využilo zaváhání Teplic, které jen remizovaly 2:2 s Libercem. Dvěma góly se na výhře Ústí podílel Gibala. Za Liberec se rovněž dvakrát trefil Nezmar.   Jediným českým celkem, který společně se slovenskou Žilinou zatím v turnaji nenašel přemožitele, je Olomouc. Sigma si poradila 4:1 se Znojmem a vyhrála skupinu před Brnem. Po dvou gólech zaznamenali Doležal a Janotka.   Sparta na turnaji MatchWorld Cup v Dubaji znovu inkasovala tři branky, přestože proti Petrohradu nastoupila v takřka kompletní sestavě. Chyběl jen lehce zraněný Bony Wilfried. Ve středu obrany vedle Tomáše Řepky nastoupil Lukáš Hejda. Ovšem právě středem obrany šla pár vteřin po výkopu první akce, na jejímž konci byl všudybyl Keržakov, jenž dostal Zenit do vedení. To ruský mistr ještě navýšil, naopak Sparta se neprosadila.   V obraně nedařilo ani ligovému lídrovi Plzni, která doma jen remizovala 3:3 s druholigovým Mostem. Trenér Pavel Vrba byl s hrou obrany, v níž nechyběla posila Neuwirth, hodně nespokojen. "Všechny tři góly jsme soupeři darovali. Udělali jsme spoustu chyb v rozehrávce a zápas jsme v defenzivě nezvládli. Nebyli jsme zodpovědní při hře dozadu, a to se nám vymstilo," řekl Vrba.   svd ura  