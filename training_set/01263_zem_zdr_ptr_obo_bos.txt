 Německé vepřové s dioxinem bylo prodáno i do Česka a Polska  rozšířili jsme o vyjádření mluvčího SVS Dubna v 5., a 6. odstavci. a předsedy  Českého svazu zpracovatelů v 7. odstavci   --------------------    Berlín/Hannover 13. ledna (ČTK) - Vepřové maso z německého chovu kontaminované rakovinotvorným dioxinem bylo začátkem ledna zčásti prodáno i do Česka a Polska, zčásti se ještě vyšetřuje, kde skončilo. Oznámilo to dnes ministerstvo zdravotnictví spolkové země Sasko-Anhaltsko, které citovala agentura AFP. Agentura dodává, že toto maso bylo už očividně dávno zkonzumováno.   Nadlimitní množství dioxinu ve vepřovém mase vyšlo v Německu najevo v úterý. Maso pocházelo z výkrmny v dolnosaském okrese Verden, odkud bylo od začátku do konce prosince dodáno na jatka ve Weissenfelsu ve spolkové zemi Sasko-Anhaltsko 180 vepřů. Výkrmna byla uzavřena začátkem ledna, jateční podnik Tönnies byl ale o přítomnosti dioxinu v těle zvířat informován až 11. ledna, napsala agentura AFP.   Maso ze 35 vepřů, přivezených na jatka 30. prosince, bylo prodáno jednomu podniku v Polsku a dvěma dalším zpracovatelům v České republice, sdělilo v dnešní tiskové zprávě zemské ministerstvo zdravotnictví v Magdeburku. Jak dále uvedlo, o získaných poznatcích informuje spolkový úřad pro ochranu spotřebitelů a nezávadnost potravin, který předává informace jednotlivým spolkovým zemím i cizím státům, kam bylo kontaminované maso dodáno.   České úřady podle agentury AFP uvedly, že přijmou konkrétní opatření, až budou znát podrobnosti. "Němečtí odborníci soudí, že dávka dioxinu obsažená v kontaminovaných potravinách není nebezpečná pro zdraví spotřebitelů," řekl na dotaz agentury AFP mluvčí Státní veterinární správy Josef Duben.   "Do této chvíle jsme z Německa neobdrželi žádnou oficiální zprávu, takovýmto způsobem se nekomunikuje. Pokud obdržíme konkrétní informaci, můžeme tu dotyčnou zásilku dohledat," řekl ČTK Státní veterinární správy (SVS) Josef Duben. Podle něho má veterinární autorita dotyčné země při zjištění jakéhokoliv problému informaci vložit do takzvaného systému rychlého varování, což se nestalo.   Ačkoliv SVS dosud nedostala oficiální informaci, neznamená to podle něho, že bude SVS nečinná. "Pakliže tato informace už byla vypuštěna, znamená to pro SVS nečekat a pídit se, jestli se to opravdu zakládá na pravdě nebo je to nějaký předpoklad německého ministerstva zdravotnictví. "Do konce měsíce odebíráme vzorky z masa pocházející z těch oblastí, kde byly nějaké problémy z jištěny, bez ohledu na to, jestli směřovaly přes Německo či Polsko," řekl ČTK Duben.   Předseda Českého svazu zpracovatelů masa Jaromír Kloud na dotaz ČTK dodal, že budou žádat vysvětlení po SVS, ale že se tomu v podstatě nedá zabránit. "Hranice jsou volné, obchodují soukromé firmy," řekl večer ČTK.   Polské úřady reagovaly prohlášením, že jsou danou informací "veskrze překvapeny". "Žádnou takovou informaci jsme nedostali," citovala agentura AFP představitele polské veterinární správy Janusze Zwiazeka.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat.   tw mha  