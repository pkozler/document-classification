 Ochlazení oživilo provoz lyžařských areálů v Pardubickém kraji  Pardubice 20. ledna (ČTK) - Ochlazení a čerstvý sníh oživily provoz lyžařských středisek v Pardubickém kraji. O víkendu by měly fungovat i vleky v níže položených oblastech, které se kvůli oblevě musely přechodně zastavit. Provozovatelé také využívají nízké teploty k dalšímu dosněžování.   Kolem 50 centimetrů s dvěma centimetry nového sněhu leží na sjezdovkách v Dolní Moravě na Orlickoústecku. K dispozici je asi sedm kilometrů sjezdových tratí, 2,5 kilometru dlouhá sáňkařská dráha a 20 kilometrů běžeckých stop.   Většinu sjezdovek mohou lyžaři využít také v areálu Skiregion Buková hora, který sdružuje střediska Čenkovice a Červená Voda. Pro vyznavače běžeckého lyžování je připraveno více než 60 kilometrů strojově upravovaných lyžařských tras.   Na svazích u Hlinska na Chrudimsku je souvislá vrstva 30 až 50 centimetrů upraveného sněhu. V provozu je i dětská sjezdovka. Bez přerušení se lyžuje rovněž na svahu u Poličky na Svitavsku a ve Ski areálu Peklák u České Třebové.   Po přestávce způsobené oblevou by se měly rozjet i vleky v Přívratu na Orlickoústecku. "Pokud se ochladí dle předpovědi, v sobotu znovu pojedeme," uvedli provozovatelé.   dos hš  