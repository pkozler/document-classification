 Velké firmy v Tokiu a okolí musely začít šetřit energií  Tokio 1. července (ČTK) - Japonská vláda dnes začala omezovat množství energie, které mohou spotřebovat firmy, obchodní centra a další velcí spotřebitelé. Podle agentury AP si Tokio tímto krokem chce poradit s nedostatkem energie, který způsobila jaderná krize po březnovém zemětřesení.   Velké firmy, úřední budovy, univerzity a nákupní střediska v Tokiu a jeho okolí musí spotřebovávat o 15 procent elektřiny méně než před rokem. Omezení platí ve všední dny v době od 09:00 do 20:00, a to od dnešního dne do 22. září. Tomu, kdo nařízení poruší, hrozí pokuta až ve výši milionu jenů (207.000 korun).   Některé společnosti již oznámily, jakým způsobem budou šetřit. Například firma Sony posunula začátek pracovního dne o hodinu dopředu na 08:30 a po 18:00 hodině chce ve své centrále vypínat klimatizaci. Tokijská burza zase do konce září nebude přijímat návštěvníky a ušetří tak za osvětlení a klimatizaci v návštěvnických prostorách.   Omezení se nevztahuje na domácnosti. I ty však japonská vláda vyzvala k úsporám energie.   Nedostatek elektrické energie v částech Japonska způsobilo vážné poškození jaderné elektrárny Fukušima 1 rozsáhlým březnovým zemětřesením a ničivou vlnou cunami. Energetická společnost TEPCO očekává, že bude do oblasti Tokia schopna v červenci dodat 53,8 milionu kilowattů, poptávka se přitom odhaduje na 60 milionů kilowattů.   mtw mha  