 Chelsea prohrála ve Wolverhamptonu, Arsenal remizoval se City  Doplnili jsme poslední dva odstavce.   --------------------    Londýn 5. ledna (ČTK) - Krize fotbalistů Chelsea se nadále prohlubuje. Obhájce titulu v 22. kole anglické ligy dokonce prohrál 0:1 na půdě dosud posledního Wolverhamptonu. Ve šlágru kola Arsenal doma uhrál bezbrankovou remízu s Manchesterem City, na který z třetího místa nadále ztrácí dva body. Radost z výsledku má především vedoucí Manchester United, který vede o dva body a má zápas k dobru.   Chelsea porazila Wolverhampton ve všech pěti vzájemných zápasech v Premier League, tentokrát se jí však nepovedl už úvod zápasu. Brankář Petr Čech nejprve zneškodnil šanci, soupeř však poté rozehrál rohový kop, po kterém se do vlastní branky trefil pravý bek Bosingwa. Čech na jeho teč nemohl reagovat.   Favorizovaní hosté se sice snažili o otočení nepříznivého výsledku, ovšem v koncovce byli nepřesní nebo je vychytal brankář Hennesey. Ten se vytáhl především reflexivním zásahem proti pokusu Kaloua do protipohybu nebo rychlým vyběhnutím při Anelkově šanci.   Wolverhampton tak udržel třetí čisté konto během posledních pěti zápasů a po výhře nad Liverpoolem si připsal další cenný skalp. Naopak Chelsea po osmé ztrátě z posledních devíti zápasů ztrácí na čelo již devět bodů a budoucnost trenéra Carla Ancelottiho je hodně nejistá.   Spekulace ohledně budoucnosti trenéra jsou častým tématem i v Liverpoolu, který dnes prohrál jednoznačně 1:3 na půdě Blackburnu a ještě tak zhoršil situaci kouče Roye Hodgsona. Soupeř pražské Sparty v Evropské lize venku nevyhrál od konce října.    Liverpool nastoupil v sestavě: Reina - Johnson, Kyrgiakos (51. Agger), Škrtel, Konchesky - Cole, Gerrard, Lucas, Maxi (58. Kuijt) - Torres, N'Gog.   Radost nezavládla ani v Arsenalu, který sice ve šlágru kola přehrával Manchester City, ale gól nevstřelil. Výsledkem tak byla bezbranková remíza. V koncovce zklamal především Van Persie, který se dostal do několika slibných pozic, ale gólmana Harta nepřekonal.   Stejným výsledkem skončil vzájemný souboj i v minulé sezoně. City tak čekají na výhru na půdě Arsenalu od roku 1975 již celkem 27 zápasů. Tomáš Rosický dnes v dresu Arsenalu do hry nezasáhl.   Na poslední místo tabulky spadl West Ham, který utrpěl debakl 0:5 na půdě nováčka z Newcastlu. Hattrickem k tomu přispěl irský útočník Best, který se poprvé objevil v základní sestavě. První poločas odehrál za Kladiváře český záložník Radoslav Kováč.   Sunderland zvítězil nad Aston Villou 1:0 a připsal si tak již jedenácté čisté konto v sezoně. V této statistice se tak druhý za Manchesterem City, který dnes neinkasoval podvanácté.   svd nkr  