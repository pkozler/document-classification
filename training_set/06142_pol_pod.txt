 V ČSSD považují nominaci Dienstbiera do senátních voleb za jistou  Praha 25. ledna (ČTK) - Stínový ministr spravedlnosti ČSSD Jiří Dienstbier, syn zesnulého senátora Jiřího Dienstbiera, má podle kuloárových informací nominaci do senátních voleb na Kladensku od krajského výboru středočeské ČSSD jistou. Členů výboru je 12 a jen kladenští sociální demokraté by raději poslali do volebního boje svého kandidáta Zdeňka Syblíka, který je náměstkem kladenského primátora, řekl ČTK člen výboru.   Jejich kolegové z okresu Praha západ, jehož část patří do volebního okrsku, sice podali také vlastní návrhy kandidátů, ale prohlásili, že se podřídí doporučení Lidového domu. Stranické předsednictvo v pátek 21. ledna doporučilo Dienstbiera.     Členové krajského výboru budou vybírat kandidáta v tajné volbě z pěti návrhů. Vedle Dientsbiera a Syblíka to jsou Martin Houdek, Kateřina Pancová a Ladislav Svoboda.   Dienstbier je znám tím, že jako volební lídr pražské ČSSD odmítl podpořit koalici sociálních a občanských demokratů na magistrátu. Patří ke stoupencům nynějšího šéfa sociální demokracie Bohuslava Sobotky, který se v březnu na stranickém sjezdu v Brně utká o předsednické křeslo s jihomoravským hejtmanem Michalem Haškem. Dienstbier podle Sobotky "zosobňuje hodnoty ČSSD a morální integritu".   Proti Dienstbierově kandidatuře, který má také nominaci na místopředsedu ČSSD, nic nenamítají ani Haškovi středočeští stoupenci. Místopředseda ČSSD Milan Urban, který je z Kutnohorska, ČTK řekl, že s Dienstbierovou kandidaturou nemá problém. Podpořil ho i Haškův stoupenec, šéf pražských sociálních demokratů Petr Hulinský.   ČSSD považuje doplňovací senátní volby na Kladensku za velmi důležité, proto výběru kandidáta věnuje od počátku zvýšenou pozornost i celostranické vedení. Nejsilnější opoziční straně totiž jde o obnovení většiny v 81členné horní parlamentní komoře, kde má ČSSD nyní 40 senátorů.   Sociální demokraté proto nesou nelibě, že prezident Václav Klaus vyhlásil první kolo doplňovacích voleb na 18. a 19. března, kdy se bude konat v Brně sjezd ČSSD, na němž se bude volit nový předseda strany. Dienstbier Klausovi vytkl i to, že vyhlásil termín voleb ještě před pohřbem jeho otce.   Kandidát ČSSD se utká s primátorem Kladna Danem Jiránkem z ODS a se starostou Kmetiněvsi Luďkem Kvapilem z TOP 09 a Starostové. Politické seskupení Lepší Kladno chce poslat do volebního boje stomatologa Karla Protivu, KSČM uvažuje o kandidatuře starosty Drnku Zdeňkovi Levém. Do volebního klání chce vstoupit i bývalý majitel kladenských oceláren Vladimír Stehlík a bývalá europoslankyně Jana Bobošíková.   vh rot  