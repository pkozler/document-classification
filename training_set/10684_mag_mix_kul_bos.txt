 Před třemi lety se v Las Vegas oženil Karel Gott  --------------------    Ke zpravodajství: FOTO ve Fotobance  ID foto: F200801140092601, P200801140716401, F201002140211001, FO00480583   --------------------    Las Vegas/Praha 6. ledna (ČTK) - Nejpopulárnější český zpěvák a proslulý milovník žen Karel Gott se před třemi lety, 7. ledna 2008, poprvé oženil. Vzal si svou dlouholetou přítelkyni Ivanu Macháčkovou, s níž měl v té době dvacetiměsíční dceru Charlotte Ellu. Obřad se konal ve svatební kapli v americkém Las Vegas.   Bývalá produkční Macháčková, rodačka z Opavy a vystudovaná zdravotní sestra, si zvolila příjmení Gottová. Tehdy osmašedesátiletý zpěvák spolu s o 36 let mladší novomanželkou zároveň potvrdili, že čekají druhé dítě. V květnu 2008 se jim pak narodila další dcera Nelly Sofie. Z předchozích vztahů má mnohonásobný Zlatý a Český slavík dvě dospělé dcery - Dominiku a Lucii.   Gott si vybral Las Vegas jako místo sňatku, neboť jej ke městu zábavy a hazardu váže velmi silné pouto. "Vystupovaly zde největší legendy světové hudby a showbyznysu. Právě v hotelu Frontier, kde jsem měl v roce 1967 půlroční angažmá, začala také moje zahraniční kariéra," uvedl zpěvák. K volbě Las Vegas jej přimělo i to, že je to místo mnoha svatebních kaplí a rychlé sňatky jsou zde na denním pořádku.   tom ped    