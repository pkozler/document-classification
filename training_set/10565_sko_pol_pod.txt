 Pardubický kraj chystá přijímací testy na střední školy nanečisto  Pardubice 17. ledna (ČTK) - Žáci devátých tříd, kteří se hlásí v Pardubickém kraji na středoškolské obory ukončené maturitou, si budou moci vyzkoušet přijímací zkoušky nanečisto. Jednotné přijímací řízení zavede poprvé 52 škol zřizovaných krajem, nepřistoupily na ně pouze dvě, uvedla dnes na setkání se starosty obcí s rozšířenou působností krajská radní pro školství Jana Pernicová. Výsledky zkoušek budou vzápětí vyhodnoceny.   Přijímací řízení si budou moci žáci vyzkoušet 28. února a 1., 2. a 4. března. Testy budou z českého jazyka, matematiky a studijních předpokladů. Vlastní písemné přijímací zkoušky se uskuteční od 26. do 28. dubna, poslední den odpoledne by již měly být k dispozici výsledky. K vytvoření testů si kraj vybral společnost Scio, která se zřejmě ujme i jejich vyhodnocování. Pro gymnázia a obchodní akademie budou testy posuzovány podle přísnějších kritérií. Podrobnosti jsou uvedeny na webu  www.pardubickykraj.cz , do konce ledna bude také zveřejněn seznam škol, na něž jsou zkoušky povinné. Výsledky testů mohou posloužit i pro další kola přijímacích řízení, žák je však může absolvovat znovu.   dos sap  