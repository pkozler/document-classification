 Obhájci Ghailaniho požadují jeho úplné očištění  Washington 12. ledna (ČTK) - Obájci vězně z Guantánama Ahmeda Khalfana Ghailaniho žádají soud, aby jejich klienta zbavil obvinění z terorismu. Ghailani byl v listopadu shledán vinným v jediném z 285 bodů obžaloby a hrozí mu 20 let vězení. Jeho právníci ale tvrdí, že když porota naprostou většinu obvinění zamítla, znamená to, že obžaloba jako celek je nedůvěryhodná a měla by být zamítnuta. Informovala o tom dnes agentura Reuters.   Tanzanec Ghailani byl obviněn z podílu na přípravě teroristických útoků proti americkým ambasádám v Keni a Tanzanii v roce 1998, při kterých přišlo o život 224 lidí. Soud ho v listopadu shledal vinným ze spiknutí za účelem poškození či zničení amerického majetku. Naopak ho zprostil několikanásobného obvinění z vraždy a z pokusu o vraždu.   Obhájci tvrdí, že obvinění by mělo být zrušeno zcela. "Porota neuvěřila, že vláda prokázala (Ghailanimu) v tomto případu vinu," uvedli.   Soud o požadavku obhajoby rozhodne 20. ledna. Státní zastupitelství nicméně tvrdí, že není žádný důvod pro zrušení jediného bodu obžaloby, z něhož byl Ghailani usvědčen.   "(Ghailani) byl shledán vinným na základě jednoznačných důkazů. Neměl by být očištěn jen proto, že byl zproštěn ostatních obvinění," uvedli žalobci.   Definitivní verdikt nad Ghailanim má být vynesen 25. ledna. Pokud soud nevyhoví žádosti obhájců na zrušení obvinění, bude Tanzanec odsouzen přinejmenším ke 20 letům vězení. Stále mu ale hrozí i doživotí.   Ghailani požádal státní zastupitelství, aby neusilovalo o nejpřísnější možný trest. Argumentoval tím, že byl ve věznici mučen. Představitelé americké vlády ale tvrdí, že atentát proti ambasádám byl natolik závažný zločin, že neumožňuje shovívavost.   Ghailani je prvním zajatcem z americké věznice na Guantánamu, který stanul před civilním soudem.   str hej  