 Běloruská policie zadržela další opoziční aktivisty  Minsk 30. ledna (ČTK) - Skupina běloruských opozičních aktivistů se dnes před vazební věznicí tajné služby v Minsku pokusila uspořádat demonstraci, na níž chtěla vyjádřit solidaritu s třemi desítkami vězněných disidentů. Proti demonstrantům zasáhla policie, která sedm z nich zatkla.   Ve vazební věznici je kolem třiceti lidí, kteří byli loni v prosinci zadrženi při mohutné protivládní demonstraci v centru hlavního města. Minský soud v minulých dnech rozhodl o dočasném propuštění části z nich, včetně hlavního představitele běloruské opozice, básníka Uladzimira Njakljajeva. Jemu i všem ostatním obviněným hrozí trest až 15 let vězení.   Njakljajev se v loňských volbách postavil jako protikandidát prezidentovi Alexandru Lukašenkovi, stejně jako další tři opoziční politikové, kteří ve vězení stále zůstávají - Andrej Sannikav, Mikalaj Statkevič a Aljaksej Michalevič. Lukašenko podle oficiálních výsledků volby s přehledem vyhrál, ale opozice, a s ní i mnoho západních států, považuje volby za zfalšované.   Njakljajeva v sobotu v noci příslušníci tajné policie v kuklách dopravili domů, odkud se až do soudu nesmí vzdálit. Politik nesmí hovořit s novináři, podle očitých svědků je ve špatném fyzickém stavu, je pohublý a obtížně chodí.   Njakljajev se kromě své ženy Volgy a svého advokáta nesmí ani s nikým stýkat. Pokud toto pravidlo poruší, bude prý okamžitě převezen zpět do vazby. Nesmí se přiblížit ani k oknům svého bytu, v němž musel ubytovat i dva tajné policisty, kteří ho střeží.   Volga Njakljajevová novinářům řekla, že ve vězení se prudce zhoršil jeho zdravotní stav. Básník trpí vysokým krevním tlakem a ve věznici onemocněl bronchitidou.   Běloruské úřady neoznámily přesné datum soudu, ale předpokládá se, že by se mohl uskutečnit už v prvním únorovém týdnu.   jas mik  