 Západoevropské akcie v obavách z nepokojů v Egyptě klesly  Londýn 28. ledna (ČTK) - Akcie na západoevropských burzách dnes oslabily pod tlakem eskalujících nepokojů v Egyptě a jejich hlavní index ztratil téměř jedno procento. Zpráva o silném růstu spotřebních výdajů v USA investory nepřesvědčila, protože celkový růst ekonomiky byl slabší, než se čekalo.   Index předních západoevropských akciových titulů FTSEurofirst 300 v závěru klesl o 0,8 procenta na 1144,89 bodu. Za celý týden index nepatrně oslabil.   Dnes eskalovaly v Egyptě střety mezi vládními složkami a tisíci demonstrantů, kteří pokračovali v protestech proti prezidentovi Husnímu Mubarakovi. Jeho vláda vyhlásila zákaz nočního vycházení a proti demonstrantům byla vyslána armáda. Investoři se obávají zablokování Suezského průplavu, který je pro Evropu klíčovou přístupovou cestou k dovozu ropy a asijského zboží.   Americká ekonomika zrychlila na konci roku růst na 3,2 procenta ze 2,6 procenta ve třetím čtvrtletí, bylo to však o něco slabší, než se čekalo. Dobrou zprávou byl nejvyšší nárůst spotřebních výdajů za čtyři roky, to však trhu nestačilo. "Spotřební výdaje v údajích o HDP byly dobré, jestliže však celkový růst nepřekročí očekávání, na trh to nezapůsobí," řekl agentuře Reuters Heino Ruland, šéf frankfurtské firmy Ruland Research.   hp jw  