 Počet obětí záplav v Brazílii překročil 700, bilance není konečná  Rio de Janeiro 19. ledna (ČTK) - Počet obětí záplav a sesuvů půdy v brazilském státu Rio de Janeiro vzrostl na 702. Úřady se obávají, že bilance ještě není konečná, protože víc než 100 osob se nadále pohřešuje a stovky lidí zůstávají v oblastech, kde jim hrozí zavalení. V úterý to uvedla agentura Reuters.   Mnoho lidí zůstává odříznuto od světa, protože silnice a mosty strhla voda. Vojenské vrtulníky se snaží uvízlé lidi zachránit, armáda také vzduchem dopravuje zásoby lidem, kteří odmítají z ohrožených oblastí odejít. Jsou to převážně ti Brazilci, kteří se bojí, že jejich domovy budou vyrabovány.   Přívalové lijáky trvají už od minulého týdne a způsobily jednu z nejhorších katastrof v dějinách Ria de Janeiro. Sesuvy půdy a kamení spolu se záplavami zasáhly řadu měst, která obvykle slouží jako výletní místa o víkendech.   Nejvíc obětí zatím hlásí město Nova Friburgo, kde o život přišlo 335 lidí. Za ním je Teresópolis s 285 mrtvými. Záchranáři ale stále ještě ze sutin vyhrabávají těla obětí.   Brazilská prezidentka Dilma Rousseffová se v úterý setkala s představiteli Světové banky a jednala s nimi o detailech půjčky pro Rio de Janeiro, která by posloužila k likvidaci následků záplav. První část půjčky, 290 milionů dolarů (5,3 miliardy korun) z celkových 485 milionů dolarů (8,8 miliardy korun), by měla být uvolněna v nejbližších týdnech.   str  