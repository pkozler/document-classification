 Zábavu na brněnských plesech letos zpestří vystoupení hvězd  --------------------    Ke zpravodajství: ilustrační FOTO ve Fotobance  ID foto: P201011260182901, P201001300516601, P201011290186201, FO00499157   --------------------    Brno 2. ledna (ČTK) - Zábavu na hlavních akcích začínající plesové sezony v Brně zpestří milovníkům společenského tance vystoupení pěveckých hvězd a dalších umělců z Česka i ciziny. Představí se například Eva Urbanová, Karel Gott, zpěvačka Sandra a duo akrobatů Dae Men. K zajímavostem sezony patří mozartovský bál se škraboškami a rokokovými kostýmy v Redutě.   Národní divadlo letos 15. ledna uspořádá Ples před oponou v Mahenově divadle. Celé hlediště překryje parket a vytvoří s jevištěm jeden velký prostor pro tanec i sezení návštěvníků plesu. Akce se loni konala poprvé za velkého zájmu návštěvníků. "Hlavními hvězdami druhého ročníku budou světoznámá operní pěvkyně Eva Urbanová, německý zpěvák Lou Bega, proslulý především díky hitu Mambo No. 5, popová ikona Sandra nebo Miro Žbirka, který vystoupí se zpěvačkou Marthou," uvedl Pavel Bartošek z agentury, která ples spolupořádá.   Národní divadlo Brno se netají inspirací slavným vídeňským plesem. "Naší ambicí je vytvořit třetí vrchol trojúhelníku velkých kulturně-společenských akcí a zařadit se po bok vídeňského a bratislavského plesu v opeře," uvedl ředitel divadla Daniel Dvořák.   V Redutě, jedné z budov Národního divadla Brno, se 29. ledna koná ples v rokokovém duchu. Akce již počtvrté připomene narození skladatele Wolfganga Amadea Mozarta, který v Redutě před 244 lety jako jedenáctiletý chlapec koncertoval se svou sestřičkou. Mozartova hudba zazní v provedení velkého orchestru, sólistů brněnské opery, dýdžejů a talentovaných dětských interpretů. Mottem večera je setkávání tradice a současnosti.   Tanečnice a držitelka Ceny Thálie Hana Litterová naučí zájemce menuet, vznešený dvorský tanec Mozartovy doby. Program zpestří módní přehlídka a vystoupení akrobatického dua Dae Men, které zvítězilo v televizní show Česko Slovensko má talent.   Karel Gott zazpívá 16. ledna v Besedním domě na Diamantovém plese. Na stejném místě se 29. ledna koná Metropolitní ples, na kterém se brněnskému publiku připomene Orchestr Gustava Broma. "Kromě jeho vokalistů s orchestrem zazpívá také talentovaný Martin Chodúr. Program plesu doplní Tereza Černochová Trio a Plavci," uvedla Kateřina Červinková z agentury Mersey.   Jan Tomandl jnd  