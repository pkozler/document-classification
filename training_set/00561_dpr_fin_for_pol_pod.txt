 Ministerstvo dopravy kontroluje hospodaření Aeroklubu  Praha 2. května (ČTK) - Ministerstvo dopravy kontroluje údajně špatné hospodaření s dotacemi Aeroklubu ČR. Ministr dopravy Radek Šmerda má nyní na stole pracovní verzi auditu, definitivní dostane do dvou dnů, řekl ČTK mluvčí ministerstva Jakub Ptačinský. Pokud se prokáže pochybení, odebere ministerstvo Aeroklubu licenci na dozor nad parašutismem. Aeroklub informace o špatném nakládání se státními dotacemi odmítá. O kauze informovala Mladá fronta Dnes (MfD).   "Letos je kontrola důkladnější, protože k nám začala chodit anonymní udání, která poukazovala na machinace," řekl Ptačinský. Podle něj jsou tyto anonymy výsledkem vnitřního boje o vliv v rámci Aeroklubu, ministerstvo dopravy je ale prý nemůže brát na lehkou váhu.   Podle šéfa Aeroklubu Vlastimila Dvořáka sdružení s přidělenými penězi hospodařilo řádně. Informace zveřejněné v MfD o nákupu automobilů, které by byly využívány k soukromým účelům, Dvořák popírá. Šlo prý o služební auta, která jsou mnohdy starší než deset let a proti kterým žádný z předchozích pravidelných auditů nic nenamítal.   Dozorem nad parašutismem a kluzákovým létáním hodlá ministerstvo v případě potvrzení machinací pověřit Úřad pro civilní letectví, který je podle Ptačinského schopen agendu převzít okamžitě. Aeroklub by podle něj v takovém případě měl pětidenní lhůtu na podání námitek proti tomuto rozhodnutí.   Aeroklub s přesunem pravomocí na Úřad civilního letectví ale souhlasí. Podle Dvořáka o to sdružení žádalo již 24. února na společné schůzi ministerstva a zástupců leteckých organizací. Aeroklub je podle něj především sportovní organizací a státní dozor, kterým ho pověřilo ministerstvo, dotuje z vlastních peněz.   Ministerstvo Aeroklubu proplácí 70 procent nákladů spojených s tímto dozorem. Podle Ptačinského jde o částku 3,5 milionu ročně. Peníze pro letošní rok zatím ministerstvo Aeroklubu neposlalo, protože čeká na výsledky současné kontroly.   Aeroklub ČR je občanským sdružením 7580 fyzických a téměř 120 právnických osob. Pro potřeby svých členů vlastní a provozuje celkem 133 letadel, z toho je 128 letadel motorových a pět kluzáků, informuje Aeroklub na svých stránkách. Sdružení zastupuje Česko v Mezinárodní letecké federaci FAI.   cfr vju  