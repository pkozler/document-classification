 Řecko umístilo pokladniční poukázky, zaplatí ale vyšší úrok  Atény 11. ledna (ČTK) - Řecko dnes prodalo státní pokladniční poukázky v objemu 1,95 miliardy eur (asi 48 miliard Kč) a se splatností šest měsíců. Zájem o cenné papíry byl poměrně vysoký, Řecko ale bude muset zaplatit průměrný úrok 4,90 procenta. To je o osm základních bodů víc než v minulé aukci v listopadu. Oznámila to dnes řecká agentura pro správu veřejného dluhu.   Poměr mezi poptávkou a nabídkou dosáhl 3,4, a výsledek aukce lze tedy považovat za úspěch. Znamená to, že na papíry v nominální hodnotě 100.000 eur se sešly objednávky v objemu 340.000 eur. Předchozí aukce loni v listopadu ale dopadla ještě lépe, poměr krytí tehdy činil 5,15 a průměrný úrok 4,82 procenta.   Agentura uvedla, že více než třetinu prodaných poukázek nakoupili zahraničních investoři. "Cizinci upsali kolem 37 procent objemu. Těší nás, že krátkodobé financování jsme si schopni i nadále bez problémů zajistit," řekl agentuře Reuters šéf agentury Petros Christodulu. Loni v listopadu investoři ze zahraničí koupili asi třetinu prodávaných poukázek.   Prodej cenných papírů je prakticky pro všechny státy rutinní záležitostí. Z výnosů financují své běžné potřeby a papíry prodávají více či méně pravidelně. V současné době se prodeji státních dluhopisů věnuje zvýšená pozornost, protože některé státy mají vysoké dluhy a cenné papíry se jim nedaří prodávat za tak výhodných podmínek jako dříve.   Vyšší zadlužení znamená vyšší riziko, které investoři takovým zemím připisují, když se rozmýšlejí, zda si mají koupit jejich cenné papíry. Vyšší riziko znamená i vyšší úrok, který je nutné za novou půjčku platit. Právě neschopnost nést vysoké náklady na obsluhu dluhu loni donutila Řecko požádat o záchranný úvěr Evropskou unii a Mezinárodní měnový fond.   spr dvd  