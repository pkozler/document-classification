 Mubarak rozpustil vládu, slíbil demokratické reformy  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4312201/v-egypte-nefunguje-internet-v-kahire-hlidkuji-ozbrojenci    Aktualizovali jsme o Mubarakův projev televizi, v němž vyzval vládu k rezignaci a slíbil demokratické reformy, změnili titulek   --------------------    Káhira 28. ledna (ČTK) - Egyptský prezident Husní Mubarak se dnes v noci SEČ poprvé po čtyřech dnech nepokojů a násilností, které si v zemi vyžádaly nejméně 18 mrtvých a přes 1000 zraněných, obrátil na Egypťany v televizním projevu. Oznámil jim, že vyzval vládu k rezignaci, a slíbil demokratické reformy.   Podle agentury AP Mubarak ujišťoval, že prosadí sociální, ekonomické a politické reformy. Protivládní demonstrace, které ochromily celou zem, pak označil za součást spiknutí k destabilizaci Egypta a zničení legitimity jeho režimu. Jednání o nové vládě by podle AFP mělo začít už od soboty.   V Káhiře dnes celý den pokračovaly protivládní protesty. Lidé zůstali v ulicích i po setmění, kdy podle nařízení prezidenta měl začít platit zákaz nočního vycházení. Demonstranti požadující Mubarakovo odstoupení zapálili sídlo vládní strany. Incidenty byly hlášeny i z Alexandrie a ze Suezu. Dnešní protesty si jen v hlavním městě podle egyptských záchranářů vyžádaly nejméně pět mrtvých a přes 1000 zraněných. V Suezu bylo podle Reuters zabito 13 lidí.   Proti demonstrantům byla dnes vedle policie vyslána i armáda. Nejsou informace, že by násilnosti mířily proti cizincům. Armáda mimo chrání vládní budovy a také Egyptské muzeum v centru, kde jsou unikátní exponáty, mimo jiné zlatá maska faraona Tutanchamona. Byly už hlášeny případy rabování. Podle Reuters dav pronikl do budovy vládnoucí strany a ukradl tam nábytek, počítače a jiné předměty.   Mubarak jako velitel ozbrojených sil nařídil zákaz nočního vycházení v Káhiře, v Alexandrii a v Suezu, které byly v posledních hodinách hlavním dějištěm protestů. Později dnes byl zákaz rozšířen na celou zemi. Omezení platí od šesti hodin večer do sedmi ráno místního času (17:00-06:00 SEČ).   Spojené státy dnes pohrozily, že by mohly zvážit další poskytování pomoci Egyptu, zvláště vojenské, která činí asi 1,3 miliard dolarů ročně. Vše prý bude záležet na tom, jak se Mubarakův režim k demonstracím postaví. Mluvčí Bílého domu Robert Gibbs řekl, že Spojené státy se zachovají podle vývoje příštích dní, a že odpovědí na požadavky demonstrantů nemůže být další násilí.   Do demonstrací se dnes zapojil bývalý šéf Mezinárodní agentury pro atomovou energii (MAAE) a držitel Nobelovy ceny za mír Muhammad Baradej, o kterém se minulý rok spekulovalo jako o možném kandidátovi na egyptského prezidenta. Egyptské bezpečnostní složky ale později informovaly, že Baradej je držen v domácím vězení.   V Káhiře, kde byly během dne zapáleny nejméně dvě policejní stanice, protesty navzdory zákazu vycházení pokračovaly i večer. V plamenech se ocitla káhirská centrála vládní Národní demokratické strany (NDP) a demonstranti napadli také budovy státní televize a ministerstva zahraničí.   V centru hlavního města se podle agentury Reuters ozývala střelba. Výstřely bylo slyšet mimo jiné v blízkosti parlamentu. Podle záchranářů bylo při protestech v metropoli nejméně 870 lidí zraněno; mnoho z nich má střelná poranění a jejich stav je vážný. Nejméně pět lidí bylo při nepokojích v Káhiře zabito.   Poprvé během současných protestů, které jsou nejhoršími za 30 let Mubarakovy vlády, byla dnes proti demonstrantům nasazena armáda. Do ulic Káhiry a Suezu vyjely tanky. Vojáci ale proti demonstrantům podle agenturních zpráv nezasahují. Lidé naopak vojáky vítají jako ochránce před policií, jež proti demonstrantům během protestů několikrát tvrdě zakročila.   Ani postoj policistů nebyl ale vždy jednotný. Někteří členové policejních jednotek dokonce vysvlékli výzbroj a přidali se na stranu demonstrantů, za což si podle agentury AP vysloužili nadšené ovace.     Stejně jako v minulých dnech i dnešní demonstrace v Egyptě organizovala opozice prostřednictvím internetových sociálních sítí Twitter a Facebook. V zemi byl ale omezen přístup na internet a byly zablokovány také některé služby mobilních operátorů.   Podle Asociace českých cestovních kanceláří a agentur je nyní v Egyptě několik stovek českých turistů, kteří se nacházejí v lokalitách mimo oblasti nepokojů. České ministerstvo zahraničí již ve čtvrtek doporučilo českým občanům, aby se zvláště v Káhiře a v dalších větších městech vyhýbali místům, kde se konají demonstrace. Podle Černínského paláce je v egyptských turistických letoviscích klid. Dnes ve večerních hodinách mluvčí českého ministerstva zahraničí Vít Kolář oznámil, že ministerstvo za současné situace doporučuje občanům zvážit nutnost cestování do Egypta.   Šéfka americké diplomacie Hillary Clintonová dnes vyzvala egyptskou vládu, aby zajistila zdrženlivost bezpečnostních sil a aby zastavila cenzuru médií. Násilí by se podle ní měli zříci také demonstranti. USA zároveň doporučily svým občanům, aby odložili cesty do Egypta, dokud se situace neuklidní.   Lety do Egypta zrušilo několik mezinárodních leteckých společností; České aerolinie odložily dnešní let z Prahy do Káhiry na sobotní ráno.   jf drk kne jas ank  