 Průzkum: České firmy obnovují vozový park později než v EU  Praha 20. ledna (ČTK) - České podniky obnovují své automobilové flotily za delší dobu, než je evropský průměr. U užitkových vozů je rozdíl půl roku, u osobních devět měsíců. Vyplývá to z pravidelného průzkumu leasingové společnosti Arval.   Zatímco lehké užitkové vozidlo je v průměrném evropském autoparku využíváno zhruba šest let, v případě České republiky je tato doba asi o šest měsíců delší. Osobní vozy jsou v EU průměrně využívané asi čtyři roky a devět měsíců, v České republice je to zhruba pět a půl roku.   Malé a střední podniky do 99 zaměstnanců v tuzemsku i EU používají vozidla ve svém vozovém parku déle než střední a velké podniky od 99 zaměstnanců výš. Jak české, tak evropské podniky navíc potvrdily, že v posledních letech se doba využívání vozidel jednotlivých vozových parků jednoznačně prodloužila. Jedinou výjimkou jsou lehké užitkové vozy českých společností nad 500 zaměstnanců.   Během krize se firmy snažily na vozovém parku ušetřit. Zatímco dvě pětiny menších firem přistoupily ke sdílení vozů více zaměstnanci, třetina se rozhodla jít cestou úspor pohonných hmot. U velkých firem nad 500 zaměstnanců se 53 procent společností rozhodlo vyjednat lepší podmínky se správci autoparků, polovina přistoupila ke sdílení vozidel. V budoucnu chtějí podniky nejvíce šetřit snižováním pořizovací ceny vozidel.   Přes to, že alespoň jedno ekologické vozidlo provozuje pětina až čtvrtina firem, podniky stále považují přínos těchto vozů za omezený. U hybridních vozidel podniky odrazuje vyšší cena, u elektromobilů pak ještě fakt, že nikde v Evropě zatím nebyla vybudována odpovídající síť nabíjecích stanic. Nezanedbatelný je také fakt, že zhruba pětina oslovených manažerů nevěří, že ekologicky šetrná vozidla mají reálný vliv na zlepšování životního prostředí a jejich nákup tedy považují za zbytečný.   jsa vju  