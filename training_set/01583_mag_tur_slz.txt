 Nevada přišla vinou vandalů o obuvnickou atrakci  --------------------    Ke zpravodajství: FOTO/aktuality   --------------------    New York 5. ledna (ČTK) - Po zásahu zatím neznámých pachatelů přišel americký stát Nevada o jednu ze svých turistických atrakcí. Nedaleko obce Middlegate u Rena koncem minulého týdne rukou vandalů padl dvacetimetrový americký topol, na který místní obyvatelé podle letité tradice věšeli staré boty. V odlehlé části Nevady byl nezvykle ozdobený strom jedním z mála turisticky přitažlivých lákadel.   Podle dnešní zprávy místního listu Lahontan Valley News vyvolala zkáza populárního topolu skandál. "Lidi to naštvalo, byla to atraktivní podívaná. Obchod tím utrpí," stěžoval si novinářům místní barman Travis Anderton. "Nechápu, jak to mohl někdo udělat."   Strom stál po desítky let při státní silnici číslo 50, kterou mnozí v Americe označují za nejopuštěnější komunikaci Unie. Tenisky, kovbojské boty, sandály, kozačky, dřeváky, sněhule, gumáky, dokonce rybářské brodící boty či kolečkové brusle se péčí nevadských obyvatel ocitly na větvích topolu, aby lákaly kolemjedoucí automobily ke krátkému zastavení.   Podle pamětníků se první pár obuvi ocitl na stromě někdy v 80. letech jako následek hádky dvou novomanželů, kteří nedaleko stanovali. "Vzali se prý v Renu a nevěsta utratila spoustu peněz v kasinu. Ženicha to naštvalo, a tak jí za trest hodil boty vysoko do větví," vzpomíná místní pamětnice Fredda Stevensonová.   "Po čase se pár na místo vrátil, už s dítětem. Jako vzpomínku na rozhádané líbánky pověsili na strom první botičky svého potomka," vysvětluje vznik neobvyklé atrakce Stevensonová.   Vandalové, kteří strom podťali, z místa činu unikli a policie po nich zatím bezvýsledně pátrá.   jas dr  