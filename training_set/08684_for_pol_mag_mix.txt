 Italská média spekulují o Berlusconiho partnerce  --------------------    Ke zpravodajství: FOTO ve Fotobance  ID foto: F201101130369501, F201101120, P20090504, P201011120569801, F201011150107701   V odst. 1 až 8 jsme aktualizovali o žádost milánské prokuratury italksému parlamentu.   --------------------    Řím 17. ledna (ČTK) - S italským premiérem Silviem Berlusconimu se prostituoval značný počet dívek. Uvedla to milánská prokuratura v dokumentu adresovaném italskému parlamentu, v němž požaduje povolení domovních prohlídek u předsedy vlády. Píše o tom dnešní italský tisk. Ten dnes také spekuluje o jménu stálé partnerky italského premiéra Silvia Berlusconiho.   Milánská prokuratura v pátek oznámila, že zahájila vyšetřování Berlusconiho kvůli údajným intimním vztahům s mladou Maročankou Ruby, která byla v té době nezletilá. Prostituce jako taková v Itálii zakázána není, ale trestný je takový vztah s nezletilou osobou. Prokuratura vyšetřuje premiéra také kvůli tomu, že údajně zneužil svého postavení, když zařídil, aby byla propuštěna. Ruby byla zadržena pro údajnou krádež.   "Se Silviem Berlusconim se v jeho rezidencích za peníze prostituoval značný počet žen," uvedla milánská prokuratura v dopise zaslaném dolní komoře parlamentu, Poslanecké sněmovně, v němž žádá o povolení provést prohlídky v kancelářích premiéra.   Prokuratura sdělila, že má rozsáhlé důkazy o tom, že čtyřiasedmdesátiletý Berlusconi poskytoval byty mladým ženám, které se účastnily jeho večírků v jeho rezidenci v Arcore u Milána. Citovala vyjádření Ruby z loňského 3. srpna, v němž dívka tvrdí, že některé mladé ženy, které se večírků zúčastnily, dostávaly od Silvia Berlusconiho zdarma k dispozici byty v luxusní čtvrti Milána.   Ruby, vlastním jménem Karima El Mahrougová, navštěvovala Arcore loni od února do května, uvedla prokuratura, která prohlašuje, že má pro to důkazy. Agentura ANSA dnes také informovala, že údajně od Berlusconiho žádala pět milionů eur (asi 120 milionů Kč) za to, že bude mlčet.   Berlusconi by v případě, že bude obviněn, mohl být odsouzen k šesti měsícům až třem letům vězení za styk s nezletilou a k šesti až 12 letům za zneužití postavení.   Berlusconi o víkendu znovu zdůraznil, že s nezletilými dívkami poměr neměl a za sex nikdy neplatil. "Je absurdní jen pomyslet na to, že bych platil za vztahy se ženou. Považoval bych to za degradující pro svou čest," prohlásil.   Od té doby, co žije oddělené od své manželky Veroniky Lariové, má premiér stálý "citový vztah" s jednou ženou, svěřil se. "Nikdy jsem to nechtěl říci, abych ji nevystavil tlaku médií," vysvětlil. "Tato osoba, která byla dosti často se mnou i na těchto večírcích, by zajisté nikdy nepřipustila, aby se na večeři nebo po ní odehrávaly ony absurdní věci, o nichž některé noviny spekulovaly," zdůraznil.   Některá italská média tipují, že novou partnerkou ministerského předsedy by mohla být osmadvacetiletá Federica Gagliardiová. Tato atraktivní blondýna se v červnu objevila po boku Berlusconiho na summitu G8 v Torontu.   Další možnou kandidátkou je podle médií šestadvacetiletá Nicole Minettiová. Tuto revuální tanečnici a dentální hygienistku nechal premiér loni zvolit za regionální poslankyni Lombardie. Od té doby se řadí k jeho nejvěrnějším spolupracovnicím.   Milánský deník Corriere della Sera dnes uvažoval i o třetí ženě, která by mohla stát po boku premiéra. Mělo by jít o dceru jednoho nejmenovaného zahraničního prezidenta.   V souvislosti s Berlusconim se uvažuje dále i o modelce Grazianě Caponeové, která se ráda srovnává s Angelinou Jolieovou či Megan Foxovou.   pel hro mik  