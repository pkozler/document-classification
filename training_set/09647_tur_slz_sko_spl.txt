 Jihočeský kraj bude mít seznam míst vhodných pro školní výlety  České Budějovice 6. ledna (ČTK) - Turistické cíle na jihu Čech vhodné pro školní výlety mapuje Jihočeské centrála cestovního ruchu. Do konce roku by měl vzniknout průvodce s 250 místy a nabídkou 50 kompletních programů pro školáky. Novinářům to dnes řekla ředitelka centrály Pavla Konopová.   Centrála chce do nabídky zařadit i zajímavá místa v Rakousku a Německu. Zpracovaný průvodce pak rozešle školám na jihu Čech, ale i v okolních krajích. Vytištěn bude i v německém jazyce. Na webových stránkách  www.jiznicechy.cz  bude průvodce k dispozici zřejmě na jaře. Učitelé v něm budou moci hledat cíle výletů podle věku svých žáků, typu aktivity, okresu nebo ročního období. K různým místům pak budou vypracovány i výukové texty.   Výstupy projektu lze podle Konopové využít i pro další skupinu turistů, a to rodiny s dětmi. Díky těmto cílovým skupinám by se mělo podařit posílit slabší turistická období, jakými jsou jaro a podzim, poznamenala.   Jihočeské centrále se již ozvalo přes 200 turistických cílů z regionu a dalších 70 z Rakouska.   kpe sap  