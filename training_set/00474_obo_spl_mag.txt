 Světové tržby za luxus se loni vrátily na úroveň před krizí  Rozšířili jsme o podrobnosti v posledních čtyřech odstavcích zprávy.   --------------------    Milán 3. května (ČTK) - Světový trh s luxusním zbožím se loni po slabém roce 2009 oživil výrazněji, než se čekalo, díky štědrým tržbám o Vánocích. Loňské světové tržby za luxusní zboží odhaduje agentura Bain &amp; Company na 172 miliard eur. Představuje to 12procentní nárůst proti předchozímu roku a úroveň vyšší než před ekonomickou recesí.   Bain &amp; Company sestavila studii pro asociaci italských výrobců luxusního zboží Fondazione Altagamma. Odhad při tom zvýšila právě díky silným vánočním tržbám; ještě v říjnu odhadovala celoroční tržby za luxusní oděvy, kožené zboží, šperky, hodinky a kosmetiku na 168 miliard eur.   Trh si vedl lépe, než se předpokládalo, v celé šíři, uvádí Bain &amp; Company. Zlepšení ale nastalo zejména ve Spojených státech a Evropě. "Trh je zpět nad úrovní před recesí, proto nastalo plné oživení proti krizi z let 2008 a 2009," dodává zpráva.   Nejvyšší tržby před hospodářskou recesí přinesl rok 2007, kdy světové tržby za luxus dosáhly 170 miliard eur. Bain předpokládá, že nárůst bude pokračovat; v letošním roce by tržby za luxusní produkty mohly stoupnout na 185 miliard eur.   Nejvýraznější nárůst vykázaly v minulém roce hodinky a šperky, které krize postihla nejvíce. Hodnota prodaných šperků a hodinek za minulý rok vzrostla o 21 procent. Následovaly je doplňky se 17 procenty a oděvy, jejichž tržby vzrostly o deset procent.   Březnové zemětřesení a cunami v Japonsku přiměly maloobchodní prodejce luxusu v Tokiu na deset dní zavřít obchody. Bain ale předpokládá, že na konci roku přijde oživení; agentura předpokládá, že i část peněz vydělaných během obnovy země skončí v prodejnách s luxusem.   S ročními tržbami 18 miliard dolarů je japonský trh s luxusem druhý největší na světě. Letos se v Japonsku nakonec předpokládá pokles jen o pět procent. A dlouhodobý dopad by neměl být nijak významný podobně jako po zemětřesení v Kóbe.   V růstu pokračuje i Čína. Bain předpokládá, že během pěti let se stane v luxusu světovou trojkou za Japonskem. Loni se v Číně za luxus utratilo 9,2 miliardy eur. Američané na první pozici na luxusním trhu nechali v přepočtu celkem 48 miliard eur, napsala agentura AP.   pok mha  