 Správní soud rozpustil Romskou demokratickou sociální stranu  Brno 24. ledna (ČTK) - Nejvyšší správní soud (NSS) rozpustil Romskou demokratickou sociální stranu. Důvodem jsou zřejmě nedodané výroční finanční zprávy. Strana již měla z minula pozastavenou činnost. V poslední době nevyvíjela veřejné aktivity. NSS rozhodl neveřejně a stručné znění verdiktu bez odůvodnění zveřejnil na  internetu .   NSS zároveň určil likvidátorem strany brněnského advokáta Radslava Janečka. Pokud by strana dospěla k závěru, že rozhodnutí odporuje ústavním nebo jiným zákonům, může se proti svému rozpuštění bránit prostřednictvím návrhu k Ústavnímu soudu.   "Návrh lze podat ve lhůtě 30 dnů od právní moci tohoto rozsudku k Ústavnímu soudu, podání návrhu má odkladný účinek," uvedl v rozhodnutí zvláštní senát s předsedou Vojtěchem Šimíčkem.   Romská demokratická sociální strana vznikla v roce 2005. Jejím předsedou byl Miroslav Tancoš. O rok později strana uváděla, že má 1700 členů. Ve sněmovních volbách v roce 2006 nekandidovala a podpořila ČSSD.   Představitelé strany v minulosti uváděli, že chtějí přispět k začlenění Romů do společnosti a zlepšení jejich životních podmínek. K tématům Romské demokratické sociální strany patřily bytové problémy, nezaměstnanost a ochrana před rasovými útoky. Žádného výrazného úspěchu strana nedosáhla.   S romských politických stran zaznamenala na české scéně největší úspěchy Romská občanská iniciativa brzy po listopadu 1989. Hned osm jejích představitelů usedlo po volbách v červenci 1990 do poslaneckých lavic, a to díky kandidatuře v rámci Občanského fóra. Později však strana zcela vyklidila pozice. Nejvyšší správní soud jí předloni pozastavil činnost.   tmd mol  