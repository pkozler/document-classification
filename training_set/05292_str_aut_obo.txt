 Růst prodeje aut v Rusku v dubnu zpomalil na 42 procent  Moskva 11. května (ČTK) - Prodej nových osobních a lehkých užitkových automobilů v Rusku se v dubnu meziročně zvýšil o 42 procent na 235.711 vozů. Jeho růst tak zpomalil z březnových 77 procent. Uvedl to dnes podnikatelský svaz AEB. Zvýšil však odhad celoročního prodeje o pět procent na 2,35 milionu vozů.   V loňském roce prodej aut v Rusku podle dřívějších údajů AEB stoupl o 30 procent na 1,91 milionu vozů po předloňském propadu o zhruba polovinu. "Pokračující růst nás přiměl ke zvýšení prognózy pro rok 2011 na 2,35 milionu vozů z dříve předpokládaných 2,24 milionu," uvedl předseda automobilového výboru AEB David Thomas.   Poptávka po automobilech v Rusku je podporována vládním programem šrotovného. V jeho rámci lze od počátku loňského března při nákupu nového automobilu smontovaného v ruských závodech získat prémii 50.000 rublů (zhruba 30.000 Kč) za odevzdání vozu staršího deseti let. Ruský premiér Vladimir Putin začátkem dubna uvedl, že vláda vyčlení na šrotovné dalších pět miliard rublů (tři miliardy Kč). Program tak bude prodloužen do konce letošního roku.   Z růstu poptávky na ruském automobilovém trhu těží rovněž česká Škoda Auto. Ta podle AEB v dubnu zvýšila prodej v Rusku meziročně o 41 procent na 5947 vozů.   pmh vju  