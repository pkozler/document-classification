 Pojišťovny: Ledovka zvedla počet hlášených škod až o desítky pct  Praha 7. ledna (ČTK) - Ledovka, která pokryla ve čtvrtek a v noci na dnešek silnice a chodníky na mnoha místech republiky, zvýšila počet škod klientů pojišťoven až o několik desítek procent. Vyplývá to z ankety ČTK mezi největšími domácími pojišťovnami. Nejvíce škod podle nich připadá na poničené plechy nabouraných automobilů, hlášení úrazů po pádech na zledovatělých chodnících čekají hlavně až v příštím týdnu.   "Zatím je na přesná čísla velmi brzy, přesto mohu říci, že odhadujeme zhruba 25procentní nárůst hlášených škod z pojištění motorových vozidel proti běžnému dennímu průměru," řekl ČTK mluvčí České pojišťovny Tomáš Zavoral. Hlášené škody byly spíše menšího rozsahu, jsou to hlavně pomačkané plechy aut po nedobrzdění nebo smyku. Zcela jistě lze podle něj také očekávat nárůst hlášených úrazů, o těchto pojistných událostech se ale pojišťovny zpravidla dozvídají se zpožděním.   Lidé padali na neupravených chodnících doslova jako hrušky, poznamenal mluvčí Generali Jiří Cívka. Likvidátoři Generali podle něj odhadují, že počet škod způsobených na namrzlých chodnících vzrostl proti průměru až o 15 procent a jejich výše se pohybuje v řádech statisíců korun. V případě pojistné události může poškozený na obecním úřadě zjistit, kdo je majitelem nebo správcem komunikace, na níž se zranil. Škodu lze nárokovat u jejího vlastníka či provozovatele, který ji následně nahlásí u svojí pojišťovny, vysvětlil.   Ledovka je v posledních dnech hlavní příčinou silničních karambolů a následky těchto škod jdou do milionů korun, uvedl mluvčí Allianz Václav Bálek. Od chodců podle něj přichází v rámci úrazového pojištění dvojnásobné množství hlášení. Škody z těchto úrazových pojistek hradí Allianz pojišťovna před koncem léčby, nečeká tedy až na závěrečnou zprávu lékaře, podotkl.   Kooperativa kvůli ledovce zatím registrujeme pouze nárůst dopravních nehod. "Klienti nám hlásí o 15 procent více škod než v běžné dny. Úrazy na chodnících jsou většinou hlášeny s prodlevou. Klienti se na nás obracejí až v průběhu léčení. Největší nápor tedy očekáváme v průběhu příštího týdne," poznamenal mluvčí pojišťovny Milan Káňa.     fd dvd  