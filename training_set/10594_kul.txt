 Brněnská galerie v deseti výstavách prozkoumá téma mládí v umění  Brno 26. ledna (ČTK) - Brněnská Galerie Mladých letos v deseti souvisejících autorských i skupinových výstavách z různých úhlů prozkoumá tematiku mládí v současném českém umění. Cílem projektu je zjistit, co vlastně obnáší být výtvarníkem, který teprve vstupuje na scénu a dostává automaticky nálepku "mladého umělce". Zároveň se výstavy dotýkají také tématu uměleckého zrání a významu dětství a dospívání pro pozdější tvorbu. Novinářům to dnes řekl nový kurátor galerie Jiří Ptáček.   "Byl bych rád, aby tento koncept byl nakonec vnímán jako velká přehlídka, která ale neproběhla v jeden okamžik na jednom velkém místě, ale v deseti postupných krocích na jednom menším místě," řekl Ptáček. Oproti minulým zvyklostem Galerie Mladých kurátor nestanovil pro vystavující striktní věkový limit. "I starší umělci nad 35 let vytvářejí umění, které se týká problematiky mládí - třeba když se ohlížejí zpět," uvedl Ptáček.   Výstavní plán tvoří tři skupinové výstavy, dvě expozice dvojic a pět výstav zaměřených na jednoho umělce. Mezi vybranými tvůrci jsou třeba Eva Koťátková, Matěj Smetana, Martin Zet a Daniela Baráčková. Celý projekt nakonec shrne knižní publikace s dokumentací výstav.   Společným znakem mnoha současných mladých umělců je podle Ptáčka to, že na rozdíl od předchozích generací necítí nutnost a povinnost revoltovat a vymezovat se proti starším. "Většina mladých umělců dnes vzhlíží k těm starším, ať už jsou to jejich pedagogové nebo představitelé neoficiální scény před pádem komunismu," domnívá se Ptáček.     Galerie Mladých v Radnické ulici je zřejmě jedinou "kamennou" výstavní síní v Brně i na Moravě, která se věnuje výhradně nastupující generaci, a to především studentům a čerstvým absolventům vysokých uměleckých škol. Provozuje ji Brněnské kulturní centrum, které má v Radnické ulici ještě Galerii u Dobrého pastýře, síň ProstorR2 a Galerii Kabinet.   Celkem se v galeriích Brněnského kulturního centra letos uskuteční bezmála 30 výstav. Pro výstavní síň ProstorR2 kurátoři připravují například expozici Hands Free Breast Pump, jejíž inspirací je komercionalizace mateřství a zobrazování těhotenství a rodičovství v reklamě.   Jan Tomandl sap  