 Daimleru loni stoupl prodej vozů o 12 procent  Frankfurt 7. ledna (ČTK) - Německý výrobce aut Daimler loni prodal 1,26 milionu vozů, což bylo o 12 procent více než před rokem. K růstu přispěla vysoká poptávka po vozech Mercedes-Benz v Číně a Spojených státech. Uvedla to automobilka v dnešním prohlášení. Daimler vlastní také značky Smart, AMG a Maybach.   Prodej hlavní značky Mercedes-Benz se zvýšil o 15,3 procenta na 1,167.700 vozů. Firma tak překonala svůj plán, který počítal s růstem prodeje o deset procent. Prodej v USA se loni zvýšil o 14 procent a v Číně se více než zdvojnásobil.   Zájem o malé vozy značky Smart však loni klesl. Prodej se snížil o 16,6 procenta na 97.500. Firma původně doufala, že se jí podaří prodat nejméně 100.000 vozů Smart. Daimler rovněž loni prodal 200 luxusních limuzín Maybach, stejně jako o rok dříve.   "Minulý rok byl jednoznačným úspěchem," uvedl generální ředitel Dieter Zetsche. Důvěru má i v letošní rok a doufá, že se firmě podaří znovu zvýšit prodej díky současnému konkurenčnímu sortimentu a novým modelům, napsaly agentury DPA a Reuters.   irl mha  