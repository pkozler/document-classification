 Do morkovické průmyslové zóny míří po letech první investor  Morkovice-Slížany (Kroměřížsko) 5. června (ČTK) - Do průmyslové zóny v Morkovicích na Kroměřížsku míří po několika letech marného nabízení první investor. Má v plánu vybudovat areál, v němž by přestavoval malé dodávkové vozy pro využití na rekreaci. ČTK to řekl starosta třítisícového města Pavel Horák s tím, že během dvou let by společnost měla zaměstnat dvě až tři desítky lidí. Jméno firmy neuvedl.   Společnost má zájem asi o čtvrtinu areálu, který má rozlohu 6,5 hektaru. "Je dohodnuta cena, kterou bude schvalovat zastupitelstvo. Nyní jednáme o připojení zóny na inženýrské sítě tak, aby to investorovi vyhovovalo. Dovedení kanalizace, vodovodu a plynovodu na okraj pozemku areálu přijde město asi na 2,25 milionu korun," uvedl Horák s tím, že výroba by měla být zahájena nejpozději v pololetí příštího roku.   Radnice nabízí průmyslovou zónu na okraji města ve směru na obce Uhřice a Počenice neúspěšně několik let. A to přesto, že lokalita se nachází poblíž dálnice. Město preferovalo průmyslovou výrobu, o zónu se však spíše dosud zajímali zájemci o výstavbu solárních elektráren. Dohodu zhatilo to, že na vedení vysokého napětí již nešlo připojit další výkon. Podle starosty by příchod prvního investora měl přilákat další zájemce.   "Věřím, že to bude první kamínek, který spustí lavinu. Bývá to tak, že v okamžiku, kdy začne vyrůstat nějaký areál, začne se o tom mluvit, a přitáhne to v dobrém slova smyslu další investory," řekl. Morkovice a okolí patří k regionům, které v kraji nejvíce trápí nezaměstnanost. V samotném městě činila na konci dubna 14,55 procenta. Na Kroměřížsku bylo bez práce 11 procent lidí a ve Zlínském kraji 9,5 procenta.   "V Morkovicích zaplaťpánbůh za každé jednotlivé pracovní místo, které u nás vznikne. Příchod nového investora tak bude velmi poznat. Ve městě navíc má průmyslová výroba díky bývalému podniku PAL, dnes Hanhartu, tradici a kvalifikovaní lidé z montážních oborů u nás určitě jsou," doplnil starosta.   Město kromě zóny na svém okraji nabízí firmám lokalitu bývalého železničního nádraží. Žádného zájemce o ni však zatím neregistruje.   jav jw  