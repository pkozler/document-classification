 Hladiny řek v hradeckém kraji klesají, pohotovost na dvou místech  Hradec Králové 17. ledna (ČTK) - Hladiny řek v Královéhradeckém kraji v noci na dnešek dál klesly. Těsně nad hodnotou druhého povodňového stupně byly hladiny dnes ráno ještě na Cidlině v Novém Bydžově a Orlici v Týništi. První povodňový stupeň byl na Metuji v Krčíně. Stále klesají také přítoky do všech přehrad a vodních nádrží v regionu, informoval ČTK dispečink hradeckého ústředí Povodí Labe.   Motoristé by se měli vyhnout třem úsekům silnic, které jsou zaplavené. Neprůjezdná je silnice z Krňovic do Třebechovic, z Mlékosrb do Zachrašťan a z Mlékosrb do Lukové. Kvůli vysoké hladině vodohospodáři zastavili plavbu na celé labské vodní cestě od Chvaletic po státní hranici v Hřensku.   ry jpt    