 Prodej aut v USA v dubnu stoupl o 18 procent  Detroit 4. května (ČTK) - Prodej nových aut v USA se v dubnu zvýšil meziročně o 18 procent na 1,16 milionu. V přepočtu na celý rok pak prodej již třetí měsíc za sebou překonal hranici 13 milionů vozů, což se naposledy stalo v polovině roku 2008. Kvůli vysokým cenám benzinu byl zájem hlavně o menší vozy a úsporné modely, což pomohlo především americkým a jihokorejským automobilkám. Vyplývá to z údajů, které zveřejnila organizace Autodata.   Po úpravě o sezonní vlivy a po přepočtu na celý rok se prodej zvýšil na 13,17 milionu vozů z 11,26 milionu loni v dubnu. Stále však zaostává za svým vrcholem z roku 2005, kdy se prodalo 17 milionů vozů. Dubnový prodej však potvrzuje oživení v automobilovém průmyslu i v ekonomice. V roce 2009 Američané koupili jen 10,4 milionu vozů.   Vysoký růst v dubnu zaznamenaly jihokorejské automobilky Hyundai a Kia. Prodej vozů Hyundai stoupl o 40 procent a Kia o 57 procent. Největší americké automobilce General Motors stoupl prodej o 26 procent, Fordu o 13 procent a prodej Chrysleru byl vyšší o 22 procent.   Japonská Toyota se však potýkala s problémy a její prodej stoupl jen o jedno procento. Důvodem bylo březnové zemětřesení v Japonsku, kvůli kterému musela přerušit výrobu v zemi. Prodej jejího hybridního vozu Prius, který se vyrábí pouze v Japonsku, zůstal téměř beze změny a u dalšího modelu vyráběného jen v Japonsku, Yaris, klesl o 50 procent. Severoamerické závody Toyoty kvůli nedostatku součástek po zemětřesení pracují jen na třetinu kapacity a v Japonsku firma snížila výrobu o polovinu.   Prodej nových aut v Japonsku se kvůli zemětřesení propadl o téměř polovinu na nejnižší měsíční hodnotu v historii měření. Prodej aut ve Francii kvůli ukončení šrotovného se snížil o 1,2 procenta a v Itálii byl nejnižší za 15 let, napsaly agentury AP a Reuters.   irl mha  