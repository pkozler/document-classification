 Exministr Vladimír Mlynář oslaví 45. narozeniny  --------------------    Ke zpravodajství: FOTO ve Fotobance   --------------------    Praha 14. ledna (ČTK) - Pětačtyřicáté narozeniny oslaví letos 15. ledna Vladimír Mlynář, který se do povědomí veřejnosti zapsal zejména jako novinář a politik. Syn jednoho z hlavních představitelů Pražského jara 1968 a pozdějšího signatáře Charty 77 Zdeňka Mlynáře působil v médiích od konce 80. let. Začínal v Lidových novinách, počátkem 90. let přešel do týdeníku Respekt, který v letech 1994 až 1997 řídil z pozice šéfredaktora. V 90. letech také moderoval televizní pořad Respektování. Poté vstoupil do vrcholné politiky.   V ní působil nejprve jako poradce premiéra Josefa Tošovského, v roce 1998 byl krátce ministrem bez portfeje. V letech 1998 až 2003 byl poslancem Unie svobody, za kterou v roce 2002 zasedl i v koaličním kabinetu vedeném ČSSD jako ministr bez portfeje a později, až do své demise v dubnu 2005, jako ministr informatiky. V následujících letech byl mimo jiné poradcem ministra financí Miroslava Kalouska a šéfem poradců premiéra Jana Fischera. Kvůli svému angažmá při založení společnosti Testcom servis čelil obvinění ze zneužití pravomoci veřejného činitele a zneužití informací v obchodním styku, soudy jej však uznaly nevinným. Loni v létě se Vladimír Mlynář stal členem vrcholového vedení investiční skupiny PPF. Je podruhé ženatý, z prvního manželství má dva a z druhého jednoho syna.   zma sat  