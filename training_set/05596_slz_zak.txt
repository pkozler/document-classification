 Ocenění Právník roku letos získali soudci, advokáti i notáři  Praha 21. ledna (ČTK) - Ocenění "Právník roku 2010" veřejnost v letošním ročníku soutěže udělila škále právníků sahající od soudců a advokátů přes notáře až po akademiky. Ceny se v letošním ročníku udělovaly v osmi kategoriích. V oblasti občanského práva zvítězil viceprezident Notářské komory České republiky a člen Legislativní rady vlády ČR Miloslav Jindřich. ČTK to dnes sdělili organizátoři soutěže.   V oblasti obchodního práva si veřejnost získal další člen komise legislativní rady vlády pro soukromé právo Miloš Tomsa. V kategorii trestního práva vyhrál advokát a profesor katedry trestního práva Právnické fakulty Masarykovy univerzity v Brně Jaroslav Fenyk.   V kategorii práva informačních technologií je vítězem advokát a soudní znalec pro informační technologie a autorské právo Bohumír Štědroň. Rodinné právo podle veřejnosti loni nejlépe ovládala soudkyně Obvodního soud pro Prahu 8 Hana Nová.   Plzeňská advokátka Petra Marková zvítězila v kategorii pro bono, která je oceněním za bezplatně poskytované právní služby. Talentem roku se v případě právníků do 33 let stal Jan Tryzna z Právnické fakulty Univerzity Karlovy v Praze. Do právnické síně slávy letos za výjimečný celoživotní přínos právu vstoupil bývalý rektor Univerzity Karlovy Karel Malý.   Ocenění Právník roku 2010 mohl v rámci zmíněných osmi kategoriích získat libovolný právník, který byl nominován odbornou veřejností. Nominace probíhaly od května do konce října 2010 přes portál pravnikroku.cz. O výsledcích soutěže rozhodovala odborná porota v čele s Martinem Vychopněm, předsedou České advokátní komory. Organizátory soutěže je společnost EPRAVO.CZ a Česká advokátní komora.   dnv mha  