 Obama chce, aby USA ve změněném světě vyhrály budoucnost  --------------------    Ke zpravodajství: FOTO/aktuality   Doplnili jsme další informace v celém textu.   --------------------    Washington 26. ledna (zpravodaj ČTK) - Spojené státy by podle prezidenta Baracka Obamy měly udělat všechno pro to, aby jim patřila budoucnost. Budou se muset přizpůsobit světu, který radikálně mění technologie a ve kterém posilují státy jako Čína a Indie. Budou také muset zastavit své zaostávání v mnoha oborech a předčit ostatní země v inovacích, vzdělání a stavbách. Obama to řekl před oběma komorami Kongresu ve své zprávě o stavu unie.   Současná generace podle něj zažívá svůj "sputnikový okamžik". Podobně jako před více než 50 lety, kdy Sovětský svaz k překvapení Američanů vypustil družici Sputnik, zjišťuje, že Spojené státy v mnoha ohledech nepatří k nejlepším na světě. Podle Obamy se to musí změnit, jinak si Spojené státy uzavřou cestu k lepší budoucnosti, která jim přinese například pracovní místa.   "Musíme být lepší v inovacích, vzdělání a stavbách více než zbytek světa. Musíme z Ameriky učinit nejlepší místo na Zemi pro podnikání. Musíme převzít zodpovědnost za náš deficit a reformovat naši vládu. Jen tak budou naši lidé prosperovat, jen tak vyhrajeme budoucnost," uvedl šéf Bílého domu.   Federální vláda proto podle něj v následujícím období bude podporovat výzkum a inovace. Díky větším pobídkám prý lze zlomit americkou závislost na fosilních palivech. Do roku 2015 by tak na amerických silnicích jako v první zemi světa mohlo jezdit více než jeden milion elektromobilů. Do roku 2035 by pak podle Obamy mělo 80 procent americké elektřiny pocházet z čistých zdrojů, mezi něž prezident počítá i jadernou energii.   Velký důraz by podle Obamy měly Spojené státy klást i na vzdělání. Prezident připomněl, že země se propadla na deváté místo ve světě v podílu lidí s dokončeným univerzitním vzděláním. Jeho vláda proto chce například poskytnout trvalé daňové úlevy na vysokoškolská studia. Obama zároveň vyzval mladé lidi, aby se stali učiteli. Jejich řady totiž v USA opouští silná poválečná generace.   Nezbytné jsou podle šéfa Bílého domu také investice do infrastruktury. "Naše infrastruktura bývala nejlepší - ale o vedoucí místo jsme přišli," uvedl. Obama proto například zdůraznil, že je třeba opravit mosty a silnice či stavět vysokorychlostní železnice. Během 25 let by k nim mělo mít přístup 80 procent Američanů. Ještě více, a to 98 procent obyvatel Spojených států, by během pěti let mělo získat přístup k vysokorychlostnímu bezdrátovému internetu.   Oživení země podle Obamy nebude možné ani bez reformy a zeštíhlení federální vlády. Šéf Bílého domu navrhl zrušení zbytečných úřadů, zjednodušení daňového systému, díky kterému by bylo možné snížit daně pro firmy. Vláda by se zároveň měla uskrovnit. Obama navrhuje na pět let zmrazit část jejích výdajů. Během příští dekády by to mělo deficity amerických rozpočtů snížit o 400 miliard dolarů.   Nic z toho podle Obamy nebude možné, pokud obě americké hlavní strany nebudou spolupracovat. Prezident v této souvislosti připomněl nový poměr sil na politické scéně, kde posílili republikáni. Připomněl ale také nedávný masakr v arizonském Tucsonu, kde střelec na setkání členky Kongresu Gabrielly Giffordsové zavraždil pět lidí. "Tucson nám připomněl, že bez ohledu na to, kdo jsme nebo odkud pocházíme, je každý z nás součástí něčeho většího, něčeho závažnějšího než strana nebo politické preference," řekl.   Jako dobrý základ pro budoucí spolupráci obou stran označil kompromis ohledně prodloužení daňových úlev, který strany uzavřely v prosinci. Obama také připustil, že lze změnit jeho reformu zdravotnictví, se kterou republikáni ostře nesouhlasí. Důrazně ale odmítl úpravy jejích klíčových částí, které podle něj zpřístupňují zdravotní péči desítkám milionů Američanů.   Menší část své řeči Obama věnoval zahraniční politice. Zmínil se o americkém stahování z Iráku i o situaci v Afghánistánu, která se podle něj zlepšuje. Připomenul také schválení nové smlouvy START s Ruskem o snížení jaderných zbraní a celkově lepší vztahy s Moskvou. Prezident zdůraznil, že hodlá dále bojovat proti šíření jaderných zbraní. "Trváme na tom, aby Severní Korea dodržela svůj závazek vzdát se jaderných zbraní," uvedl.     Obama dále oznámil, že chce posílit vztahy s latinskoamerickými zeměmi, a že se proto chystá v březnu navštívit Brazílii, Chile a Salvador. Obama také uvítal referendum v jižním Súdánu, kde si lidé po letech válek zvolili nezávislost. "Spojené státy americké strojí při tuniském lidu a podporují demokratické aspirace všech lidí," vyjádřil se k aktuální situaci v Tunisku, kde po nepokojích padl autokratický prezident Bin Alí.   Šéf Bílého domu v noci z úterý na dnešek přednesl svou druhou zprávu o stavu unie. Podle prvních ohlasů jeho řeč udala tón debatě před nadcházejícími prezidentskými volbami v roce 2012, kdy bude Obama obhajovat místo v Bílém domě.   fcz ko  