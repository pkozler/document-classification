 V Teplicích dnes zahajují 857. lázeňskou sezónu  --------------------    Ke zpravodajství: FOTO ve Fotobance  ID foto:  P201105270586701 ,  P201101190532001 ,  FO01209867    --------------------    Teplice 28. května (ČTK) - V Teplicích dnes zahajují 857. lázeňskou sezónu. Zahajovací slavnost patří k největším akcím svého druhu v lázních v ČR. Po oba víkendové dny bude znít na pěti pódiích hudba všech žánrů od Sunshine nebo Aleše Brichty po místní filharmonii. Pořadatelé podle ředitele teplického kulturního domu Přemysla Šoby očekávají, že do neděle program navštíví až 40.000 návštěvníků.   Centrum města je uzavřené již od pátečního odpoledne, na okolní přeplněná parkoviště ještě dnes odpoledne přijedou auta fotbalových fanoušků. Fotbalový stadion totiž hostí zápas posledního ligového kola, na němž se navíc bude loučit s kariérou místní fotbalová legenda Pavel Verbíř. V pohotovosti je proto městská i státní policie.   Již v 9:00 ráno začal hudební program na malé scéně zvané Mušle uprostřed lázeňské čtvrti Šanov a na druhé největší scéně na náměstí Svobody. Na scéně u Ptačích schodů zahrají během odpoledne kapely Švihadlo, Jaksi Taksi, ABBand Aleše Brichty a Meky Žbirka. Na pódiu za místním Domem kultury vystoupí Sunshine, České srdce, Abraxas a Miro Šmajda, u zámku vystoupí Tomáš Klus, Vlasta Třešňák a klávesista Marián Varga.   V neděli pak na teplických pódiích zahrají Sto zvířat, Ilona Csáková, Kamil Střihavka, Banjo Band Ivana Mládka. Teplická filharmonie vystoupí s programem Pink Floyd Classics, se kterým v dubnu vyprodala místní koncertní sál.   Město k tak vysokému počtu lázeňských sezon dospělo studiem historických pramenů. Datují se od doby, kdy královna Judita založila u teplých vod k poctě svatého Jana Křtitele klášter benediktinek. Archeologové ale v pramenech našli i keltské a římské mince, které svědčí o tom, že zdejší léčivé vody lidé využívali ještě mnohem dříve.   van jnd  