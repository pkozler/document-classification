 Nemocnice na Vysočině počet akutních lůžek snižovat nechtějí  --------------------    Ke zpravodajství: FOTO/aktuality; AUDIO   --------------------    Jihlava 31. ledna (ČTK) - V pěti krajských nemocnicích na Vysočině není podle jejich vedení nadbytek akutních lůžek a stávající jsou dobře využita. Jejich zásadní redukce by se měla týkat fakultních nemocnic. Vyplynulo to z vyjádření ředitelů a mluvčích nemocnic na dotaz ČTK. Zrušením akutních lůžek chce ministr zdravotnictví Leoš Heger (TOP 09) ušetřit peníze na platy lékařů, kteří dali kvůli nespokojenosti s podmínkami pro práci a nízkým platům výpověď.   Lékaře by vedení nemocnic vzala bez problémů zpět. "Možná ne celých 100 procent, ale jejich návrat ničím nepodmiňujeme," řekla mluvčí jihlavské nemocnice Veronika Novotná. Ze 150 lékařů zaměstnaných v jihlavské nemocnici jich dalo výpověď 108, což je 72 procent.   Peníze, které by ředitelé nemocnic od ministerstva zdravotnictví měli získat, by měly být určeny hlavně na platy lékařů. "Nevylučuji použití části peněz i pro sestry, hlavně by se však měl celkově změnit systém odměňování, který pochází z Rakouska - Uherska a ve zdravotnictví nefunguje," řekl ředitel třebíčské nemocnice Leoš Dostál. Podle šéfa jihlavské nemocnice Lukáše Veleva je práce všech zdravotníků trvale podhodnocená, ale teď je potřeba personálně stabilizovat hlavně lékaře.   Většina akutních lůžek na Vysočině je podle vedení nemocnic dobře využita. "Obložnost se dlouhodobě na většině hlavních oddělení pohybuje přes 90 procent, na ortopedii bychom naopak potřebovali počet akutních lůžek navýšit," uvedla mluvčí havlíčkobrodské nemocnice Petra Černo.   V Jihlavě je celkem 759 lůžek, z toho 650 akutních. "Jsou to všechna kromě lůžek na rehabilitaci a oddělení paliativní péče," řekla Novotná. Třebíčská nemocnice zavádí takzvaný spojený lůžkový fond, který určitou redukci předpokládá. "Celkem máme 670 lůžek, z toho je 533 akutních. Redukcí by se měl jejich počet snížit o několik desítek," řekl Dostál.   Odchody z nemocnic na Vysočině podložilo výpovědí 56 procent lékařů. Nejvíc výpovědí podali anesteziologové, chirurgové, internisté a gynekologové. Největší počet výpovědí je v Jihlavě. V žádné nemocnici zatím nenastala krizová situace kvůli tomu, že by lékaři ve výpovědích odmítali dělat přesčasy.   bjr snm  