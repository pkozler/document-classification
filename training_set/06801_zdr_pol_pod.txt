 Karlovarská nemocnice modernizuje kardiocentrum za 60 mil. korun  Karlovy Vary 24. ledna (ČTK) - Karlovarská krajská nemocnice (KKN) letos modernizuje své kardiocentrum novými přístroji za zhruba 60 milionů korun, z toho kolem 50 milionů korun je dotace Evropského fondu pro regionální rozvoj. Doplnění a obnova přístrojového vybavení umožní rozšíření péče o pacienty s onemocněním srdce a projekt přispěje i ke zvýšení dostupnosti specializované kardiologické péče v regionu. ČTK o tom dnes informoval generální ředitel KKN Zdeněk Horák.   KKN pořídí novou angiografickou linku k ošetření pacientů s infarktem. Její součástí bude rentgen pro komplexní elektrofyziologické vyšetření, záznamové zařízení a echokardiograf. Modernizace čeká monitorovací systém pro koronární jednotku a lékaři získají nový intravaskulární ultrazvuk. "Naše angiografická linka je už šest let stará a nevyhovující. Další přístroje jsme měli půjčené na určité dny, což omezovalo počet výkonů," konstatoval vedoucí kardiocentra Michal Paďour.   Kardiologické oddělení KKN, které vzniklo v roce 2006, bylo v roce 2009 zařazeno do sítě 17 kardiovaskulárních center v ČR. Stalo se tak spádovým pracovištěm pro 320.000 obyvatel Karlovarského kraje. Ročně provede 1800 srdečních katetrizací, 700 koronárních angioplastik a 200 implantací kardiostimulátorů. Od roku 2006 se počet personálu centra ztrojnásobil a nyní v něm pracuje 11 lékařů a asi 30 sester. Nikdo z lékařů kardiocentra výpověď v rámci akce Děkujeme, odcházíme nepodal.   Do KKN, jejímž zřizovatelem je Karlovarský kraj, a kromě karlovarské ji tvoří ještě nemocnice v Chebu a v Sokolově, přijde letos přístrojové vybavení a lůžka za více než 200 milionů korun. Umožní to dotace z programů EU, jedna z Integrované operačního programu právě na vybavení kardiocentra karlovarské nemocnice, druhá z Regionálního operačního programu na vybavení oddělení všech tří krajských nemocnic. Tedy včetně sokolovské, kterou má od ledna pronajatou soukromá společnost Nemos.   Vladimír Meluzín snm  