 Rakouská policie ruší 30 pohraničních služeben, z toho 10 s ČR  Vídeň 13. ledna (ČTK) - Rakouské ministerstvo vnitra ruší 30 služeben pohraniční policie, z toho deset při pomezí s Českem a dvě se Slovenskem. Důvodem je úspora za jinak nutnou údržbu těchto prostor. Bezpečnost a rámcová ostraha vnitroschengenské hranice však touto reformou prý omezena nebude, protože žádný z tam sloužících policistů neopustí region. Oznámil to dnes generální ředitel veřejné bezpečnosti na ministerstvu Herbert Anderl.   "Opuštěné pohraniční služebny nemohou efektivně bojovat proti kriminalitě. K tomu jsou zapotřebí jiné kroky. Proto budou ještě letos posílena vyrovnávací opatření," řekl Anderl podle agentury APA. "Žádná policistka ani policista z těchto pohraničních služeben nebude muset opustit svůj okrsek," dodal.   Do léta 2011 podle něj vznikne nový koncept ochrany pohraničních oblastí. Podle statistik totiž kriminalita v rakouských příhraničních oblastech značně poklesla. Vytvoření zvláštní policejní komise východ a zvláštní komise "automobily" přineslo v uplynulých letech spolu s realizací plánu proti vloupáním své výsledky. Ministerstvo chce proto pokračovat v rozvíjení "vyrovnávacích opatření", což znamená především pružné policejní kontroly v příhraničním prostoru, napsala APA.   Zrušením příhraničních služeben chce rezort vnitra ušetřit 1,1 milionu eur (asi 26,8 milionu Kč). Podél české hranice mají být zrušena služebny v pásu od Wullowitz (na české straně Dolní Dvořiště) přes Gmünd-Nagelberg, Harmanschlag, Schönau, Mitterretzbach, Hardegg, Oberthürnau, Drosendorf, Kleinhaugsdorf (Mikulov) až po Schrattenberg (Valtice). Proti Slovensku jsou rušeny služebny Berg (Petržalka) a Hohenau nad Moravou.   Z ostatních rušených převládají služebny při pomezí s Maďarskem a Slovinskem, po jedné pak služebny ve Štýrsku, Tyrolsku a Vorarlbersku.   Reformou prochází také česká cizinecká policie v příhraničí. Ministerstvo vnitra k 1. lednu zrušilo sedm oblastních ředitelství cizinecké policie a místo nich na krajích vzniknou odbory cizinecké policie, které budou většinu agendy zajišťovat operativně. V rámci těchto změn byl například rozpuštěn útvar cizinecké policie o 30 mužích v Dolním Dvořišti, který měl společnou služebnu s rakouskými kolegy ve Wullowitz.   "V rámci těchto reforem budou oblastní ředitelství transformována do odborů cizinecké policie krajských ředitelství. "Transformací dojde ke zvýšení akceschopnosti v oblasti cizinecké problematiky," uvedla koncem prosince mluvčí českého policejního prezidia Veronika Hodačová. K omezením podle ní nedojde ani u mezinárodní spolupráce, kterou mají dál zajišťovat specialisté z odborů cizinecké policie a pracovišť mezinárodních vztahů.   ik šeb  