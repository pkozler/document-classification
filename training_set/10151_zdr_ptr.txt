 V Česku dnes přibyla další podezření na krvácivý průjem  Aktualizovali jsme v celém textu a doplnili nové informace v 6. odst.   --------------------    Praha 2. června (ČTK) - V Česku dnes přibyla další podezření na nákazu krvácivým průjmem, aktuálně čeká na výsledky sedm lidí. Celkem tak od počátku epidemie má Česko deset případů, řekl dnes ČTK hlavní hygienik Michael Vít. V první várce vyšetřila národní referenční laboratoř tři vzorky, z nich u americké turistky testy nákazu potvrdily. U dalších dvou - u muže z jižní Moravy a starší pacientky z Hradce Králové ji vyloučily. V tuto chvíli laboratoř vyšetřuje tři vzorky a další čtyři by měla dostat, upřesnil Vít.   "Laboratoř nyní zkoumá vzorek z Liberce a dva z Olomouce, výsledky by mohly být dnes odpoledne," řekl hlavní hygienik. Po jednom vzorku přijde z z Liberce a Trutnova a dva z Českých Budějovic," upřesnil Vít.   U americké turistky, která se nebezpečnou formou bakterie E.coli nakazila v cizině, testy už v předchozích dnech potvrdily epidemický kmen EHEC/STEC O104.   Podle původních zpráv měly být zdrojem nákazy na severu Německa, kde je centrum epidemie, salátové okurky dovezené ze Španělska. Testy ale podle německých úřadů nebezpečnou formu bakterie E. coli nepotvrdily. Rovněž v Česku testy vyloučily, že by španělské bio okurky obsahovaly nebezpečnou bakterii. Okurky do Česka přivezla z Německa firma Country Life.   Odborníci zatím nevědí, co způsobuje nákazu, která se projevuje krvácivými průjmy a selháním ledvin. Například podle ministra zemědělství Ivana Fuksy by zdrojem mohlo být špatně tepelně zpracované maso.   Žádné aktuální informace o možném zdroji nákazy Vít nemá. Doporučuje však občanům, aby zachovávali hygienické zásady, myli si ruce před každým jídlem a po každém použití toalety. Ruce se mají umývat i během přípravy jídla, například po naporcování syrové zeleniny je nutno ruce umýt, než člověk začne chystat maso nebo pak porcovat hotové jídlo. Nutno je omývat i veškeré kuchyňské povrchy, stačí běžné mýdlo a čisticí prostředky.   Nebezpečná nákaza si prozatím vyžádala 17 obětí, z toho 16 v Německu a jednu ve Švédsku. V drtivé většině případů jsou oběťmi ženy.   ktp nam mal  