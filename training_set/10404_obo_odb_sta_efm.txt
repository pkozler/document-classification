 Tesco postaví hypermarket v Čelákovicích, zaměstná 100 lidí  Čelákovice (u Prahy) 20. května (ČTK) - Přibližně 100 lidí najde práci v novém hypermarketu Tesco, který chce firma postavit v Čelákovicích u Prahy. Otevření je plánováno na podzim, řekla dnes ČTK mluvčí společnosti Eva Karasová.   "Výstavba hypermarketu je v současné době ve fázi zahájení, kdy byly započaty výkopové práce," uvedla. Tesco ale už v Čelákovicích otevřelo náborové centrum v areálu kovohutí v Křižíkově ulici. Zájemci o práci se mohou hlásit i na úřadech práce pro Prahu-východ na náměstí Republiky v Praze nebo v Brandýse nad Labem. Uplatnění najdou v čelákovickém hypermarketu pokladní, prodavači a doplňovači zboží. Obchod současně hledá nákupčí, koordinátory pokladní zóny, pracovníky kontroly cen a marketingu, skladníky, pracovníky finančních a zákaznických služeb i hlavní manažery.   "Přijímáme jak zaměstnance na plný a částečný úvazek, tak i brigádníky. Právě o brigády a práci na zkrácený úvazek je velký zájem, a to zejména z řad studentů a důchodců," uvedla ředitelka budoucího hypermarketu Hana Šmatová.   Míra nezaměstnanosti v okrese Praha-východ činila na konci dubna 3,8 procenta, což bylo v porovnání s ostatními středočeskými okresy nejméně. Na okresním pracovním úřadě bylo registrováno přes 3000 uchazečů o práci. Celkem bylo ve středních Čechách na úřadech práce evidováno k 30. dubnu 50.784 uchazečů o zaměstnání, na jedno volné pracovní místo připadalo 13 lidí.   Obchodní řetězec Tesco vstoupil na tuzemský trh v roce 1996 a nyní v Česku provozuje 158 obchodů, 18 čerpacích stanic a šest obchodních center. V účetním roce 2010/11, který skončil letos v únoru, zvýšil v Česku tržby bez daně z přidané hodnoty meziročně o šest procent na 40,013 miliardy korun.   Firma nedávno oznámila, že hodlá pokračovat v expanzi a na tuzemském trhu plánuje otevřít zhruba 25 nových prodejen. Díky tomu vytvoří asi 900 nových pracovních míst. Jedním z nových obchodů je i čelákovický hypermarket, kde vzniknou ostatní, ale Karasová nechtěla říci. "Informace nemůžeme z obchodních důvodů upřesnit," uvedla. Stejným tempem Tesco rozšiřovalo prodejní síť v ČR i loni, kdy vytvořila 970 pracovních pozic. Firma v současnosti době zaměstnává zhruba 14.500 lidí, z nichž 96 procent tvoří Češi. Celkem má 158 obchodů.   khj mol  