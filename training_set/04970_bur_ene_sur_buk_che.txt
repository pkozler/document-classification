 Ropa se drží nad dvouletým maximem, Brent stojí 95 dolarů  --------------------    Ke zpravodajství: GRAFIKA   --------------------    Londýn 4. ledna (ČTK) - Ceny ropy na světových trzích setrvávají v blízkosti nejvyšších úrovní za více než dva roky, kam vystoupily na konci minulého týdne. V růstu je podporují vyhlídky na další oživení globální ekonomiky a také předpoklad snížení zásob ropy v amerických skladech. V krátkodobém výhledu by ceny mohly sice mírně klesnout, na letošní rok však analytici počítají s jejich dalším růstem.   Kolem 09:00 se barel severomořské ropy Brent prodával za zhruba 95 dolarů a zůstává blízko nejvyššího hodnot za posledních 27 měsíců, respektive od října 2008. Americká lehká ropa West Texas Intermediate (WTI) se prodávala za zhruba 91,40 USD a proti pondělí její cena mírně klesla.   Vedle vývoje zásob a solidních vyhlídek ekonomiky čerpá trh s ropou optimismus také ze statistických údajů. A to nejen ze Spojených států, ale také z Číny. Čerstvá data například ukázala, že inflace na úrovni výrobců v Číně v prosinci polevila, což pomohlo zmírnit obavy, že Peking bude pokračovat ve zpřísňování měnové politiky, aby zchladil tempo hospodářského růstu. Dobře ale vyzněla také zpráva o aktivitě v americkém průmyslu.   Brent se v pondělí dostal až nad 96 dolarů, kde byl naposledy na začátku října 2008. I když cena ropy nyní směřuje k psychologicky důležité hranici 100 dolarů za barel a podle analytiků ji s vysokou pravděpodobností brzy i pokoří, situace z léta 2008 by se opakovat neměla. Tehdy se ceny dostaly do parabolického růstu a takzvaný superspike je v krátké době vynesl až na 147 dolarů. Pak ale následoval rychlý propad ke 30 dolarům.   "Nálada na trhu s ropou se změnila ve velmi pozitivní. Částečně k tomu přispívá nezvykle chladné počasí, hlavně je to ale kvůli rostoucímu optimismu ohledně výhledu ekonomiky na rok 2011, převážně pak ve Spojených státech," poznamenal analytický tým banky JPMorgan.   Kvůli chladnému počasí trh věnuje značnou pozornost právě zásobám. Ty jsou v USA už dlouho nadprůměrné, což byl i hlavní důvod, proč se americká ropa WTI prodává levněji než Brent. Zpravidla je to totiž obráceně. Analytici odhadují, že minulý týden se v USA zásoby opět snížily, což bude už pátý týden poklesu v řadě. V noci na středu zveřejní odhad vývoje zásob organizace American Petroleum Institute (API), ve středu pak i statistický odbor ministerstva energetiky.   Do vývoje cen by ale mohl významně promluvit fakt, že v polovině ledna bude na severní polokouli vrcholit topná sezona. Následovat by tudíž mohl pokles poptávky po topném oleji a tím i menší tlak na pokles zásob ropy. V takovém případě by mohly klesnout i ceny. Techničtí analytici očekávají, že barel WTI krátkodobě oslabí na zhruba 89 dolarů.     Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  únor  94,82  94,84     New York - Nymex  WTI  únor  91,43  91,55     spr mha  