 Čtvrtletní ztráta výrobce cihel Wienerberger klesla o třetinu  Vídeň 10. května (ČTK) - Rakouský dodavatel stavebních materiálů Wienerberger, který je největším výrobcem cihel na světě, snížil v prvním čtvrtletí čistou ztrátu meziročně zhruba o třetinu na 45 milionů eur (přibližně miliarda Kč) díky příznivému počasí a bytové výstavbě v západní Evropě. Oznámila to dnes firma, jež působí rovněž v České republice.   Ztráta byla nižší, než očekávali analytici. Ti ji podle agentury Reuters odhadovali na 47 milionů eur. Wienerberger se soustředí na bytovou výstavbu, takže netěžil z výdajů na rozvoj infrastruktury, jež byly součástí vládních stimulačních programů reagujících na světovou hospodářskou krizi.   Generální ředitel společnosti Heimo Scheuch vyjádřil přesvědčení, že podnik má již nejhorší za sebou. Firmu podle něj v letošním roce čeká růst, jehož motorem budou země v západní Evropě, například Německo, Francie, Belgie a Švýcarsko.   Wienerberger vstoupil na český trh v roce 1992. Podnik v Česku provozuje cihelny, vlastní podíly ve firmách Bramac a Tondach a prostřednictvím společnosti Semmelrock ovládá výrobce betonové zámkové dlažby Colorbeton.   pmh vju    