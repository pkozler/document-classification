 Klatovy chtějí letos postavit nový skatepark pro mladé  Klatovy 10. ledna (ČTK) - Nový skatepark pro mladé lidi by chtěla letos po zhruba sedmi letech příprav postavit radnice v Klatovech. V druhém největším městě Plzeňského kraje funguje řadu let BMX areál a bikepark, radnice nyní plánuje doplnit i prostory pro milovníky skateboardu. Náklady se pohybují kolem čtyř milionů korun a je to jedna z větších letošních investičních akcí, řekl ČTK starosta Rudolf Salvetr (ODS).   Město má pro letošek v rozpočtu investice za zhruba 30 milionů korun na sedm až osm akcí. Pokud by se podařilo radnici získat někde dotace, připravila by další projekty.   Výstavba nového skateparku v areálu v Plánické ulici by měla začít na jaře. "Skejťáci nám jezdili na různých místech ve městě, což z pohledu bezpečnosti, především jejich, nebylo optimální," poznamenal starosta. Na konečné podobě a vybavení volnočasového zařízení se mají podílet i jezdci, radnice vše zároveň konzultuje se specializovanou firmou. "Protože představy naší generace jsou trošku jinde z pohledu bezpečnosti než jejich, předpokládáme, že to bude určitý kompromis," dodal Salvetr.   lap snm  