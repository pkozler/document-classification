 S Dienstbierem se v Senátu rozloučí nejvyšší představitelé státu  Praha 14. ledna (ČTK) - V Senátu se dnes uskuteční poslední rozloučení Jiřím Dienstbierem, jedné z osobností sametové revoluce. Disident, novinář, senátor a první polistopadový ministr zahraničí zemřel v sobotu ve věku 73 let. Pietního shromáždění se zúčastní spolu s jeho rodinou a přáteli také nejvyšší představitelé českého státu a zástupci sousedních zemí.   Dopoledne se budou moci Dienstbierově památce přijít poklonit občané do Valdštejnského paláce, kde bude vystavena rakev s jeho ostatky.   Pietní akt zahájí státní hymna, po níž vystoupí Dienstbierovi současní i bývalí kolegové a jeho přátelé. Mezi řečníky budou předseda Senátu Milan Štěch, ministr zahraničí Karel Schwarzenberg, bývalý šéf německé diplomacie Hans-Dietrich Genscher nebo šéfredaktor polského deníku Gazeta Wyborcza a přítel Dienstbiera z dob disentu Adam Michnik. V sále zazní také Dienstbierův hlas prostřednictvím nahrávky jeho rozhlasového rozhovoru z loňského listopadu.   Dienstbier byl jedním z prvních signatářů Charty 77, počátkem 90. let se stal jedním ze symbolů stržením železné opony mezi Východem a Západem. Jako člen Výboru na obranu nespravedlivě stíhaných byl vězněn komunistickým režimem, který ho perzekvoval i na svobodě. Jako jeden z mála Čechů se prosadil v mezinárodní politice, tři roky působil jako zvláštní zpravodaj OSN pro lidská práva v bývalé Jugoslávii.   mhm mkv  