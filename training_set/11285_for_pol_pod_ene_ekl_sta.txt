 Peníze vybrané na autovraky možná půjdou do Zelené úsporám  --------------------    Ke zpravodajství: AUDIO; FOTO/aktuality; VIDEO   --------------------    Praha 18. května (ČTK) - Vláda podle informací ČTK souhlasila dnes s návrhem novely, která umožní použít část poplatků vybraných Státním fondem životního prostředí na ekologickou likvidaci autovraků v programu Zelená úsporám. Novelu odpadového zákona, která by mohla uvolnit na zateplování domácností stamiliony, ještě musí schválit parlament. Vláda sněmovnu požádá, aby o normě rozhodla ve zrychleném řízení, aby bylo možné peníze použít k novému účelu co nejrychleji.   Program Zelená úsporám disponuje 19 miliardami korun, zájem o dotace je ale tak veliký, že žádosti převýšily tuto částku o osm miliard. V dubnu získal ministr životního prostředí Tomáš Chalupa souhlas vlády k odejmutí podpory veřejným budovám, tím ušetřil čtyři miliardy. Kontrolou všech typů žádostí by podle něj měla vzniknout úspora ve výši miliardy korun. Dalších 600 milionů korun lze očekávat z prodeje emisních povolenek do Japonska a Německa a 250 milionů korun ze snížení technické asistence.   Ekologické poplatky při registraci staršího auta nebo při jeho první registraci u dovezeného vozu se v Česku platí od roku 2009. Vztahují se na auta, která neplní emisní normu Euro 3 a vyšší, a činí od 3000 do 10.000 korun. Podle dřívějších údajů Sdružení automobilového průmyslu se to dotýká více než poloviny všech osobních aut v Česku, tedy přibližně 2,5 milionu vozů. Vybrané peníze jsou příjmem Státního fondu životního prostředí a sloužit mají k likvidaci autovraků. V roce 2009 takto fond vybral 670 milionů korun, loni 606 milionů. Z vybraných peněz zatím SFŽP loni rozdal 200 milionů loni, zájemcům o likvidaci autovraků nabízí podporu i v letos vypsaném programu.   Nyní lze vybrané peníze podle zákona použít "na podporu sběru, zpracování, využití a odstranění vybraných autovraků". Velká část z vybraných prostředků ale zůstává nevyužita na účtu SFŽP. "Proto se navrhuje rozšíření účelového určení výnosů z poplatku i na podporu ochrany jiných složek životního prostředí," uvádí zpráva zveřejněná v elektronické legislativní knihovně vlády.   Program Zelená úsporám je určen na podporu úspor energie a využití obnovitelných zdrojů energie v obytných domech. Podpora se poskytuje formou nenárokové dotace. Program je financován z příjmů z prodeje emisních kreditů.   rem rot  