 Národní divadlo Brno připravuje balet na hudbu Haydnova Stvoření  Brno 13. ledna (ČTK) - Národní divadlo Brno připravuje českou premiéru velkolepého baletního představení Stvoření, jehož hudební složku tvoří stejnojmenné oratorium Josepha Haydna. Jde zároveň o první choreografii německého umělce Uweho Scholze (1958 až 2004) na českých scénách. Na inscenaci spolupracují baletní a operní soubor Národního divadla Brno.   "Hudební předlohou je stejnojmenná Haydnova opera a v tomto velkolepém pojetí se také odvíjí tento balet. Kromě baletu, který je zde ovšem hlavním nositelem díla, se na představení podílí velký orchestr, sbor a sólisté opery," uvedl na webových stránkách divadla jeden z autorů choreografického nastudování Giovanni di Palma.   Haydnova hudba ve Stvoření patří podle odborníků ke skladatelovým vrcholným dílům a k mezníkům oratorní tvorby. Haydn v ní dokázal spojit tradice italského a anglického oratoria a vytvořit hudební drama plné dějového napětí i zklidnění, zvukomalebných efektů i krásných melodií. Text oratoria je postaven na biblickém vyprávění o stvoření světa.   Scholz spojil hudbu a tanec v jeden harmonický celek. Obě složky jsou podle divadelníků rovnocenné.   Česká premiéra baletu bude 21. ledna v Janáčkově divadle. Představení vzniká v koprodukci s divadlem v Poznani. V hlavních pěveckých rolích účinkují v různých alternacích například Andrea Priechodská, Ondřej Šaling a Jan Šťáva. Mezi sólisty baletu jsou například Ivona Jeličová, Eriko Wakizonová a Jan Fousek.   tmd snm  