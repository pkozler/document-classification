 V některých školách propadlo u ústních maturit až 30 pct. ročníku  --------------------    Ke zpravodajství: AUDIO   --------------------    Praha 30. května (ČTK) - U ústních maturit propadlo 6,5 procenta studentů, až desítky středních škol ale zaznamenaly neúspěšnost přes 30 procent. Novinářům to dnes řekl ministr školství Josef Dobeš (VV) s tím, že k maturitě nebylo připuštěno téměř 11 procent studentů, což je čtyřikrát více než v minulých letech. Ústní zkoušení skončilo minulý týden, písemné testy se píšou ode dneška. Zatím prý nezaznamenali žádný technický problém.   U ústního zkoušení propadla tři procenta studentů z češtiny a 5,4 procenta z cizího jazyka, přičemž němčináři propadali častěji než angličtináři. Celkem neprošlo ústní částí nových maturit 6,5 procenta studentů. Včetně těch, kteří nebyli k maturitám připuštěni, se tak celková neúspěšnost zatím pohybuje přes 17 procent. Ministr zároveň upozornil, že učitelé byli kvůli novým maturitám přísnější a nenechali jít ke zkouškám téměř 11 procent studentů. V minulých letech přitom nebyla k maturitě připuštěna pouhá tři procenta ročníku.   Jednotné zkoušky ale ukázaly i na výjimečně špatné školy. Na celkem 48 školách z celkových 1262 propadlo 30 procent studentů z angličtiny, na osmi školách se pak okolo 30 procent pohybovala neúspěšnost z češtiny. "Školám poskytneme zpětnou vazbu," uvedl Dobeš. Do 15. září se pak všechny školy přesně dozví, jak si stojí a v čem jejich žáci chybovali.   Až 96 procent maturantů si přitom zvolilo lehčí verzi testů. Kromě češtiny si mohli maturanti jako druhý předmět vybrat mezi cizím jazykem a matematikou, matematika se však skládá jen formou písemného testu.   "Státní maturita je zabezpečenější než dokumenty v Pentagonu," uvedl Dobeš poté, co viděl minulý týden předávání zapečetěných krabic s testovými otázkami a veškerá zabezpečení s tím související. Při úniku zadání by přitom hrozila až půlmilionová pokuta, v zahraničí se to v minulosti několikrát stalo. Komplikace při převozu testů přitom nastaly i minulou neděli, kdy posádka zabezpečeného vozu převážejícího testy do škol zasahovala u nehody na dálnici D1.   "Přidělali jsme strašně moc práce ředitelům a učitelům," přiznal ministr. Do budoucna by se proto měl systém zjednodušit a zkoušky by měly fungovat elektronicky.   Ti, kdo uspěli při ústní maturitě, míří k její písemné části. Ta začala dnes ráno lehčí verzí testu z češtiny, testy a písemky se budou psát až do 7. června. Výsledky maturit se studenty dozví do poloviny měsíce. Maturity se připravují 14 let, přišly celkem na 680 milionů korun. V prvním roce se jich zúčastní téměř 99.000 studentů.   kli mkv  