 Hašek vede v nominacích nad Sobotkou; je prý spíše příslibem změn  Praha 17. ledna (ČTK) - Jihomoravský hejtman a šéf Asociace krajů Michal Hašek, který se utká na březnovém sjezdu sociální demokracie s úřadujícím šéfem strany Bohuslavem Sobotkou o předsednické křeslo, vede v nominacích na předsedu nad svým soupeřem. Podle pozorovatelů je Hašek výraznější osobností, je příslibem větších změn v ČSSD a má na své straně vlivnější stranické frakce než Sobotka. Oba kandidáti se ale ideově příliš neliší, řekli dnes politologové ČTK.   Krajské konference ČSSD se dosud sešly v devíti krajích. Haška jednoznačně podpořili sociální demokraté na Zlínsku, Ústecku, v Praze a v Jihočeském kraji, Sobotku na Karlovarsku a Pardubicku. V Plzeňském a Královéhradeckém kraji dostali oba protagonisté stejnou podporu a v Moravskoslezském kraji delegáti nenominovali nikoho. Krajské konference mají před sebou ještě sociální demokraté v kraji Vysočina a v krajích Libereckém, Jihomoravském, Olomouckém a Středočeském.   Sociální demokracie v celé Evropě podle politoložky Vladimíry Dvořákové hledá už léta způsob, jak se nově profilovat, ale nedaří se jí to. Střetnutí idejí v souvislosti s volbou nového předsedy ČSSD politoložka zatím nevidí. "Jak dalece Haškova vyšší přízeň ve straně odráží vnitřní konflikty skupin uvnitř strany, nebo zda jde o rozdílné ideje obou kandidátů, tak to si netroufám říci," uvedla. Poznamenala však, že jedním z důvodů Haškovy větší popularity je jistě jeho větší charisma a dynamičnost. Možná také ČSSD vnímá, že je Hašek výraznější osobností než premiér Petr Nečas a byl by mu úspěšnějším soupeřem, uvedla.     Dvořáková poukázala také na to, že se u obou velkých stran ČSSD i ODS ukazuje, že jejich centrální vedení ztrácejí kontrolu nad regionálními organizacemi. Dokladem toho je podle ní uzavření velké koalice v Praze přes nesouhlas centrálního vedení obou stran.   Dnešní sociální demokracie je podle politologa Oskara Krejčího konglomerátem frakcí a Hašek jako šéf Asociace krajů představuje jednu z nejpevnějších struktur. "Jestli někdo v sociální demokracii disponuje penězi, tak jsou to hejtmani a k nim dosáhne mnohem víc Hašek než Sobotka," uvedl. Připomněl také, že se pod Haškovu vizi nové sociální demokracie podepsali kromě středočeského Davida Ratha všichni krajští hejtmani.   Dnes podle Krejčího nikdo nemůže říci, zda bude silnějším předsedou Sobotka nebo Hašek, protože "oba vypadají slabí". Funkce ale člověka dotváří. Lidé v ČSSD také chtějí změnu a tou by byl spíše Hašek, zatímco Sobotka znamená "setrvačnost", dodal.   Politolog Petr Just vidí Haškovu přednost, kterou zřejmě sociální demokraté oceňují, v jeho pragmatičnosti a schopnosti se dohodnout. Vymezuje se také více proti politickému stylu expředsedy Jiřího Paroubka, který byl poznamenán důrazem na konfrontaci.     Just nevylučuje ani to, že si Hašek získal stoupence programem efektivního sociálního státu, který nepovede k zadlužování země. "Sociální stát 20. století je minulostí a potřebuje zásadní revizi," uvedl ve svém Desateru ČSSD nové generace Hašek. I on ale odmítá řešení ekonomické krize snižováním kvality a dostupnosti veřejných služeb.   Podle pozorovatelů a zkušeností z minulých sjezdů se delegáti doporučeními krajských konferencí řídí zhruba z jedné třetiny, třetina dá přednost vlastnímu úsudku a třetinu ovlivní bezprostřední atmosféra sjezdu. Projevilo se to i při volbě místopředsedkyně. I přes většinovou podporu z krajů se ji zvolit nepodařilo. Sjezd se bude konat v Brně od 18. do 20. března.   Václav Hrníčko mal pba  