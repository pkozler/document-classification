 Záplavy v Austrálii připravily svět o pět procent uhlí  Brisbane/Praha 13. ledna (ČTK) - Povodně v Austrálii již připravily svět minimálně o pět procent uhlí. Podle tamní banky Commonwealth Bank of Australia (CBA) země, která je největším světovým exportérem koksovatelného uhlí, letos na trh nedodá 14 milionů tun. Informaci dnes přinesl server Patria.cz.   Server píše, že jen za poslední týden cena koksovatelného uhlí z Austrálie podle společnosti IHS McCloskey vzrostla o 6,9 procenta na 265 dolarů za tunu. Agentura Moody’s varovala, že by cena uhlí mohla na spotovém trhu přesáhnout hranici 300 dolarů za tunu, kam se vyšplhala při posledních povodních v Austrálii v roce 2008.   "Povrchové doly jsou zaplaveny, silnice a železnice jsou pod vodou, nebo zcela spláchnuty," cituje server CBA. Podle předpovědi počasí mají v oblasti deště dále pokračovat, což může celkový celkový účet ještě zhoršit.   Z analýzy CBA vyplývá, že zámořské trhy v důsledku povodní dosud přišly o 10,3 milionu tun koksovatelného uhlí. Asijští velkoodběratelé z řad ocelářů jsou tak nuceni poohlížet se po alternativních zdrojích ze Spojených států a Kanady.   Australští těžaři by si však podle analytiků banky mohli část ztrát vykompenzovat rostoucími cenami uhlí. Ty podle prognózy CBA do druhého čtvrtletí letošního roku vzrostou na 293 dolarů za tunu z průměrných 225 dolarů za tunu v tomto čtvrtletí.   Dopady na elektrárenské uhlí mají být podle CBA méně dramatické. Ztraceno má pro letošek být 3,6 milionu tun této suroviny, což představuje asi dvě procenta loňské celoroční produkce Austrálie, napsal server Patria.cz.   Velká voda ve státu Queensland na severovýchodě Austrálie zaplavila desítky měst, některé z nich i třikrát, a narušila provoz uhelných dolů. Podle některých ekonomů by škody mohly činit šest miliard australských dolarů (111 miliard korun).   jap jw  