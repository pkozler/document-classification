 Dva roky po vstupu SR do eurozóny cenovky v korunách nezmizely  Bratislava 5. ledna (ČTK) - I dva roky po vstupu Slovenska do eurozóny někteří obchodníci nadále informují o cenách zboží také ve slovenských korunách. Dřívější měnu Slováci používali do začátku roku 2009, kdy Slovensko jako první ze států visegradské čtyřky převzalo euro.   Takzvané duální cenovky, tedy v eurech i slovenských korunách, stále používá například největší maloobchodní řetězec Tesco. Ceny v obou měnách nezmizely ani z pultů obchodní sítě Billa. Naopak, v jiných maloobchodních prodejnách se zákazníci dozví hodnotu zboží už jen ve stávající měně. "Už dávno uvádíme ceny jen v eurech," řekla ČTK Diana Chovancová Stanková, mluvčí společnosti Ahold, která v zemi provozuje prodejny Hypernova a Albert.   Slovensko přešlo na euro bez větších problémů. Loňský průzkum ukázal, že těsné většině obyvatel dvojí cenovky nechybějí. Cenovky v korunách postrádali hlavně důchodci nebo obyvatelé s nejnižším vzděláním.   Prodejci museli vykazovat ceny zboží a služeb v obou měnách od léta 2008, tato povinnost skončila rok po převzetí eura. Firmy následně začaly od cenovek v korunách upouštět. Pouze v eurech tak mají ceníky mimo jiné velké banky, telekomunikační operátoři či dodavatelé energií. Od dvojích cen však neustoupil například dodavatel pitné vody v Bratislavě a okolí. Jiné společnosti na svých internetových stránkách sice informují o cenách jen v eurech, pomocí virtuální kalkulačky se zákazník dozví o hodnotě zboží v někdejší slovenské měně.   Přibližný přepočet z eur na koruny není těžký, pro přesný výpočet však třeba kalkulačku. Slováci při vstupu do Evropské měnové unie měnili vlastní měnu v poměru 30,126 koruny za euro.   Od vstupu Slovenska do eurozóny zavedlo jednotnou evropskou měnu ještě Estonsko, a to na začátku letošního roku.   boa vju  