 Greenpeace uvítal plán urychlit vznik novely proti vyvlastňování  Praha 27. ledna (ČTK) - Ekologická organizace Greenpeace uvítala rozhodnutí vlády doplnit do letošního plánu legislativních prací novelu horního zákona, která má zabránit vyvlastňování majetku lidí v oblastech těžby uhlí v severních Čechách. Greenpeace to sdělila ČTK. Původně vláda s novelou horního zákona počítala až v roce 2013, o jejím doplnění do letošního legislativního plánu informoval ve středu premiér Petr Nečas.   Vláda ve středu přijala plán své letošní práce na zákonech, předložení některých změn zákonů se tak urychlí. "Zmínil bych tady otázku (...) novely horního zákona, kde je možnost zabránění vyvlastňování ve prospěch těžby. Tak ten zákon bude předložen do konce letošního roku, přestože v původním návrhu byl termín až 2013," uvedl Nečas.   Podle ekologů by novela horního zákona měla být definitivní zárukou zachování severočeského města Horní Jiřetín, které by ohrozilo případné rozšíření sousedního velkolomu ČSA. "Je to opravdu dobrá zpráva. Na základě rozhodnutí vlády by měl mít Horní Jiřetín do konce roku jistotu, že nás nikdo z domovů nevyžene. Po desítkách let nejistoty budeme konečně v bezpečí," uvedl místostarosta Horního Jiřetína Vladimír Buřt.   "Je to příjemné překvapení. Další vývoj budeme samozřejmě pozorně sledovat," dodal vedoucí energetické a klimatické kampaně Greenpeace ČR Jan Rovenský.   Aktivisté Greenpeace a obyvatelé Horního Jiřetína kvůli možnému posuzování novely až v příštích letech v úterý protestovali před ministerstvem průmyslu a obchodu.   Současná vláda neplánuje prolomit uzemní limity těžby uhlí v severních Čechách. Ekologové se však obávají, že další kabinet by limity v příštích letech mohl prolomit a ohrozit obce v oblastech těžby. Po zrušení limitů těžby volají mnozí energetici a zejména provozovatelé tepláren, kteří se při snížení těžby budou muset vyrovnat s vyššími cenami uhlí. Hrozilo by zdražení tepla o desítky procent.   lko dvd jw  