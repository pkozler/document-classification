 Hrad Šternberk uvítá svatební veletrh včetně skutečného obřadu  --------------------    Ke zpravodajství: ilustrační FOTO ve Fotobance  ID foto:  F200904070015801 ,  P201105010465501    --------------------    Šternberk (Olomoucko) 4. května (ČTK) - Svatbám a jejich nezbytným doplňkům bude o víkendu patřit hrad Šternberk na Olomoucku. Na druhém ročníku svatebního veletrhu pořadatelé představí v historických prostorách památky svatební šaty, prsteny a šperky, kytice i dorty a cukroví. Součástí programu bude i skutečná "svatba v přímém přenosu", snoubenci byli vylosováni ze tří přihlášených párů, řekla dnes ČTK kastelánka hradu Helena Gottwaldová.   Podle kastelánky jsou svatby na hradě oblíbené, loni jich tam bylo 90. Hrad snoubencům nabízí čtyři místa pro sňatek, dvě jsou v interiéru hradu a dvě v exteriéru. Svatební veletrh se poprvé uskutečnil loni, setkal se s velkým zájmem vystavovatelů i návštěvníků.   "Prezentace bude zaměřena na svatební stolování a menu, svatební prsteny a šperky, kadeřnické služby, hudbu, foto, video, svatební kytice, šaty i kosmetiku," uvedla kastelánka. Součástí doprovodného programu bude taneční vystoupení, barmanská show i módní přehlídky. Po celý víkend se budou konat malé divadelní vstupy se svatební tématikou v podání trubačů Koruny České. V prostorách pod věží bude přistavena limuzína, v areálu hradního parku se zájemci mohou vyfotografovat v historických kočárech nebo svézt na koni.   Veletrh oživí i skutečný obřad, který se uskuteční v sobotu v 18:00 na nádvoří. Budoucí manželé byli vylosováni ze tří přihlášených párů a pořadatelé jim zdarma zajistí veškeré služby. Loni hrad nabízel svatbu v balonu, ten ale kvůli nepřízni počasí nakonec nevzlétl.   srd jnd  