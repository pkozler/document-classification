 Kopii Katiny svatební róby ušili v Londýně za pět hodin  --------------------    Ke zpravodajství: VIDEO; FOTO ve Fotobance  ID foto:  F201104290327401 ,  F201104290324601 ,  F201104300105801    --------------------    Londýn 1. května (ČTK) - Neuběhlo ani pět hodin od chvíle, kdy se Catherine Middletonová vydala na cestu k Westminsterskému opatství, kde si v pátek vzala britského prince Williama, když rodinné krejčovství v Londýně začalo zapošívat poslední stehy na kopii jejích svatebních šatů. Róba ze salonu zesnulého britského návrháře Alexandra McQueena byla jedním z vrcholů královské svatby. Podle agentury AFP se dá čekat, že svatební šaty novopečené vévodkyně z Cambridge budou napodobovat nevěsty na celém světě.   "Jakmile se objevila v autě, začali jsme zjišťovat, o jakou jde krajku a pokusili se najít co nejvěrnější kopii," řekl podle AFP Raul Echeverria, majitel krejčovství Alterations Boutique v Marylebone v srdci Londýna.   Když Kate po několika minutách vystoupila z auta před katedrálou a šaty se tak ukázaly v celé nádheře, v krejčovství nastala honička.   "Dívali jsme se na přenos v televizi a jakmile jsme zjistili, jakou látku potřebujeme, šli jsme za dodavateli a pokusili se strefit do materiálu," řekl. Krejčí pak objednali deset metrů látky na podšívku, deset metrů tylu na závoj, deset metrů další síťovité látky, 15 metrů saténu a čtyři metry krajky. Vše vyšlo asi na tisíc liber (27.200 korun). "Návrháři mezitím pracovali na střihu šatů, a pak jsme to všechno pospojovali. Projekt nám trvalo dokončit asi pět hodin," řekl.   Šaty si objednal list The Times a dostane je vítěz čtenářské soutěže. Echeverria, jehož matka butik před 30 lety založila, říká, že zakázka nebyla o penězích, ale o schopnostech a šanci ukázat, že vše je možné udělat. O zhotovení další kopie svatebních šatů už ho požádali další zákaznice.   "Pochopitelně to budu muset dát nejdřív svému právníkovi, abych se ujistil, že neporušuju žádná autorská práva," řekl v této souvislosti. S šitím replik Katiných šatů však podle AFP zřejmě nezůstane osamocen. Napodobeniny svatební róby by mohly v obchodech objevit již příští týden.   Když si princezna Diana, Williamova matka, v roce 1981 brala prince Charlese, kopie svatebních šatů se v obchodech objevily za několik hodin. Manželství sice zkrachovalo, Elisabeth Emanuelovou, která její svatební róbu s nadýchanými rukávy a 7,6 metru dlouhou vlečkou navrhovala, ale o zhotovení repliky šatů žádají nevěsty dodnes.   V Marylebone na úboru najednou pracovali tři lidé. Kvůli nedostatku času se jim nepodařilo zachytit naprosto věrně krajku, která zdobila živůtek. Na originálních šatech byly použity stovky květů a ručně stříhaná anglická a francouzská krajka. Materiál, který použil Echeverriův tým, byl připraven předem. Tuto část oděvu se chtějí krejčí pokusit věrněji zachytit v příštích dnech - pokud to ovšem právníci dovolí.   kne dr  