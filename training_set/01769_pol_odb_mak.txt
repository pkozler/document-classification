 Řecko zasáhly generální stávka a násilné demonstrace  --------------------    Ke zpravodajství: FOTO/aktuality   Aktualizovali jsme bilanci zraněných a zadržených v 1. a 3. odstavci. Doplnili jsme o další incidenty v 2. odstavci.   --------------------    Atény 11. května (ČTK) - Desítky tisíc lidí dnes demonstrovaly v ulicích řeckých měst v rámci generální stávky, kterou vyhlásily odborové svazy na protest proti pokračujícím vládním úsporným opatřením. Manifestace v metropoli Aténách provázely potyčky mezi částí protestujících a pořádkovými silami. Podle agentury AP nejméně 27 lidí utrpělo zranění, z toho jeden těžké. Většina veřejných služeb v Řecku dnes přestala fungovat a život v zemi se zpomalil.   V centru metropole demonstrovalo podle agentury AP na dvou různých místech dohromady přes 20.000 lidí, z nichž mnozí požadovali demisi ministra financí. Násilnosti vyvolaly skupinky mladých manifestantů, kteří házeli na přihlížející příslušníky pořádkových sil kameny a zápalné lahve. Skupina anarchistů také ničila zastávky autobusů a výlohy obchodů a podpalovala odpadkové koše.   Policisté odpověděli slzným plynem a obušky. Předvedli přitom k výslechu 30 osob, z nichž 19 nakonec propustili a 11 zatkli. Mezi zraněnými jsou i asi dva policisté. Vážně zraněný civilista musel podstoupit okamžitý chirurgický zákrok.   Protestní demonstrace zasáhly například také druhé největší město Soluň, kde se shromáždilo na dvou akcích dohromady 8000 lidí. Tam se manifestace obešly bez incidentů.   Stávka téměř úplně přerušila veřejnou dopravu. Nejezdily vlaky a z přístavů nevypluly žádné trajekty na řecké ostrovy. Letadla nemohla létat mezi 13:00 a 17:00 SELČ, kdy měli na programu stávku letoví kontroloři. České aerolinie zrušily obousměrně dva spoje mezi Prahou a Aténami. Jinak celodenně stávkovali zaměstnanci obou řeckých leteckých dopravců. V Aténách vedli zaměstnanci veřejné dopravy série stávek, které trvaly několik hodin. Stávka se dotkla rovněž úřadů, škol a nemocnic a všech médií.   Loni v květnu přišli při demonstracích o život tři zaměstnanci banky, kteří se udusili, když do ní radikální demonstranti vhodili zápalnou láhev.   Těžce zadlužené Řecko se již řadu měsíců potýká s hrozbou státního bankrotu. Žádá, aby mu Evropská unie a Mezinárodní měnový fond zmírnily podmínky dosavadní finanční pomoci a pomohly mu získat další peníze ke splácení budoucích závazků. Atény stále odmítají restrukturalizaci dluhu a doufají, že se jim prodlouží splatnost záchranného úvěru a opět sníží úrokové sazby.   Vláda se nicméně přinutila v posledních měsících k mnoha úsporným opatřením. Fakticky snižuje mzdy a důchody a zvyšuje některé daně. Odbory se tomu brání s odůvodněním, že za krizi nejsou odpovědni zaměstnanci, ale banky a neplatiči daní z řad živnostníků. Vláda se zatím příliš nemá k rozsáhlé privatizaci.   Tým zástupců MMF a EU nyní v Aténách provádí pravidelnou čtvrtletní inspekci, po níž rozhodne, zda Řecko v červnu dostane dalších 12 miliard eur ze slíbené pomoci. Sami řečtí činitelé však již přiznávají, že země podmínky daného programu zcela neplní a že rozpočtová situace se zhoršuje.   rv pel pz  