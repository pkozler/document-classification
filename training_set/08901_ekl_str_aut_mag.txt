 Peking spustil online loterii - o povolení koupit si nový vůz  --------------------    Ke zpravodajství: FOTO/aktuality   --------------------    Peking 1. ledna (ČTK) - Tisíce obyvatel čínského hlavního města čekaly na začátek Nového roku nikoli proto, aby začaly bujaře slavit, ale proto, aby začaly rychle klikat. Peking totiž spustil novou online loterii, v níž mohou lidé vyhrát - právo koupit si v letošním roce nový vůz.   Ve snaze snížit počet automobilů v už tak nesmírně přeplněném Pekingu vyhlásily místní úřady pro letošek drastické omezení. Hodlají v roce 2011 povolit registraci jen 240.000 nových aut, což je o dvě třetiny méně než loni.   O tom, kdo si bude smět auto koupit, se bude každý měsíc rozhodovat na internetové stránce nazvané Pej-ťing Chuan-ťie Jung-tu, tedy Peking zmírňuje zácpy. Během prvních deseti minut už tu právo na koupi auta získalo 6000 šťastlivců, napsala dnes agentura AP.   V Pekingu, který má téměř 18 milionů obyvatel, je nyní oficiálně registrováno 4,76 milionu aut, zatímco v roce 2005 to byla zhruba polovina. Podle loňské studie se Peking dělí s mexickým hlavním městem o první příčku na žebříčku měst, v nichž se automobilistům jezdí úplně nejhůř.   dk hej  