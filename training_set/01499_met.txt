 V Plzeňském kraji stále ohrožuje obce voda z přehrady Hracholusky  --------------------    Ke zpravodajství: FOTO/aktuality   --------------------    Plzeň 15. ledna (ČTK) - Voda z Hracholuské přehrady zůstává největší povodňovou hrozbou v Plzeňském kraji. Zatímco hladina většiny toků během dnes začala klesat, Hracholusky, kde voda přes plnou přehradu nekontrolovatelně odtéká, zůstává i večer hlavní hrozbou lidem v okolí Mže. V podvečer se ale vzestup průtoku zpomalil a pokud se nezmění počasí, průtok by mohl zůstat v bezpečných hodnotách, vyplývá z aktuálních údajů povodí.   Zatímco ještě ráno odtékalo z přehrady do 70 kubíků vody za sekundu, po naplnění přehrady průtok rychle vzrůstal. Za krizovou hodnotu vodohospodáři, hasiči a hlavně obyvatelé pod přehradou ležících obcí považovali 150 kubíků za sekundu. V 17:00 odpoledne se ale vzestup průtoku zpomalil a do 20:00 vzrostl jen o jeden kubík za sekundu na 145 kubíků.   Rekordní průtok přehradou přilákal stovky lidí na Hracholusky, kteří chtěli vidět sílu rozbouřené vody. Lidé v Bdeněvsi, v Město Touškově nebo Kozolupech ale rostoucí průtok sledovali s obavami. "Nejvíce sil máme nasazeno v Bdeněvsi. Tady jsme zachraňovali jednu osobu z vody, čtyři a jednoho psa jsme evakuovali. Kulminovat by řeka měla kolem 21:00 až 22:00 hodiny," řekl večer ČTK řídící důstojník krajských hasičů.   Na přítocích do přehrady Hracholusky, Mži ve Stříbře i Úterském potoku v Trpístech, ale voda už od rána klesá. Povodňová vlna by se ale mohla projevit v dolním toku Mže a následně Berounky. V Bílé Hoře roste hladina Berounky už od rána, i když stále zůstává na druhém povodňovém stupni. Každou hodinu ale hladina stoupá o centimetr.   V Plzeňském kraji zůstává třetí povodňový stupeň ohrožení na čtyřech místech. Kromě Mže a jejího přítoku Úterského potoka ještě na Střele v Plasích. I tam ale voda už klesá.   Druhý povodňový stupeň byl po 20:00 na Radbuzi ve Lhotě, na Berounce v Bílé Hoře a v Liblíně. První stupeň byl na dalších devíti místech v kraji, na všech ale hladiny toků klesají.   Pavel Peňás mal          