 Výpověď dala v krajských nemocnicích jihu Moravy třetina lékařů  Brno 3. ledna (ČTK) - Výpověď v jihomoravských krajských nemocnicích podala kvůli nesouhlasu s odměňováním skoro třetina lékařů. Krajský úřad eviduje 204 podaných výpovědí z 649 lékařů. Čísla se liší nemocnici od nemocnice. Například ve Znojmě dal výpověď jediný lékař. Jinde jich je polovina, řekl dnes ČTK krajský radní odpovědný za zdravotnictví Oldřich Ryšavý (ČSSD).   Situaci v nemocnicích mají ve čtvrtek projednat radní. Poté hejtmanství zveřejní přesné počty i to, jak bude dál postupovat, dodal Ryšavý.   Výpovědi se týkají i dalších nemocnic, například u svaté Anny je podalo 142 lékařů, řekla ČTK mluvčí Šárka Urbánková. V nemocnici jich pracuje 400; odejít tak chce asi 35 procent lékařů. "Ode dneška jedná ředitel (Petr Koška) s vedoucími klinik za přítomnosti lékařů, kteří chtějí odejít. Máme na řešení dva měsíce," uvedla Urbánková. Ve Fakultní nemocnici Brno dalo výpověď 139 lékařů, řekla ČTK mluvčí Anna Mrázová. Odpovídá to 18 procentům lékařů.   Ředitelé nemocnic chtějí lékaře přesvědčit, aby zůstali, což ostatně mnozí z nich chtějí. Nový šéf Nemocnice Milosrdných bratří Josef Drbal si však nedovede představit, že by jim na výplatu, kterou požadují, dopláceli zřizovatelé. V případě Milosrdných bratří by to bylo Brno. "To je naprosto nesystémové řešení. Jedná se o péči, která je a má být kryta z prostředků veřejného zdravotního pojištění," uvedl.   Navíc by pak prý někdo mohl začít lékaře dělit do dvou skupin - na ty, kteří dali výpověď, a na ty, kteří ji nedali. Připomněl také další zdravotnický personál, který by si rovněž mohl stěžovat na nízké výplaty. U Milosrdných bratří dala výpověď polovina lékařů, konkrétně jde o 27 úvazků. Převažují anesteziologové a chirurgové.   Pokud by lékaři skutečně odešli a nemocnice by neměly na jednotlivých pracovištích předepsaný počet specialistů, mohly by jim pojišťovny sebrat úhrady. Diskutuje se o tom, zda by situace nemohli zřizovatelé využít a nemocnice přetransformovat. Například na jihu Moravy je nadbytek akutních lůžek, chybí naopak místa v LDN a na rehabilitačních odděleních. Ryšavý dnes reformu připustil.   "Určitě pracujeme na koncepci akutní lůžkové péče v Jihomoravském kraji, ale všechno spustíme v okamžiku, kdy budeme mít jistotu, že s námi bude rovně hrát stát," uvedl. Pod kraj spadá 3000 lůžek, dohromady jich je v regionu asi 10.000.   Lucie Kučerová mol  