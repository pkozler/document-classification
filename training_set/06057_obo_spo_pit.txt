 Obchodníkům díky úspěchu českých hokejistů rostou tržby  Praha 13. května (ČTK) - Dosavadní úspěchy českého týmu na mistrovství světa v ledním hokeji dělají radost nejen fanouškům, ale také tuzemským obchodníkům. Češi totiž utrácejí více peněz za fanouškovské předměty i spotřební elektroniku, zejména televizory s plochou obrazovkou.   "Zájem o fanouškovské potřeby je obrovský. Prodali jsme jich celkově několik desítek tisíc a nabídku v obchodech pravidelně doplňujeme," sdělila ČTK mluvčí obchodního řetězce Tesco Stores ČR Eva Karasová.   Hokejoví fanoušci podle Karasové nakupují hlavně kšiltovky a klobouky v českých národních barvách, vlajky, barvy na obličej, šály, paruky, trubky či molitanové ruce na mávání. Průměrná výbava fanouška přitom přijde na několik stovek korun.   "Evidujeme zvýšený zájem o tyto předměty. Momentálně lze v našich obchodech koupit například dresy, klobouky, vlaječky i předměty na auta," potvrdil zvýšenou poptávku Karel Kraus ze společnosti Ahold, která v Česku provozuje supermarkety a hypermarkety Albert. Ahold podle něj prodej vyhodnotí až po skončení mistrovství světa.   Hokejový šampionát v marketingu využila síť zhruba 190 prodejen se spotřební elektronikou Euronics. Zákazníkům, kteří si koupili například televizor či ledničku, firma zdarma věnovala malý stolní hokej. "Tematický dárek nám v prodejích hodně pomohl. Původně jsme počítali, že rozdáme zhruba 4000 těchto hokejů. Ve skutečnosti jich bylo 7000," řekl ČTK mluvčí prodejen Euronics Bohuslav Komín.   Mistrovství světa si tradičně pochvalují i majitelé restaurací, kteří v době přímých televizních přenosů zápasů českého týmu mají plné podniky. Češi v době šampionátu také více sázejí. Podle některých odborníků by hokejový šampionát mohl být nejsázenější akcí letošního roku.   beh mha  