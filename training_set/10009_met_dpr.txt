 V Karlovarském kraji vzniká na silnicích náledí, způsobuje nehody  Upravili jsme titulek a zprávu v 1. a 2. odstavci aktualizovali o informace o náledí a nehodě.   --------------------    Karlovy Vary 6. ledna (ČTK) - Silnice v Karlovarském kraji jsou s opatrností sjízdné. Po mrazivé noci beze srážek se ale dopoledne vrátilo sněžení a promrzlé silnice začaly rychle namrzat. Už před polednem dělalo náledí problémy na silnicích mezi Karlovými Vary a Sokolovem. Na obchvatu Sokolova se stala hromadná nehoda tří aut, vyplývá z informací silničářů a policie.   "Náledí je na silnici 181 od křižovatky u Lokte až po křižovatku v Sokolově. Před Královským Poříčím se stala nehoda tří osobních aut bez zranění," upřesnil mluvčí krajské policie Pavel Valenta.   Teploty v kraji v noci klesaly až k minus 13 stupňům Celsia a ještě ráno byly kolem minus osmi stupňů. Noc ale byla beze srážek. Podle předpovědi by se během dne mělo postupně oteplovat až k nule a očekává se i občasné sněžení. Srážky mohou místy namrzat.   Už dopoledne zaznamenali silničáři problémy s náledím. Například mezi Loktem a Novým Sedlem mají auta problém s kluzkou vozovkou v kopci u bývalé nemocnice. Vrátily se také sněhové přeháňky.   pnp snm  