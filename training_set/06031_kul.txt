 Výstava v kutnohorské galerii spojuje výtvarné umění s humorem  Kutná Hora 19. ledna (ČTK) - V Galerii Středočeského kraje v Kutné Hoře připravují netradiční výstavu propojující výtvarné umění s humoristikou. Expozice Anekdoty z ateliéru aneb Potkal Rada Rabase, která bude zahájena 22. ledna, konfrontuje humorné příhody o známých umělcích s jejich díly. ČTK to dnes sdělila Jana Černá z tiskového servisu galerie.   Podnětem k uspořádání výstavy byla kompatibilita sbírky kutnohorské galerie s knižním souborem tradovaných anekdot o kumštýřích, která vyšla počátkem 70. let minulého století u Lidového nakladatelství. Na rozdíl od anonymních vtipů o šoférech, lékařích či číšnících však hlavní postavy humorných příhod z uměleckých ateliérů skutečně žily a tvořily. Výsledkem je netradičně koncipovaná výstava, na níž jsou originály uměleckých děl konfrontovány s nahlas puštěnou nahrávkou anekdot v interpretaci herce Karla Dobrého.   Výstava tak návštěvníkům nevtíravou formou přiblíží intimní zázemí vystavených děl a jejich autorů, jimiž jsou Mikoláš Aleš, Václav Špála, Emil Filla, Vlastimil Rada, Josef Lada a Václav Rabas. Vyprávěné anekdoty by podle šéfkurátora galerie Ondřeje Chrobáka mohly ovlivnit náhled návštěvníků na samotné umělecké dílo. "Nabízí se třeba otázka, zda umění stárne podobně rychle jako styl a pointy vtipů, které se kdysi vyprávěly o autorech vystavených exponátů," poznamenal Chrobák.   Expozice potrvá do 19. dubna. Galerie je otevřena od úterý do neděle od 10:00 do 18:00.   khj sap  