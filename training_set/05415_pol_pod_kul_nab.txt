 Oprava kostela sv. Kříže v Jihlavě se chýlí ke konci  Jihlava 20. ledna (ČTK) - Dvouletá rekonstrukce kostela Povýšení svatého Kříže v Jihlavě se blíží k závěrečné fázi. Koncem ledna skončí první etapa. Nejviditelnější bylo odstranění novodobé zdi oddělující presbytář a trojlodí kostela. Plynule naváže druhá etapa, která by měla skončit v září. Novinářům to dnes řekl primátor Jaroslav Vymazal (ODS).   Kostel byl zdí rozdělen na dvě poloviny zhruba před dvěma staletími, nyní se vrátil do původní podoby. Důležité bylo počáteční odvlhčení zdí, rekonstrukce krovů a střechy, obnova omítek a instalace osvětlení, ozvučení a zabezpečení objektu. Náklady dosáhly téměř 27 milionů korun, z nichž více než sedm milionů korun pokryla evropská dotace.   "Město připravuje na 2. března den otevřených dveří, kdy se s rozsahem oprav bude moci seznámit veřejnost," uvedl mluvčí radnice Radek Tulis.   Během bezprostředně navazující druhé etapy vzniknou v presbytáři kostela nové klenby. Původní klenba v minulosti spadla a byla provizorně nahrazena. "Náhradní klenba stavbu stabilizuje, proto zůstane na místě. Pod ní vznikne nová kašírovaná klenba, která by měla hlavně zlepšit akustiku kostela," řekl Tulis.   Akustické poměry kostela jsou pro město důležité, chce v něm pořádat zejména koncerty a další kulturní akce. "Město chce otevřít opravený kostel Povýšení svatého Kříže jedním z koncertů tradičního mezinárodního festivalu Hudba tisíců Mahler Jihlava 2011," dodal Tulis.   bjr sap  