 Slovensko a Maďarsko chtějí spor o dvojí občanství řešit smlouvou  --------------------    Ke zpravodajství: FOTO/aktuality; GRAFIKA   --------------------    Bratislava 28. ledna (ČTK) - Napětí mezi Slovenskem a Maďarskem kvůli zákonu o dvojím občanství by mohla uvolnit mezivládní smlouva. Na její přípravě se dnes v Bratislavě shodli premiéři obou zemí Iveta Radičová a Viktor Orbán. Maďarský zákon, který usnadňuje od letoška Maďarům žijícím v zahraničí získání občanství, vyvolal odvetnou reakci Bratislavy. Občané Slovenska totiž po získaní občanství jiného státu až na výjimky přijdou o slovenskou státní příslušnost.   "Dohodli jsme se, že mezivládní komise se bude věnovat tomuto tématu a Slovenská republika přijde s návrhem standardní bilaterální smlouvy tak, jak je máme s jinými zeměmi," uvedla Radičová. Orbán doplnil, že podobná smlouva se měla připravovat už za minulé slovenské vlády Roberta Fica, což však skončilo neúspěchem.   Přijímaní zákonů v jedné zemi a následná odvetná opatření sousedního státu nepovažuje Radičová za dobré. "Odvety nejsou řešením, je potřebné standardní řešení," obhajovala Radičová návrh na uzavření mezistátní dohody. "Nevidím důvod, proč bychom to neměli zvážit," reagoval Orbán.   Právě problém dvojího občanství, který vyvolala Budapešť, a slovenské odvetné akce v poslední době nejvíce komplikuje vztahy mezi oběma zeměmi. Na Slovensku žije zhruba půlmilionová maďarská menšina, jejíž příslušníci podle dostupných informací ve větším počtu o maďarské občanství zatím nepožádali. Přišli by totiž o slovenskou příslušnost, což jako odpověď na maďarský zákon prosadila tehdejší Ficova levicová vláda složená i ze zástupců nacionalistické Slovenské národní strany.   boa šeb  