 Véčkaři chtějí reformy zdravotnictví a penzí jako ústavní zákon  Zprávu jsme upravili, doplnili jsme další informace od 3. odstavce. Změnili jsme titulek.   --------------------    Praha 22. ledna (ČTK) - Příznivci strany Věci veřejné chtějí, aby byly důchodové a zdravotnické reformy schváleny jako ústavní zákon. Vyplývá to z výsledků internetového hlasování voličů strany, jehož výsledky VV zveřejnily na svých webových stránkách. Hlasující, takzvaní 'véčkaři', také souhlasili s tím, aby lidé vychovávající děti měli nižší odvody na důchodové pojištění, naopak odmítli nekompenzované sjednocení DPH na 19 procent, které by mělo sloužit k financování důchodové reformy. Výsledky referenda ale pro stranu nejsou závazné.   "Ve vnitrostranickém referendu VV rozhodli naši registrovaní voliči v poměru 65,83 procenta ku 34,17 procenta, že si přejí, abychom začali vyjednávat s našimi koaličními partnery, aby byly základní principy důchodové a zdravotní reformy schváleny jako ústavní zákon," uvedli zástupci strany na webu.   Aby byly reformy schváleny ústavní většinou, musely by od 200 poslanců ve sněmovně dostat alespoň 120 hlasů, strany vládní koalice mají v současnosti k dispozici celkem 118 hlasů.  V Senátu, jehož třípětinovou většinu ústavní zákon vyžaduje, je koalice dokonce v menšině. "VV by v otázce chystaných reforem rády dosáhly konsenzu vládních stran s opoziční ČSSD, aby byly chystané změny v systému důchodů a zdravotnictví udržitelné po řadu let," řekl už dříve ČTK poslanec VV Radim Vysloužil.   To, že DPH by měla být sjednocena na 19 procent bez plné kompenzace důchodcům a rodinám s dětmi, hlasující odmítli v poměru 87,14 procenta ku 12,86 procenta. "Sjednocení DPH na 19 procentech pouze za účelem financování důchodové reformy není pro naše voliče dostatečně pádný argument pro takto navrženou úpravu," píše na svých internetových stránkách strana, která se vymezuje jako nejvíce levicové uskupení vládní koalice.   Souhlasné stanovisko s tím, aby lidé vychovávají děti platili nižší odvody na důchodové pojištění, 'véčkaři' vyjádřili v poměru 70,16 procenta ku 29,84 procenta.   VV hlasování o vládních reformách spustily 22. prosince. Zhruba 20.000 registrovaných příznivců strany mělo zhruba měsíc na to, aby se vyjádřili ke čtyřem otázkám. Strana, která staví na prosazování přímé demokracie, se již v minulosti zavázala, že bude výsledky hlasování "véčkařů" respektovat. Spuštění internetového hlasování se u koaličních partnerů z ODS a TOP 09 setkalo s kritikou.   Internetové hlasování registrovaných příznivců strany nicméně nezaváže její poslance k tomu, aby jeho výsledek prosadili. Z hlasování podle VV pouze vyplyne, jestli se má strana pustit do vyjednávání o takovém kroku se svými koaličními partnery.   vit mkv  