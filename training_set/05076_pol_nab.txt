 V Egyptu střílel policista ve vlaku na křesťany, jednoho zabil  Doplnili jsme informace o útočníkovi a další podrobnosti.   --------------------    Káhira 11. ledna (ČTK) - Policista mimo službu dnes ve vlaku v egyptském městě Asijút střílel do skupiny křesťanů. Zabil přitom jedenasedmdesátiletého muže a zranil pět dalších osob, včetně manželky oběti a třech dalších žen. Informovalo o tom egyptské ministerstvo vnitra. Po pumovém útoku na kostel v Alexandrii, při kterém bylo zabito 21 lidí, se tak jedná o další násilí namířené proti menšinové křesťanské komunitě.   Ministerstvo potvrdilo, že oběť i zranění byli křesťané. Útočník je muslim, povoláním policista, který byl na cestě do služby. Z místa činu utekl. Policie ho krátce nato zatkla v jeho domě a vyšetřovatelé se nyní snaží zjistit, co bylo motivem jeho činu.   Není jasné, zda útočník věděl, že střílí na křesťany. Křesťanské ženy ale v Egyptě obvykle vyčnívají z davu, protože se nezahalují do tradičních šátků.   Při nedávném pumovém útoku na kostel v Alexandrii bylo zabito 21 věřících. Bezprostředně po výbuchu vypukly v ulicích města střety mezi křesťany a muslimy, při kterých bylo zraněno několik lidí. Vláda posílila bezpečnostní opatření především v době pravoslavných Vánoc, vyzvala také k zastavení nábožensky motivovaných útoků.   drk mik  