 ČSÚ: Pohonné hmoty v uplynulém týdnu zlevnily  Ve 3. odstavci jsme aktualizovali údaje CCS, ve 4. jsme doplnili nové vyjádření analytika.   --------------------    Praha 17. června (ČTK) - Ceny benzinu a nafty u čerpacích stanic v Česku v uplynulém týdnu klesly. Neprodávanější benzin Natural 95 v průměru zlevnil o 13 haléřů na 34,91 koruny za litr. Motorová nafta byla levnější o šest haléřů a stála v průměru 34,31 koruny za litr. Vyplývá to z dnešních údajů Českého statistického úřadu.   Také cena benzinu Special 91 klesla, a to o dva haléře na průměrných 33,70 koruny za litr. O haléř byl levnější i plyn LPG, který se tak prodával za průměrných 17,25 Kč/l.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil v průměru o sedm haléřů na 34,81 Kč/l. Cena nafty se snížila o sedm haléřů na 34,01 Kč/l.   Podle analytika Jana Šimka ze společnosti Broker Consulting existuje možnost dalšího zlevňování pohonných hmot při poklesu cen ropy. "Na finančních a komoditních trzích panují obavy o hospodářský růst světové ekonomiky, který opět zpomaluje. Navíc trhy obchází strašák v podobě bankrotu Řecka," uvedl.   fsl lko vju  