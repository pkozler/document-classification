 Na Tachovsku uspěl nezvyklý nápad, lidé adoptují kříže v krajině  --------------------    Ke zpravodajství: ilustrační FOTO ve Fotobance  ID foto:  FO01243513 ,  F200902040145601 ,  F201012270011101    --------------------    Planá (Tachovsko) 8. července (ČTK) - V Plané na Tachovsku uspěl neobvyklý projekt, jenž nabízí lidem k "adopci" poškozené křížky na polích a u silnic. Menší i větší kamenné památky tak dostávají nové opatrovníky, kteří se o ně zdarma starají. "Rozebráno" už je takto prvních 15 památek, jež pro projekt zmapovalo místní sdružení. V nejbližší době chce připravit další. ČTK to řekla Blanka Borůvková z Kulturního a okrašlovacího spolku - KOS, které nápad nazvaný Adopce nablízko realizuje.   "Křížků je tu všude strašná spousta, většina z nich vypovídá o lidech, kteří tady žili v 18. nebo 19. století. Bohužel jsou mnohé ve špatném stavu, opuštěné. K prvním z nich jsme proto připravili mapku s popisem a fotkou," vysvětlila. Zájemci se pak prý sami začali hlásit a brát si křížky do opatrovnictví. Podle Borůvkové jde zpravidla o místní, kteří v blízkosti památky bydlí nebo kolem ní každodenně projíždějí či procházejí.   "Adoptovat" si tak zájemci mohli například i barokní kříže z dílny lidového kameníka Georga Böhma. Jeden z nich, kamenný kříž z roku 1859 na cestě ze Svahů do Zlivu, se už podařilo opravit, doplněn byl nedávno figurou Krista na plechu z dílny plzeňského akademického malíře Jaroslava Šindeláře. Jeho opatrovník tak musí upravit okolí a poté ho udržovat.   "Lidé o ně pečují v rámci svých možností, někteří památku už například osadili novým železným křížem, opravili nápisy," dodala Borůvková. Podle Miloslava Antropiuse, který je garantem myšlenky, už muselo sdružení i některé zájemce odmítnout. "Křížů jsou tu ale více než desítky, pohraničí je jimi poseté. Mnohé jsou i dobře umělecky provedené. Bylo by krásné, kdyby se nakonec opatrovnictví o památku předávalo v rodině z generace na generaci," uvedl. Podle něj lidé začnou nacházet domov tam, kde se starají o památky, tam, kde "žije krajina".   "Větší stavby jako například kostely už většinou svého opatrovníka mají, těm menším ale často patron chybí," dodala Borůvková. V projektu, na němž sdružení spolupracuje s místní akční skupinou Český Západ - Místní partnerství, se bude pokračovat. Sdružení chce i dokumentovat, jak se daří drobné památky zachraňovat.   Obnova krajiny a objektů kulturního dědictví v regionu Plané patří mezi současné aktivity sdružení. To vzniklo před rokem s cílem vnést do dění v příhraničním městečku nový impulz. Chce realizovat, podporovat a rozvíjet nekomerční kulturní, umělecké, sportovní a společenské aktivity.   brb jpt  