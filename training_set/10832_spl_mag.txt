 Miliony lidí slavily ve světě příchod Nového roku  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4193647/v-new-yorku-privital-novy-rok-milion-lidi    Aktualizovali jsme o informace k novoročním oslavám v JAR a v Itálii ve 4., 8. až 10 odstavci.   --------------------    Praha 1. ledna (ČTK) - Miliony lidí slavily ve světě v noci na dnešek příchod Nového roku. Vzhledem k časovému posunu jej nejprve přivítali obyvatelé tichomořského atolu Kiritimati a naposledy obyvatelé Havaje. Loučení se starým rokem se na mnoha místech neobešlo bez zraněných i obětí na životech.   Australské Sydney bylo první velké město, které se rozloučilo s rokem 2010. Oslavy tam před půlnocí, která nastala v pátek ve 14:00 SEČ, zahájila letecká přehlídka historických letadel a ukázka lodí v místním přístavu. Přípravy oslav letos zastínily povodně, se kterými se potýká severovýchod země, ohňostroj z mostu Harbour Bridge přesto z okolních pláží sledovalo nejméně 1,5 milionu lidí. O dvě hodiny dříve oslavil příchod nového roku také Nový Zéland. Silvestrovské veselí provázel ohňostroj z mrakodrapu Sky Tower v největším městě země Aucklandu.   Dva miliony lidí se vyrojily na slavné, téměř pět kilometrů dlouhé pláži Copacabana v brazilském Riu de Janeiro. Ve městě spojovaném s ryčnými oslavami v pestrých barvách vládla ovšem u oblečení místních obyvatel dle tradice bílá. Na rozloučenou se starým rokem se použilo na 25 tun zábavní pyrotechniky. Noc provázely také světelné efekty doprovázené mimo jiné klasickou hudbou Ludwiga van Beethowena, doplněnou ovšem rytmy samby.   Tragický průběh mělo slavení Nového roku v Jihoafrické republice. V městečku vzdáleném asi 200 kilometrů západně od Johannesburgu přišlo v tlačenici v baru o život deset mladých lidí většinou ve věku od 18 do 25 let. Policie příčiny neštěstí zjišťuje. Podle jihoafrických médií citovaných agenturou AFP mohla tlačenici vyvolat rvačka v baru, před kterou se hosté chtěli zachránit útěkem.   Nový rok 2011 s pompou vítala i Evropa. Nejméně 100.000 lidí včetně mnoha turistů oslavovalo v noci na dnešek na pařížské třídě Champs-Elysées. Za nezvykle mrazivého počasí neztráceli ale dobrou náladu a s úderem půlnoci jásali a objímali se. Podobně jako v minulých letech neohlušoval francouzskou metropoli rachot zábavní pyrotechniky, která je zde zakázaná.   V Británii uvítaly Nový rok na párty pod širým nebem statisíce lidí. Největší účast tradičně zaznamenala britská metropole. Osmiminutovou světelnou show u obřího vyhlídkového kola zvaného Londýnské oko sledovalo podle BBC asi 250.000 lidí. Ohňostroj letos poprvé doprovázela hudba. Zazněly zde hity jako We Will Rock You od skupiny Queen, Lucy in the Sky with Diamonds od Beatles a Song 2 od kapely Blur. Asi 80.000 lidí přišlo na tradiční skotské oslavy Hogmanay v Edinburghu, na George Square v Glasgow slavilo v ulicích na 5000 lidí.   Historické centrum Vídně zaplavilo kolem 700.000 lidí, kteří slavili za rachotu dělbuchů a jiskření světlic. Dle odhadů 50.000 lidí vítalo Nový rok na madridském náměstí Puerta del Sol, kde dle tradice při odpočítávání posledních 12 úderů zvonu v rozmezí vteřin před půlnocí řada z nich polykala po jedné bobuli vína.   V severoitalských Benátkách se shromáždilo 60.000 lidí na náměstí svatého Marka, aby zde gigantickým "kolektivním" polibkem oslavili začátek nového roku. Do centra Říma dorazilo asi 200.000 lidí na silvestrovský koncert italského hudebníka Claudia Baglioniho.   Silvestrovské oslavy si po celé Itálii vyžádaly 500 zraněných, z toho 44 těžce, a nejméně jednu oběť. V jihoitalském městě Crispano byl při oslavách omylem zastřelen devětatřicetiletý muž, kterého na balkonu zasáhla zbloudilá patrona, informovala agentura DPA s odvoláním na dnešní sdělení italských médií. Na jihu Itálie je zvykem při oslavách příchodu nového roku střílet do vzduchu.   Pouze v oblasti Neapole bylo v noci na dnešek při manipulaci se zábavní pyrotechnikou zraněno nejméně 70 lidí. Požární sbory zasahovaly u 140 případů v ulicích, kde rachejtle a petardy zažehly hromady odpadků, se kterými se toto jihoitalské město potýká týdny. Plameny poškodily také několik automobilů.   Poklidný průběh měly oslavy posledního dne roku 2010 na Slovensku. Na oslavující se ve čtyřstupňovém mrazu v Bratislavě snášely i sněhové vločky. Tradičně se do Bratislavy sjelo mnoho cizinců - v ulicích byla slyšet němčina, angličtina či italština, ale i chorvatština nebo v těchto místech poměrně exotická litevština. Novinkou oslav se na Slovensku staly lampiony štěstí. Výtěžek z jejich prodeje půjde na charitativní účely.   Téměř milion lidí na Times Square v New Yorku sledoval tradiční klesání křišťálové "koule času" s 32.000 světly, která se země dotkla přesně o půlnoci a odstartovala novoroční oslavy. Silvestrovskou párty účastníci hodnotili jako velkolepou a vydařenou, i když se konala jen několik dnů po sněhové bouři, která paralyzovala město a okolí. Podle agentury AP oficiální odhad ze strany města není k dispozici.   Jako poslední na světě Nový rok přivítali obyvatelé Havaje, včetně amerického prezidenta Baracka Obamy, který na ostrově tradičně tráví svou novoroční dovolenou.   Asijské země čeká změna lunárního kalendáře v únoru. Příchod roku 2011 přesto slavili například v Soulu, Tchaj-peji nebo v Hongkongu, kde velkolepé ohňostroje tryskaly téměř ze všech výškových budov obchodního centra. V centru Tokia se sešly tisíce lidí, kteří u starobylého buddhistického chrámu vypustili do vzduchu stříbrné balonky, ke kterým přivázali své prosby a přání do nového roku. Nový rok přivítaly také tradiční údery do zvonu, které mají pomoci zapudit zlo.   Oficiální oslavy včetně odpočítávání vteřin do půlnoci a světelné show letos poprvé podle AP přichystala také vietnamská metropole Hanoj. Komunistický stát si dosud Nového roku příliš nevšímal. Změnu lunárního kalendáře tradičně mohutně oslavuje během takzvaného svátku Tet, který tentokrát připadne na 3. února.   kne hro rv drk hej  