 Zimní údržba silnic Vysočiny byla loni asi nejdražší za řadu let  Jihlava 4. ledna (ČTK) - Prohrnování a sypání silnic na Vysočině bylo loni zřejmě nejdražší za řadu let. Jen v prosinci stálo kolem 30 milionů korun. V této částce ještě nejsou zahrnuty platy silničářů, uvedl ekonomický ředitel Krajské správy a údržby silnic Rudolf Karpíšek. Připomněl, že drahá byla údržba i počátkem minulého roku.   Za rok 2009 bylo kvůli zajištění sjízdnosti vozovek na Vysočině vydáno zhruba čtvrt miliardy Kč, uplynulý rok ještě nebyl účetně uzavřen. Kraji patří skoro 4600 kilometrů silnic.   Na zimní údržbu, běžnou letní údržbu a na provoz dostává krajská správa a údržba silnic (KSÚS) od kraje celkem zhruba půl miliardy Kč ročně. Do rozpočtu se silničáři loni vešli. "Na každou zimu si musíme nechávat dostatečnou rezervu, abychom byli schopni ty neodkladné zásahy zajistit," uvedl Karpíšek. V minulém měsíci stála zimní údržba denně v průměru kolem milionu; v kalamitách i dva miliony Kč. Jsou to výdaje za sůl a drť, pohonné hmoty a platby za výpomoc jiných organizací, ale bez mezd silničářů.   V kraji budou tuto zimu dražší i opravy vozovek kvůli rychle přibývajícím výtlukům. Provizorní vysprávky děr studenou asfaltovou směsí stojí třikrát i čtyřikrát víc než v létě. Kvůli častému střídání velkých mrazů a oteplení se výtluky objevují na silnicích všech tříd po celém kraji. "Četnější jsou tam, kde je větší zatíženost dopravou," upřesnil provozní náměstek KSÚS Oldřich Dušátko. Opravovat se zatím dalo jen několik dní, v nichž venkovní teploty neklesly víc než pět stupňů pod nulu.   "Opravy v tomhle počasí nejsou nijak stabilní. Některé vydrží týden, čtrnáct dní, některé můžou vydržet měsíc," podotkl náměstek. Na silnici z Jihlavy ke Štokům, která je zároveň přivaděčem k dálnici, už byla stejná místa spravována asi čtyřikrát. Silničáři mají vytypované nejhorší úseky v každém okrese. Mezi ně patří třeba silnice I/23 u Třebíče. Výstražných dopravních značek upozorňujících řidiče na nerovnosti vozovky byla v kraji v posledních týdnech rozmístněna nejméně stovka.   Zimní údržba se prodražuje i v Jihlavě. Čištění přibližně 500 kilometrů místních silnic a chodníků v posledních dvou loňských měsících kolem šesti milionů Kč, což je polovina z částky vyčleněné na celé období od listopadu do jara. Týden před Vánocemi se překážející haldy sněhu musely z centra města dokonce vyvážet. Sněhem bylo naloženo zhruba 120 vozidel Tatra, uvedl mluvčí Služeb města Jihlavy Martin Málek.   vst mol  