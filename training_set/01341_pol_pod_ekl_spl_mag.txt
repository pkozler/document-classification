 Radní hradeckého kraje zamítli zdražení vstupného do dvorské zoo  Hradec Králové 25. května (ČTK) - Radní Královéhradeckého kraje dnes zamítli chystané výrazné zdražení vstupného do ZOO Dvůr Králové nad Labem. Vyšší ceny měly podle plánů vedení krajské zoo platit od 1. června v souvislosti s otevřením části safari pro auta návštěvníků. Vedení dvorské zoo má na doporučení vedení kraje nyní navrhnout snížení vstupného. ČTK to řekl mluvčí kraje Imrich Dioszegi. Zoo patří k největším turistickým atrakcím regionu, ročně ji navštíví kolem půl milionu lidí.   Vstupenka pro dospělého měla od června zdražit ze 170 na 290 korun, tedy o 70 procent. Pro děti, studenty a seniory měl vstup do zoo zdražit o 90 procent ze 100 na 190 Kč. Zrušeno mělo být podle návrhu vedení zoo rodinné vstupné, které dosud pro dva dospělé a dvě děti činí 490 korun. Nově taková rodina měla platit 960 korun.   Hejtman Lubomír Franc (ČSSD) označil razantní a plošné zvýšení vstupu do dvorské zoo za nepřijatelné. "Chceme, aby zahrada, kterou vlastní kraj, byla přístupná co největšímu počtu lidí. Výše jejího vstupného by neměla návštěvníky odrazovat. Očekáváme, že vedení zoologické zahrady na naše doporučení vstupné změní," prohlásil Franc.   ry jpt    