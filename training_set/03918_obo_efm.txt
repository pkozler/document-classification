 Novou mluvčí obchodního řetězce Ahold je Judita Urbánková  Praha 3. května (ČTK) - Novou mluvčí a ředitelkou oddělení vnějších vztahů a komunikace obchodního řetězce Ahold Czech Republic je od 1. května Judita Urbánková (38). ČTK dnes informaci získala na internetových stránkách společnosti Ahold Czech Republic. Personální změnu na dotaz ČTK potvrdila Urbánková. Do společnosti Ahold přišla Urbánková z agentury Euro RSCG Public Relations.     Urbánková nahradila Danu Dvořákovou, která funkci mluvčí a ředitelky oddělení vnějších vztahů a komunikace zastávala od začátku letošního roku a nyní kvůli nové pracovní nabídce ze společnosti Ahold Czech Republic odešla. Dvořáková v lednu vystřídala mluvčího Aholdu Libora Kytýra, který od loňského podzimu pracuje pro konkurenční společnost Tesco Stores ČR.   Obchodní řetězec Ahold v Česku provozuje 280 supermarketů a hypermarketů Albert. Na loňském žebříčku největších tuzemských obchodníků připadlo společnosti Ahold čtvrté místo.   beh mha  