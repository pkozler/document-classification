 Nejméně 13 mrtvých po útoku bezpilotních letounů v Pákistánu  Aktualizovali jsme bilanci obětí a doplnili o třetí nálet v odstavcích 1 a 4.   --------------------    Islámábád 23. ledna (ČTK) - Nejméně 13 údajných ozbrojenců dnes bylo zabito při třech náletech amerických bezpilotních letounů v severozápadním Pákistánu u hranic s Afghánistánem. Informovala o tom agentura AFP s odvoláním na pákistánské úřady.   První útok se odehrál na kmenovém území Severního Vazíristánu. Podle zástupce zpravodajských služeb správního střediska této oblasti Miranšáhu čtyři ozbrojenci zemřeli poté, co americký bezpilotní stroj zasáhl automobil, který právě zaparkoval u jednoho z domů.   Letoun prý také vypálil několik řízených střel asi 40 kilometrů západně od Miranšáhu.   V druhém útoku v téže oblasti na severozápadě Pákistánu zahynuli nejméně tři povstalci. Podle bezpečnostních služeb byl útok namířen proti povstalcům, kteří se přemísťovali na motocyklu. Podle agentury AP při druhém útoku zahynuly dvě osoby. Při třetím incidentu zahynulo šest lidí, dodala AFP.   Hraniční území Severního Vazíristánu je baštou bojovníků teroristické sítě Al-Káida i pákistánské i afghánské odnože hnutí Taliban. Teroristé odtud útočí také na cíle v sousedním Afghánistánu. Oblast je tak častým cílem úderů, jako byl ten dnešní. Jenom loni při náletech bezpilotních letounů zemřelo podle pákistánských zdrojů na 700 lidí.   Americké vedení se k náletům veřejně nehlásí, v soukromí ale připouští, že při nich bylo zabito množství ozbrojenců včetně významných vůdců Al-Káidy. Podle kritiků však při nich přicházejí o život i nevinní civilisté.   Pákistánská vláda odsuzuje americké útoky bezpilotními letouny jako porušení svrchovanosti Pákistánu, předpokládá se však, že neoficiálně je podporuje, zejména pokud se zaměřují na ozbrojence, kteří bojují proti vládě v Islámábádu.   rv zdp kne šeb  