 Akcie BP jsou na půlročním maximu, Shell má prý stále zájem  Londýn 4. ledna (ČTK) - Akcie britské energetické společnosti BP dnes na burze v Londýně zpevnily o pět procent nad 488 pencí, což je jejich půlroční maximum. Vzhůru je katapultovala zpráva listu Daily Mail, podle které má o převzetí BP stále zájem konkurenční britsko-nizozemská společnost Royal Dutch Shell. Ta projevila poprvé zájem loni, kdy hodnotu BP prudce snížila havárie v Mexickém zálivu.   List s odkazem na zdroje blízké Shellu napsal, že Shell od svého původního záměru ustoupil, protože se obával částky, kterou bude muset BP zaplatit na pokutách. Krátce po havárii totiž nebylo jasné, kam až by se pokuty mohly vyšplhat. Přesná částka není známa ani teď, rámcová představa už ale existuje.   Daily Mail píše, že by Shell mohl nabídku na převzetí BP stále ještě podat. Pokud tak učiní, pravděpodobně nejdříve počká, zda se objeví nějaký jiný zájemce. Nelze prý čekat, že právě Shell zaútočí jako první.   Šéf obchodování v makléřské společnosti ETX Capital Mic Mills řekl, že akciím BP rovněž pomáhají komentáře, které minulý týden pronesl v rozhovoru s agenturou Bloomberg Ken Feinberg. Ten byl pověřen správou fondu, do něhož má BP na úhradu škod po havárii v Mexickém zálivu postupně převést asi 20 miliard dolarů (zhruba 376 miliard Kč). Feinberg řekl, že z fondu bude možná stačit polovina prostředků.   Akcie BP jsou podle analytiků ve srovnání s konkurencí pořád levné, a to i když se vezmou v úvahu náklady na kompenzaci po havárii. To ale jen za předpokladu, že se neobjeví nečekané události a BP nebude muset zaplatit v rámci vyrovnání víc, než se teď předpokládá.   spr dvd  