 V Beskydech čeká na lyžaře průměrně půl metru technického sněhu  --------------------    Ke zpravodajství: AUDIO   --------------------    Ostrava 20. ledna (ČTK) - Na sjezdovkách v Beskydech čeká na lyžaře průměrně 50 centimetrů především technického sněhu. Většina velkých horských středisek bude na konci týdne v provozu. Provozovatelé doufají, že jim ochlazení umožní opět zasněžovat. Podmínky pro běžkaře jsou ale téměř všude špatné, okruhy zůstávají místy zcela bez sněhu. ČTK to zjistila od provozovatelů lyžařských areálů v Moravskoslezském kraji.   Ve volné přírodě Beskyd leží průměrně 20 centimetrů sněhu, během noci místy napadlo dalších pět centimetrů. Teploty se pohybují do minus pěti stupňů Celsia. "Drobné sněžení by mělo pokračovat i o víkendu, ale nevypadá to, že by mohlo napadnout až avizovaných 30 centimetrů," řekl ČTK dispečer horské služby Česlav Jadamus.   Ve Skiareálu Mosty u Jablunkova leží na sjezdovkách od 60 centimetrů do metru technického sněhu, který přes noc pokryly asi tři centimetry přírodního sněhu. "V provozu jsou všechny čtyři vleky na třech sjezdovkách. Podmínky pro lyžaře jsou prakticky stoprocentní," řekl ČTK provozní Jaroslav Bojko. Pro běžkaře je přímo v areálu připravený jeden okruh s umělým sněhem.     Naopak ve středisku Ski Bílá si běžkaři na své nepřijdou. "To by muselo nasněžit alespoň 30 centimetrů," řekl ČTK vedoucí areálu Jaroslav Vrzgula. Místy jsou běžecké tratě zcela holé, proto přes ně nesmí jet rolba, která by mohla upravit části tratí, kde se ještě udržel sníh.   Podmínky pro lyžaře jsou naopak na sjezdovkách v Bílé dobré, průměrně je pokrývá 30 centimetrů především technického sněhu. "Ráno sníh přimrzá a přes den nestihne povolit, takže pokrývka je tento týden stabilní. Předpokládáme, že bychom začali i zasněžovat," dodal Vrzgula. V sobotu ale bude v areálu uzavřena tréninková sjezdovka 3A pro soukromé závody, upozornil.   Lyžovat se bude o víkendu i v nižších polohách - například ve Ski areálu Vaňkův kopec nedaleko Ostravy, kde sjezdovku pokrývá kolem 60 centrimetrů sněhu. "Dosavadní noční teploty kolem nuly nám zasněžování neumožnily, ale v následujících dnech se to už změní. Potřebujeme nejméně minus dva stupně Celsia, což má ochlazení přinést," řekl ČTK provozovatel Martin Kafka.   hnz hš  