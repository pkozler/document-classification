 Počasí má na svědomí malou návštěvnost zoo v Ústeckém kraji  Ústí nad Labem 14. ledna (ČTK) - Zoologickým zahradám v Ústeckém kraji ubylo loni návštěvníků. Hlavním důvodem je prý počasí. Do ústecké zoo přišlo meziročně o pětinu méně lidí, zhruba o deset procent se snížila návštěvnost chomutovskému zooparku a děčínské zahradě. Vyplývá to z informací, které ČTK získala od jednotlivých zahrad v kraji.     Loňská zima byla velmi dlouhá, už v březnu přišlo například do ústecké zoo o 2000 návštěvníků méně než v březnu 2009. Ani léto návštěvám zoo nepřálo, horký červenec lákal spíš ke koupání a v srpnu trápily Ústecký kraj naopak povodně. "Přesto jde o čtvrtou nejúspěšnější sezonu za posledních deset let," spočítala ekonomka děčínské zoo Dagmar Kedlesová.   "Konzultovali jsme to i s ostatními zahradami, se kterými jsme v kontaktu, například s Libercem nebo s Jihlavou. Letos si nikdo nepolepšil," řekla ČTK mluvčí ústecké zahrady Věra Vrabcová.   Jako další důvod uvádí mluvčí Podkrušnohorského zooparku Martina Pelcová uvádí doznávající finanční krizi, souhlasí i Věra Vrabcová z ústecké zoo. "Lidé nejsnáze oželí to, co nutně k životu nepotřebují. Odepřou si často právě výlety nebo dovolené," dodala Vrabcová. Ani rozdíl mezi návštěvností o prázdninách a v ostatních měsících není v Ústí tak velký jako jinde. "Ústecko není zrovna místo, kde by lidi trávili dovolenou. To pozorujeme už dlouho," uzavřela Vrabcová.   V roce 2010 navštívilo Podkrušnohorský zoopark v Chomutově 216.395 lidí. Do ústecké zoo přišlo 135.064 lidí. Nejnižší pokles zaznamenala děčínská zoo, která má ale ze všech zahrad v Ústeckém kraji nejnižší návštěvnost. Do konce roku 2010 ji navštívilo 73.117 lidí, v předchozím roce to bylo o 9020 lidí více.     Návštěvnost zoologických zahrad v Ústeckém kraji za posledních pět let:      Podkrušnohorský zoopark Chomutov  ZOO Ústí nad Labem  Zoo Pastýřská stěna Děčín     2010  216.396  135.064  73.117     2009  239.483   167.864   82.137     2008  223.792   164.497   73.918     2007  251.427   165.235   77.414     2006  224.161   139.350   62.270     zdroj: výroční zprávy jednotlivých zoologických zahrad   Vanda Králová sap  