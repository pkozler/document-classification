 V Indonésii hořel trajekt a srazily se vlaky  Zprávu jsme přeformulovali. v úvodu jsme aktualizovali počet mrtvých při požáru na trajektu.   --------------------    Jakarta 28. ledna (ČTK) - Nejméně sedmnáct lidských životů si dnes vyžádal požár, který zachvátil indonéský trajekt přepravující cestující mezi ostrovy Java a Sumatra. Na palubě přetížené lodi bylo v době požáru kolem 500 cestujících, z nichž mnozí se snažili zachránit skokem do moře. Bezmála 200 lidí bylo zraněno, mnozí z nich velmi vážně.   Požár propukl na lodi bezprostředně po vyplutí z javského přístavu Merak na západě ostrova. Oheň podle předběžné zprávy hasičů vznikl od nedopalku cigarety. Na pomoc hořícímu plavidlu přispěchalo pět lodí, které do bezpečí převezly přes 400 lidí. Trajekt rovněž převážel desítky osobních a nákladních automobilů.   Podle indonéského ministerstva dopravy je situace na místě nepřehledná a není vyloučeno, že počet mrtvých bude ještě vyšší.   V Indonésii, kde na víc než 17.000 ostrovech žije 235 milionů lidí, jsou námořní trajekty hlavním dopravním prostředkem. Mnohé z nich jsou ve špatném technickém stavu a vyplouvají značně přetížené.   Indonésii dnes postihlo ještě další neštěstí, když se na ostrově Java čelně srazily dva osobní vlaky. Při srážce zahynuli nejméně tři lidé a mnoho dalších bylo zraněno. Jednadvacet zraněných je v nemocnici, čtrnáct z nich je v kritickém stavu.   K železničnímu neštěstí došlo asi 270 kilometrů západně od hlavního města Jakarty na trati u obce Bajar v západní části ostrova Java. Vlak směřoval z Bandungu na východ a srazil se s protijedoucí soupravou vyjíždějící z města Surabaja.   Příčinu srážky zatím policie nezná.   jas  