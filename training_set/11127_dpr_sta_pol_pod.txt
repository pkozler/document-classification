 Rájec-Jestřebí chce pomoci v jednáních o městském průtahu  --------------------    Ke zpravodajství: AUDIO   --------------------    Rájec-Jestřebí (Blanensko) 24. ledna (ČTK) - Radnice v Rájci-Jestřebí na Blanensku nabídne směnu pozemků lidem, kteří zatím nedali souhlas s výstavbou průtahu městem. Doufá tak v to, že celý projekt se podaří zdárně dotáhnout až do konce. Brzdí je právě jednání s majiteli pozemků, na nichž nová silnice za 200 milionů korun vznikne. Průtah je jednou z priorit radnice, řekl dnes ČTK starosta Pavel Perout (KDU-ČSL).   Město projekt nefinancuje. Výstavba průtahu, který bude tvořit úsek nové silnice spojující Blansko a 20 kilometrů vzdálené Boskovice, je projektem Jihomoravského kraje. Ten ale může nabídnout jen výkup pozemků.   "Protože město nový průtah nutně potřebuje, je připraveno majitelům pozemků nabídnout jiné parcely, a to se stejnou kvalitou půdy. Kraj takové možnosti nemá," uvedl Perout.   Zdůraznil, že jednání se vedou s majiteli pozemků už několik let. Starosta doufá v to, že všechny potřebné dohody budou uzavřeny ještě letos, aby se mohlo začít co nejdříve stavět.   Pokud by se projekt oddaloval, mohl by být zcela ohrožen. Kraj by v budoucnu nemusel na záměr získat evropské dotace. Česko o ně může žádat jen do roku 2013.   Nový průtah městem povede nábřežím řeky Svitavy. Centrum města zbaví rušné dopravy a s tím spojené vysoké hlučnosti a prašnosti. Nová silnice bude postavena nad úrovní stoleté vody v řece, jejíž vzedmutá hladina na jaře ohrožuje městskou zástavbu.   "Nová páteřní komunikace bude v době záplav klíčová pro město jako hlavní přístupová silnice pro záchranáře," dodal Perout.   Z nového silničního tahu Blansko-Boskovice je zatím hotova asi čtvrtina. Jde o úsek od severního okraje Blanska pokračující jako obchvat nedalekého Ráječka a končící před Rájcem-Jestřebí.   Vladimír Klepáč snm  