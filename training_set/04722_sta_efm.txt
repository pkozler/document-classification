 Realitní skupina CPI Group loni zvýšila zisk na 1,1 miliardy Kč  V 6. odstavci jsme nahradili nepřesné: "CPI loni nakoupila nemovitosti, pozemky a budoucí developerské záměry v ČR a na Slovensku za čtyři miliardy korun. Hodnota investic do těchto nemovitostí byla více než 8,3 miliardy Kč." správným "CPI patřila v roce 2010 mezi hlavní investory do podnikatelských nemovitostí v Česku. Celkem za ně dala kolem devíti miliard korun. Do maloobchodu směřovaly zhruba čtyři miliardy."   --------------------    Praha 3. května (ČTK) - Čistý zisk investorské a developerské skupiny CPI se loni zvýšil na 1,11 miliardy korun z předloňských 302,6 milionu korun. Skupina rozšířila portfolio svých nemovitostí a hodnotu majetku tím navýšila na téměř 40 miliard korun. ČTK to dnes oznámila mluvčí CPI Group Michaela Winklerová.   Provozní zisk (EBITDA) skupiny činil 1,62 miliardy korun. Významný podíl na tomto výsledku mají především tržby z pronájmu nemovitostí, které meziročně stouply o 26 procent na 718,6 milionu korun.   "Nárůst byl ovlivněn především zvýšením tržeb z pronájmu bytového portfolia a novými akvizicemi. Poslední fáze deregulace nájemného řízená státem v řadě měst umožnila výraznější navyšování činží, což se podepsalo na vyšších příjmech bytové divize," uvedl generální ředitel CPI Group Zdeněk Havelka. Dodal, že nové akvizice zahrnovaly komerční nemovitosti generující další příjmy z pronájmu.   Vlastní kapitál skupiny v roce 2010 vzrostl 12,6 miliardy korun, což je o 2,5 miliardy víc, než v roce předchozím.   Hodnota aktiv skupiny meziročně vzrostla o 18 miliard korun na 39,7 miliardy korun. "Na majetku CPI Group se už tradičně projevily investice do nemovitostí v celkové výši 26,3 miliard korun, což představuje 66 procent celkových aktiv," dodal Havelka.     CPI patřila v roce 2010 mezi hlavní investory do podnikatelských nemovitostí v Česku. Celkem za ně dala kolem devíti miliard korun. Do maloobchodu směřovaly zhruba čtyři miliardy.   Portfolio skupiny CPI ovlivnily také nákupy kanceláří, v celkovém objemu přesáhly 3,5 miliardy korun. Mezi kancelářské akvizice skupiny CPI patří sídlo potravinářského koncernu Nestlé, administrativní objekty Longin Business Center nebo sídlo strojírenské firmy Siemens v Praze. V Českých Budějovicích získala CPI Group spolu s nákupem obchodního centra IGY dvě administrativní budovy.   CPI Group je s 12.600 byty druhým největším poskytovatelem nájemního bydlení v ČR. Firma vznikla v roce 1991, ovládá ji podnikatel Radovan Vítek.   jap jw  