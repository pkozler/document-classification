 Reuters: Pomoc Portugalsku počítá s 12 miliardami eur pro banky  V 1. odstavci jsme doplnili informaci o předpokládaném propadu hrubého domácího produktu, ve 4. až 6. odstavci další informace a souvislosti, upravili jsme.   --------------------    Lisabon 4. května (ČTK) - Mezinárodní finanční pomoc Portugalsku, jejíž celková výše dosahuje 78 miliard eur (asi 1,9 bilionu Kč), počítá až s 12 miliardami eur (asi 290 miliard Kč) pro tamní banky. Agentuře Reuters to řekl informovaný zdroj. Peníze mají bankám pomoci zvýšit kapitálovou přiměřenost, pokud by to ale bylo nezbytné, bankám s rekapitalizací pomůže vláda. Předběžné odhady také podle zdroje ukazují, že hrubý domácí produkt Portugalska letos i příští rok klesne až o dvě procenta.   Portugalsko v úterý oznámilo, že se s představiteli Evropské unie a Mezinárodního měnového fondu dohodlo na podmínkách finanční pomoci. Země ji bude čerpat po dobu tří let, musí ale splnit stanovené podmínky. Počítá se například s tím, že země si do roku 2013 z privatizace státního majetku zajistí asi 5,3 miliardy eur. Právě nutnost plnit podmínky úvěru si patrně vyžádá avizovaný pokles ekonomiky.   Portugalsko je třetí zemí eurozóny, která byla nucena přijmout mezinárodní finanční pomoc, aby se vyhnula riziku platební neschopnosti. První se loni v květnu stalo Řecko, v listopadu se přidalo Irsko. Problémy má víc slabších zemí eurozóny a spekulovalo, že by pomoc mohlo potřebovat i Španělsko. Jeho situace se ale podle analytiků zlepšuje.   Část úvěru vyčleněná pro banky počítá s tím, že finanční domy budou muset zvýšit ukazatel kapitálové přiměřenosti Tier 1. Do konce letošního roku by měl být na devíti procentech, do konce příštího roku má vystoupit na deset procent. Podle současných pravidel centrální banky má tento poměr do konce letošního roku činit alespoň osm procent.   Pokud by si banky přesto nedokázaly s rekapitalizací poradit, i když na ni dostanou peníze, pomůže jim vláda. Její pomoc by spočívala v tom, že by majetkově vstoupila do konkrétní banky. To znamená, že by v ní převzala podíl, ovšem pouze na přechodnou dobu. Podobně postupovala americká vláda, když za finanční krize zachraňovala klíčové banky.   Memorandum o podmínkách zahraniční finanční pomoci zatím schválila pouze portugalská vláda. Souhlas ještě musí připojit hlavní opoziční strany.   spr mha  