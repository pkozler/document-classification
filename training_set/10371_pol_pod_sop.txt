 ODS vyzvala vládní partnery k přijetí systémové změny v důchodech  Praha 17. ledna (ČTK) - Širší vedení ODS dnes vyzvalo koaliční strany TOP 09 a VV k rychlé shodně na "skutečné a systémové důchodové reformě". Nelze podle něj zůstat u kosmetických změn. Shodu přitom považuje za klíčový test koaliční soudržnosti. Diskuse se mimo jiné týká odmítavého postoje Věcí veřejných ke zvýšení spodní sazby DPH, které by mělo krýt výpadky veřejných financí při zavádění reformy.   Premiér a předseda ODS Petr Nečas se v dnešních Hospodářských novinách vyslovil pro možnost sjednocení sazeb daně z přidané hodnoty na úrovni 19 procent. Považuje to za systémové a nejčistší řešení. Případné zavedení jednotné sazby DPH by podle premiéra mohlo být doprovázeno kompenzacemi pro lidi s nízkými příjmy.   Zavedení jednotné sazby DPH zvažuje v souvislosti s připravovanou důchodovou reformou i ministr financí Miroslav Kalousek (TOP 09). Věci veřejné ale slučování sazeb DPH odmítají. Obávají se totiž zvýšení cen potravin, na což poukazuje i levicová opozice. Podle Nečase ale zachování nižší sazby DPH pro základní potraviny nedává ekonomický smysl. "Je to spíš politická proklamace," řekl HN premiér. Uvedl, že sjednocení sazby daně by mohlo být doprovázeno úpravou výše životního minima, a tím pádem i výše některých kompenzačních sociálních dávek včetně základní výměry důchodů. Nevyloučil ale ani variantu postupného srovnávání obou sazeb DPH. Věří, že se vláda na penzijní reformě shodne do konce února, maximálně do začátku března. Pokud se ale koalice na penzích neshodne, pak podle Nečase "vláda nemá další smysl".   Shoda zatím nepanuje ani nad tím, zda má být spoření na důchod na individuální účty povinné, nebo dobrovolné. TOP 09 se přiklání k povinnému spoření, ODS je pro dobrovolné. Místopředseda TOP 09 a ministr práce a sociálních věcí Jaromír Drábek minulý týden připustil, že TOP 09 je ochotna dojít k dohodě.   Podle kandidáta na předsedu ČSSD a jihomoravského hejtmana Michala Haška je Nečasův návrh na sjednocení sazeb DPH pokračováním dosavadní vládní politiky "tupých účetních operací". "Je nemorální brát na DPH peníze z kapsy lidem se středními a nízkými příjmy ve stejné výši jako vysokopříjmovým skupinám občanů. Pro mne i ČSSD je zcela nepřijatelné takto po škrtech sociálních dávek, porodného, zvýšení cen léků, zvýšení nájmů atakovat sociálně citlivé či slabé skupiny občanů jako jsou senioři či rodiny s dětmi na základních životních potřebách - potravinách, energiích, lécích," uvedl v tiskovém prohlášení.   Soňa Remešová mal  