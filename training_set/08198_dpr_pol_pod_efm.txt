 Ministerstvo odmítlo odvolání Č. Lípy ve sporu kvůli firmě VETT  Česká Lípa 25. ledna (ČTK) - Česká Lípa neuspěla s odvoláním k ministerstvu dopravy ve sporu kvůli firmě VETT, která ve městě zajišťovala hromadnou dopravu a po které chce radnice vrácení desítek milionů na zajištění MHD. Liberecký krajský úřad loni v říjnu pravomocně rozhodl, že je smlouva s dopravcem platná a město nemá na peníze nárok. Odvolání České Lípy coby nepřípustné potvrdili i ministerští úředníci. Město proto rozhodnutí kraje napadlo u soudu. Informuje o tom dnešní Českolipský deník (Deník).   Správní žalobu město k libereckému krajskému soudu podalo před koncem loňského roku. Podle starostky Hany Moudré v ní rozhodnutí kraje napadá pro nezákonnost a nesprávnost. "Město Česká Lípa nadále zastává stanovisko, že uplatněný nárok je oprávněný a očekává, že napadené rozhodnutí Krajského úřadu Libereckého kraje bude soudem zrušeno a věc bude poté opětovně projednána a spravedlivě rozhodnuta," řekla Deníku Moudrá.   Firma VETT dopravu v České Lípě zajišťovala od roku 1993 a smlouvu měla uzavřenou až do roku 2013. Na devíti linkách ročně přepravovala kolem 1,5 milionu cestujících. Radnice MHD dotovala zhruba 29 miliony ročně. Ve srovnání s jinými městy ale byla doprava předražená, což potvrdil audit, který si radnice nechala zpracovat. Za kilometr město platilo více než dvojnásobek toho, co bylo tou dobou v Česku obvyklé.   Radnice ve sporu žádala zpět vyplacení části záloh a také úroky, dohromady zhruba 70 milionů korun nebo jejich vyúčtování. Obrátila se na soud, který ale případ předal krajskému úřadu. Ten rozhodl, že je smlouva města s dopravcem platná. VETT provozování městské dopravy v České Lípě ukončil v únoru 2008 doslova ze dne na den, když oznámil, že ji z ekonomických důvodů není schopen dál zajišťovat. Přepravu pak převzala na základě zakázky společnost ČSAD Semily.   jem jpt  