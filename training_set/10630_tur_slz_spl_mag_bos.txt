 TripAdvisor: Nejlepší hotel na světě je pražský U Zlaté studně  --------------------    Ke zpravodajství: ilustrační FOTO ve Fotobance; AUDIO  ID foto: F201011300233101, F201012010320801   Zprávu jsme doplnili o vyjádření mluvčí hotelu a další informace ve 2. až 5. odstavci   --------------------    Praha 19. ledna (ČTK) - Nejlepším hotelem na světě je podle hlasování uživatelů cestovatelského serveru TripAdvisor pražský hotel U Zlaté studně. Druhé místo obsadil hotel Anastatis Apartments v Řecku, za kterým následoval hotel Riad Le Calife v Maroku.   "Je to prestižní ocenění a velmi si vážíme toho, že jsme ho obhájili," řekla ČTK mluvčí hotelu Petra Daliborová. Upozornila, že jde o malý hotel na pražské Malé Straně, který není součástí žádného řetězce. Jeho kapacita je devatenáct pokojů. Využívá je především individuální klientela pro slavnostní příležitosti, jako jsou například svatby či zásnuby.   Hosté oceňují polohu hotelu, který se nachází přímo pod hradbami Pražského hradu, i kvalitní a nápaditý servis. "Nabízíme polštářové menu. Hosté mohou vybrat ze sedmi druhů polštářů a také určit způsob stlaní. Specialitou je i 'večerní rozestýlka', kdy na dobrou noc dostávají různé dezerty od šéfkuchaře Pavla Sapíka," popsala Daliborová.   Hotel, který již loni zvítězil v anketě serveru TripAdvisor o nejlepší luxusní hotel světa, se pyšní také svou historií. Svého času na tomto místě bydlel slavný astronom Tycho Brahe, který byl hostem císařského dvora v 16. století. Inspirace dobou Rudolfa II. se odráží i v názvu apartmánů vybavených ve francouzském stylu Richelieu. Ceny za pokoj jsou od 254 eur (asi 6100 korun) do 700 eur (zhruba 17.000 korun) za jednu noc.   Návštěvníci zohledňují při hodnocení také kuchyni v hotelu. Tamní restaurace Terasa U Zlaté studně se rovněž dostala na první místo v anketě Tripadvisor v kategorii restaurace v Praze. Loni získala druhé místo v prestižním pražském žebříčku Grand Restaurant Maurerova výběru.     Internetový server Independent upozornil, že do desítky nejlepších hotelů světa se neprobojoval žádný hotel ze Spojených států. Evropa má v první desítce celkem šest zástupců, zatímco Afrika, Karibik, Jižní Amerika a Asie mají po jednom zástupci.   ač pmh vju  