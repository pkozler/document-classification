 Zakončovací film festivalu v Cannes vznikl za podílu ČR  --------------------    Ke zpravodajství: FOTO/aktuality   --------------------    Praha 2. května (ČTK) - Závěr mezinárodního filmového festivalu v Cannes bude patřit díky producentům ze společnosti Negativ i Čechům. Koprodukčně se totiž podílejí na hvězdně obsazeném snímku francouzského režiséra Christopha Honoré s názvem Milovaní, který bude mít premiéru u příležitosti slavnostního zakončení blížícího se 64. ročníku této přehlídky.   Ve filmu hrají Catherine Deneuveová, Ludivine Sagnierová, Chiara Mastroianniová a jednu z hlavních rolí v něm ztvárnil i režisér Miloš Forman. "Ve vedlejších rolích se objeví také Zuzana Kronerová, Václav Neužil, Pavel Liška a Zuzana Onufráková," sdělila dnes ČTK mluvčí Negativu Martina Reková.   Francouzsko-britsko-český snímek uvidí první diváci 22. května v Cannes hned poté co porota vedená Robertem de Nirem předá ceny vítězům. "Je pro nás velká čest, že jsme koproducenty filmu, jenž uzavře tento festival," komentoval to Pavel Strnad z Negativu. Hlavním producentem snímku je totiž francouzská společnost Why Not Productions, která se koprodukčně podílela na filmech režiséra Bohdana Slámy, které Negativ produkoval.   "I proto nás těší, že jsme jim mohli jejich pomoc částečně vrátit," dodal Strnad. Snímek podpořil i Státní fond České republiky pro podporu a rozvoj české kinematografie.   Režisér Christophe Honoré navazuje s Milovanými na úspěch svého předcházejícího filmu, muzikálu Písně o lásce, který byl v roce 2007 uveden v Cannes v hlavní soutěži a získal také Césara za nejlepší hudbu.   Příběh filmu zahrnuje časové období více než čtyřiceti let, odehrává se především v 60. a 90. letech minulého století. Na začátku příběhu odchází Madeleine (Ludivine Sagnierová a po letech Catherine Deneuveová) z Paříže za svým českým manželem Jaromilem (Rasha Bukvic a Miloš Forman) do Prahy. Po příchodu sovětských vojsk však utíká se svojí dcerou zpátky do Paříže.   "V Čechách se natáčely především scény invaze vojsk v roce 1968. Obyvatelé pražské čtvrti Karlín tak byli loni na podzim opět svědky toho, jak se ulicemi valí ruské tanky," uvedla Kateřina Černá z Negativu. Podle ní bylo zajímavou zkušeností podílet se na filmu, který se pohybuje na hraně muzikálu a romantického dramatu, žánrově tedy zcela odlišném od toho, co jsou v Negativu zvyklí točit.   Společnost Negativ patří od roku 1995 k nejvýznamnějším producentským společnostem v České republice. Na kontě má řadu mezinárodních i tuzemských ocenění, dlouhodobě spolupracuje vedle Bohdana Slámy (Divoké včely, Štěstí, Venkovský učitel) také s Markem Najbrtem (Mistři, Protektor) nebo Helenou Třeštíkovou (Marcela, René, Katka). Právě dokončuje animovaný celovečerní snímek Alois Nebel, natáčí nový film Bohdana Slámy Čtyři slunce a dokument Heleny Třeštíkové Zázrak.   bor kš  