 Labe se vylévá z břehů, projde jím pětiletá voda  --------------------    Ke zpravodajství: FOTO/aktuality   Zprávu jsme celkově aktualizovali.   --------------------    Ústí nad Labem 14. ledna (ČTK) - Na dolním Labi reálně hrozí povodeň, srovnatelná s tou před pěti lety. ČTK to dnes odpoledne řekl ředitel povodí Jindřích Zídek. Očekává se, že v neděli dosáhne Labe v krajské metropoli 800 centimetrů, před pěti lety to bylo ještě o 87 centimetrů více. Ve městě se dnes začnou stavět protipovodňové stěny. Třetí stupeň povodňové aktivity platí i na Ohři v Lounech, na Kamenici v Hřensku a na Mandavě ve Varnsforfu.   V Ústí je kvůli vodě uzavřená silnice I/30 podél Labe a starý úsek Žižkovy ulice. Zatopená je i cesta do Prostředního Žlebu na Děčínsku. Labe přitom ještě zdaleka nepřestalo stoupat, vodočet v krajské metropoli dnes v 15:00 hlásil 624 centimetrů a do neděle má vystoupat až na 800. To už značí problémy; tak vysoko byl naposledy před pěti lety.   "Velké maléry bývají na 900 centimetrech, takhle zatím očekáváme jen menší rozlivy. Srovnáváme to s podobnou povodní v roce 2006, kdy se řeka rozlévala hlavně na Litoměřicku," řekl ČTK Zídek. Tehdy se Labe zastavilo na 887 centimetrech a zaplavovalo především louky. Z lidských obydlí zasáhlo jen rekreační chaty a domy, které jsou mu nejblíž.   Vodohospodáři už vypustili ústecká zdymadla, aby je připravili na velkou vodu. Už dnes večer začne město budovat protipovodňovou stěnu, která má před velkou vodou ochránit čtvrť Střekov. V plánu je i stavba stěny z pytlů v Olšinkách. Podle mluvčí krajského soudu Ireny Jeřábkové je soud, který se na nábřeží nachází, připraven v případě nutnosti evakuovat sklady ve sklepích.   Ústí už ale v minulosti zažilo mnohem horší povodně. Nejhůře bylo 16. srpna 2002, kdy v Ústí naměřili hloubku 1196 centimetrů a průtok 4900 metrů krychlových za sekundu. Prakticky identické povodně stihly město ještě v letech 1845 a 1890.   V Lounech hladina Ohře dosahovala odpoledne výšky 512 centimetrů, průměrný stav je tam přitom 226 centimetrů. Podle mluvčího Povodí Ohře Jana Svejkovského voda v Lounech zaplavila oblast zahrádkářské kolonie a výstaviště, zatím ale nezpůsobila větší škody. Povodňovou vlnu stále drží přehrada Nechranice. Přítok do Nechranic je ale veliký, takže je potřeba zvýšit i odtok. K tomu došlo už dnes v 10:00 a vlna se pomalu blíží k Lounům. Podle prognózy hydrologů tam hladina výrazně stoupne během noci.   Ve Varnsdorfu je podle Jiřího Suchardy z tamní radnice situace klidná. Mandava dosáhla ve 15:00 výšky 125 centimetrů, v korytě prý je prostor ještě pro dalšího 1,5 metru. Problémy na některých místech dělají malé potoky, ve kterých je hodně vody z polí, uvedl.   Hasiči v Ústeckém kraji museli kvůli tání sněhu a dešti k řadě zásahů. Mluvčí hasičů Lukáš Marvan uvedl, že především dobrovolné jednotky čerpaly na 21 místech vodu ze zatopených sklepů, například ve Šluknově na Děčínsku a Slavošově na Ústecku. V Zahradní ulici v Klášterci nad Ohří na Chomutovsku museli vyprostit zatopené auto. V Kovářské na Chomutovsku postavila dobrovolná jednotka hráz z pytlů.   vlu jtb jpt  