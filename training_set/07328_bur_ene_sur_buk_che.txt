 Ropa kvůli odstavení ropovodu dál roste, WTI zpět nad 90 dolary  Londýn 11. ledna (ČTK) - Ceny ropy dnes pokračovaly v silném růstu a americká lehká ropa WTI se vrátila nad hranici 90 dolarů za barel. Ropu už od pondělka zdražuje víkendové odstavení páteřního ropovodu na Aljašce. Severomořská ropa Brent zpevňovala díky silné zimní poptávce ještě výrazněji a její přirážka vůči WTI vzrostla na nejvyšší úroveň za téměř dva roky.   Cena WTI vzrostla až na 90,33 dolaru za barel a po 15:00 SEČ byla se ziskem 85 centů kolem 90,10 dolaru. Brent získala 1,60 dolaru až na 97,30 USD za barel a její více než sedmidolarová přirážka k WTI byla nejvyšší od února 2009.   Na Aljašce je dnes kvůli sobotnímu úniku ropy už čtvrtý den odstaven páteřní ropovod, který dodává rafineriím v USA 12 procent dodávek ropy z domácích zdrojů. Na aljašském ropném poli Prudhoe Bay se nyní těží jen pět procent z obvyklé produkce 630.000 barelů denně. Američtí činitelé v pondělí uvedli, že provoz ropovodu by měl být obnoven tento týden, přesný termín však neuvedli.   Cena Brentu je nad úrovní WTI od loňského srpna. Podle analytiků to je důsledek kombinace klesajících zásob severomořské ropy a naopak vysokých zásob v USA. Přispěly k tomu také výpadky dodávek ze Severního moře kvůli údržbám a zčásti i spekulativní obchody.   Trh se bude nyní zaměřovat na dnešní večerní a středeční údaje o týdenním vývoji zásob v USA. V předešlých pěti týdnech zásoby ropy klesly o více než 24 milionů barelů, což byl nejhlubší pokles od června 2008. Vedle zvýšené poptávky to odráželo tradiční praxi rafinerií, které ke konci roku čerpají ze svých zásob, aby si omezením dovozu snížily daně.     Ceny ropy v dolarech za barel (asi 159 litrů) v 15:20 SEČ:     burza  typ  kontrakt  aktuální cena  předchozí závěr     Londýn - ICE  Brent  únor  97,30  95,70     New York - Nymex  WTI  únor  90,10  89,25     hp dvd  