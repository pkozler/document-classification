 Týden: Banky loni zvýšily počet dotazů do bankovního registru  Praha 9. ledna (ČTK) - Tuzemské banky loni vznesly na Bankovní registr klientských informací (BRKI), který spravuje společnost CCB - Czech Credit Bureau, celkem 15,3 milionu dotazů. O rok dříve to bylo 11,1 milionu dotazů a v roce 2008 jen 3,1 milionu. Vyplývá to z informací, které zveřejnil časopis Týden ve svém pondělním vydání.   "Na rapidně zvyšujících se počtech prověření v posledních letech je patrný trend opakovatelného prověřování platební morálky u stávajících klientů," řekl týdeníku výkonný ředitel CCB Petr Kučera.   Ze statistik rovněž plyne, že alespoň jeden zápis v registru má pět milionů Čechů. Banky se tak na zdraví každého tohoto klienta za rok v průměru zeptají až třikrát za rok. Celkem jsou v registru údaje o 12,6 milionu půjček, napsal týdeník.   sos mha  