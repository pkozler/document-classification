 ADMAZ: Obchodníci loni rozeslali 3,9 miliardy reklamních letáků  --------------------    Ke zpravodajství: GRAFIKA   --------------------    Praha 1. května (ČTK) - Obchodní řetězce ani v době hospodářské krize, kvůli které Češi méně utrácejí a mnohým obchodníkům klesají tržby, nepolevily ve vydávání reklamních letáků. Do českých domácností bylo loni rozesláno 3,9 miliardy těchto reklamních tiskovin, pomocí kterých zejména obchodníci informují o svých akčních nabídkách a slevách. Stejné množství reklamních letáků bylo v Česku distribuováno i v roce 2009. ČTK to sdělil výkonný ředitel Asociace direct marketingu a zásilkového obchodu Tomáš Hájek.   Hájek odhadl, že celkové náklady na výrobu letáků a platby výrobců za umístění reklamního sdělení v těchto reklamních tiskovinách se loni v Česku pohybovaly mezi osmi až deseti miliardami korun. Hospodářská krize se podle Hájka promítla v ceně za distribuci reklamních letáků. Distribuční firmy loni utržily zhruba 1,01 miliardy korun, tedy o necelé procento méně než o rok dříve. "V době krize jsme přitom očekávali výraznější pokles," uvedl Hájek.   Počet reklamních letáků se v předchozích několika letech zvyšoval. V roce 2006 bylo v Česku rozesláno 3,5 miliardy reklamních letáků a o rok později jejich počet vzrostl na 3,7 miliardy. V roce 2008 domácnosti obdržely 3,8 miliardy reklamních letáků a v letech 2009 a 2010 bylo ročně distribuováno 3,9 miliardy letáků.   Hájek míní, že pokles tento obor nevykáže ani letos. Reklamní letáky totiž hrají důležitou roli v konkurenčním boji obchodníků a jsou hlavním zdrojem informací o slevách a akčních nabídkách, jejichž četnost obchodníci v době hospodářské krize zvýšili. "V letošním roce proto očekáváme spíše stagnaci, ale současně větší zapojení nepotravinářských firem a služeb," podotkl Hájek.   Reklamní letáky, které jsou vhazovány do schránek zákazníků v okolí provozoven, si v poslední době podle Hájka navíc oblíbily i menší regionální firmy. Roznos letáků si stále častěji objednávají restaurace, stavební firmy či provozovatelé různých služeb.   Obchodní řetězce v letácích prezentují zejména akční nabídky, přičemž letáky podle průzkumu společnosti Incoma GfK sleduje 70 procent českých domácností. Zhruba 30 procent domácností podle letáků nakupuje. Obchodníci do letákových soubojů nejčastěji nasazují alkoholické nápoje, uzeniny, upravené maso, nealkoholické nápoje a čerstvé maso. "Frekvence letáků se již příliš nemění, mírně se ale zvyšuje počet stran a zejména roste počet promovaných výrobků," uvedl již dříve Tomáš Drtina ze společnosti Incoma GfK.     Vývoj počtu reklamních letáků a nákladů na jejich distribuci           2006       2007       2008       2009       2010          Počet(miliardy ks/rok)       3,5       3,7       3,8       3,9       3,9          Cena distribuce (miliardy Kč)*       0,98       1,00       1,02       1,02       1,01          * - odhady vyjadřují pouze cenu poštovní služby - roznášky. Nejsou zahrnuty ceny za kreativní a tiskové práce ani jiné náklady.   Zdroj: ADMAZ   beh vju  