 Za loňský rok bylo ve službě napadeno 73 pražských strážníků  Praha 4. ledna (ČTK) - Za loňský rok bylo ve službě napadeno 73 pražských strážníků. ČTK o tom dnes informovala mluvčí pražské městské policie Jana Přikrylová. Oproti roku 2009 to bylo o deset případů méně, útočníci však byli agresivnější. Strážníky ohrožovali například řidiči, kteří se dopustili dopravních přestupků.   "Kromě napadení pěstmi útočníci využili mimo jiné nůžky, nože, půllitry piva, plynovou pistoli, poštvali na strážníka psa, jeden útočník se pokusil strážníka škrtit. Jedna žena zasahujícího strážníka pokousala," uvedla mluvčí.   Strážníci také čelili útokům, při nichž na ně najížděli řidiči autem. V únoru přejel taxikář jednomu z městských policistů nohy, na dalšího dokonce najížděl řidič nákladním autem, strážník však stačil uskočit.   V prosinci se podle Přikrylové podobné případy odehrály dvakrát v jednom týdnu. Nejdříve napadl strážníky z Prahy 1 muž, který zaparkoval auto na přechodu pro chodce, a jednomu z nich přejel nohu. V druhém případě přejel řidič pod vlivem drog nohu strážníkovi z Prahy 2. Po činu se snažil ujet, po krátkém pronásledování se ho však podařilo zadržet.   vit mkv  