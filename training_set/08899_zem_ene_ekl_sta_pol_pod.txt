 J. Hradec za 32,5 mil. Kč napojí část města na novou kanalizaci  Jindřichův Hradec 13. května (ČTK) - Domy v místní části Jindřichova Hradce Radouňka budou do konce roku 2012 napojeny na městskou kanalizaci. Výstavba odpadní sítě, která začne letos v červnu, bude stát 32,5 milionu korun, řekl ČTK vedoucí odboru rozvoje z jindřichohradeckého městského úřadu Vladimír Krampera.   Obyvatelé Radouňky měli doposud odpady vyvedené do jímek. "V této lokalitě bydlí zhruba 700 lidí a většinou v rodinných domech," uvedl Krampera. Podle něj bude v Radouňce nová kanalizační síť měřit zhruba pět kilometrů.   Jindřichohradecká radnice na zakázku vypsala soutěž a už vybrala i jejího vítěze. Pokud se proti výsledkům nikdo neodvolá, vítěz soutěže může s pracemi začít v červnu. "I kdyby nastaly nějaké komplikace, slíbený termín dokončení, to znamená závěr roku 2012, stihneme," řekl Krampera.   Pro obyvatele Radouňky bude následný rok a půl komplikovaný vzhledem k tomu, že vždy budou některé ulice v části lokality uzavřené kvůli pracím. Podle Krampery je i možné, že některé domy se na kanalizaci napojí ještě dříve než na konci roku 2012. "Díky přečerpávacím stanicím můžeme postupně zprovozňovat i jednotlivé větve nové kanalizace," řekl.   Jindřichův Hradec si kvůli tomuto projektu zažádal o dotaci na Státní fond životního prostředí. Grant by měl činit asi 60 procent z částky, zbytek doplatí radnice z rozpočtu.   rek snm  