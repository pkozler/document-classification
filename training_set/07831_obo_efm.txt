 Zisk klenotnictví Tiffany ve čtvrtletí stoupl o více než čtvrtinu  New York 26. května (ČTK) - Americkému klenotnictví Tiffany stoupl v prvním fiskálním čtvrtletí čistý zisk o 25,8 procenta na 81,1 milionu dolarů (1,4 miliardy Kč). Firmě pomohl vyšší prodej ve všech regionech a lepší ziskové marže. Tiffany rovněž v dnešním prohlášení zlepšila výhled na celý letošní rok.   Tržby se za tři měsíce do konce dubna zvýšily o dvacet procent na 761 milionů USD. Největší růst zaznamenalo klenotnictví v Asii mimo Japonska a na americkém kontinentu. Bez zahrnutí vlivu změn směnných kurzů tržby vzrostly o 16 procent a v obchodech otevřených nejméně rok o 15 procent.   Tržby v oblasti Ameriky, tedy včetně USA, Kanady a Latinské Ameriky, se zvýšily o 19 procent. V oblasti Asie a Tichomoří o 37 procent, zvláště díky Číně. V Japonsku tržby stouply o sedm procent a v Evropě o 25 procent.   Na konci dubna provozovala firma 232 obchodů, o 11 více než před rokem. Nejvíce klenotnictví má v Americe, a to 96, nejméně, pouze 29, jich má v Evropě. V Japonsku provozuje 55 obchodů a ve zbývající části Asie a Tichomoří 52 klenotnictví.   Společnost současně zvýšila o deset centů výhled celoročního zisku na 3,45 až 3,55 dolaru na akcii. Růst tržeb se má pohybovat kolem 15 procent, napsala agentura Reuters.   irl dvd  