 Nečas se postavil za plošné testování žáků  Praha 24. ledna (ČTK) - Premiér Petr Nečas (ODS) se postavil za plošné testování žáků základních škol i maturantů. Na kritiku odborníků na vzdělávání, kteří se na něj obrátili v otevřeném dopise, odpověděl s tím, že testování dá školám zpětnou vazbu o efektivitě výuky. Státní maturity mají být spuštěny letos v květnu, jednotné zkoušky žáků 5. a 9. tříd pak v roce 2013. Ministerstvo školství chce zavedením zkoušek zastavit propad znalostí českých žáků. Podle odborníků na vzdělávání ze spolku EduIn však testování povede jen k biflování požadovaných znalostí.   "Za klíčové považuji poskytnout školám zpětnou vazbu o efektivitě jejich práce, kterou jim plošné výsledky mohou dát; v případě maturitní zkoušky také pak mohou ukázat splnění určité meze požadavků na vzdělání, kterého má v daných oblastech maturant dosáhnout," odpověděl premiér v dopise. Zároveň připomněl, že testování se provádí i v mnoha vyspělých zemí. Posílení odpovědnosti škol za výsledky vzdělávání prý povede ke zlepšení vzdělávacího systému.   "Bez podpory učitelů k žádným pozitivním změnám nedojde, protože žádný vzdělávací systém nemůže být lepší, než jsou jeho učitelé," myslí si ale třeba Ondřej Hausenblas z Pedagogické fakulty Univerzity Karlovy. Ministerstvo by prý mělo připravit i strategii profesního vzdělání pro učitele, aby se školy se špatnými výsledky v testování měly kam obrátit pro radu.   Nečas také uznal, že testování není "všelék", proto prý ministerstvo připravuje i systém na podporu méně nadaných žáků nebo lepší vzdělávání učitelů. V případě testování v základních školách nyní mohou kantoři diskutovat o podobě testů na internetu.   Nedávno zveřejněný mezinárodní průzkum PISA ukázal, že znalosti českých dětí se zhoršily nejvíce ze všech sledovaných zemí. Ministerstvo chce plošným testováním sjednotit úroveň vzdělávání. Kritikové však namítají, že testování nedokáže změřit opravdové dovednosti dětí.   kli mal  