 Indický soud: Miliardový poklad musí být podrobně zdokumentován  Dillí 6. července (ČTK) - Indický nejvyšší soud nařídil podrobně zdokumentovat rozsáhlý poklad, který byl nedávno nalezen pod staletí starým hinduistickým chrámem ve svazovém státě Kérala. Všechny nalezené cennosti, jejichž celková hodnota se odhaduje na více než 20 miliard dolarů (334 miliard korun), musí být vyfotografovány a natočeny na film; archeologové mají také určit jejich původ, píše agentura DPA.   V uplynulých dnech sedmičlenná komise otevřela pět ze šesti tajných komor ležících pod  chrámem ze 16. století . Poslední podzemní místnost se zatím otevřít nepodařilo. Všechny ostatní byly naplněny šperky, zlatem, diamanty a dalšími drahými kameny, které v centru rušného hlavního města Kéraly - Tiruvanantapuramu - ležely nedotčeny přinejmenším sto let.   Nález cenností, které chrámu během staletí věnovali věřící, z něj učinil jeden z nejbohatších v Indii a rozproudil vášnivou debatu o tom, jak s pokladem naložit. Šéf vlády státu Kérala prohlásil, že poklad zůstane v majetku chrámu a slíbil, že se vláda postará o jeho bezpečnost. Řada dalších významných osobností je ale přesvědčena, že by se nálezu mělo využít jinak.   "Bohatství by se mělo využít ve veřejném zájmu. Poklad by měl být předán nadaci a využit ve prospěch chudých," myslí si například jeden z bývalých soudců indického nejvyššího soudu. Další lidé to však odmítají a navrhují třeba, aby se poklad vystavil v muzeu.   Podle odhadů má majetek ve výši miliard dolarů i několik dalších indických chrámů, zejména díky často velkorysým darům věřících. Například jedna svatyně ve východoindickém svazovém státě Ándhrapradéš vlastní údajně přes tři tuny zlata. Velké bohatství často nashromáždí i jednotliví náboženští představitelé. Například indický guru Saí Bába, který zemřel v dubnu, po sobě zanechal majetek v hodnotě devíti miliard dolarů (150 miliard korun).   mtw hej  