 Sarkozyho žena své údajné těhotenství nepotvrdila ani nepopřela  --------------------    Ke zpravodajství: FOTO ve Fotobance  ID foto:  F200906080100701 ,  P201003290702901    --------------------    Paříž 2. května (ČTK) - Francouzská první dáma Carla Bruniová-Sarkozyová se ve dnes zveřejněném tiskovém rozhovoru odmítla vyjádřit ke zprávám o svém údajném těhotenství, ale nedementovala je. "Mám (v této věci) zašitou pusu. Ne z arogance nebo tajnůstkářství, ale abych něco chránila a abych chránila celou tu práci, kterou (můj manžel) dělá," řekla v rozhovoru, který přinesl list Le Parisien.   Spekulace o jejím těhotenství byly minulý týden pochoutkou bulvárních médií a některá z nich čekala, že v rozhovoru pro Le Parisien je první dáma potvrdí. To se nestalo, ale na druhé straně prezidentova manželka tyto spekulace nepopřela.   "Chtěla bych mluvit jako žena s ženou o svém rodinném životě, o svých snech, o podrobnostech některých věcí. Mě taky zajímá, když čtu o životech jiných," řekla manželka prezidenta Nicolase Sarkozyho. "Velice bych o tom chtěla mluvit, ale pak to zabere celý prostor a a dotýká se to jiných lidí."   K případné Sarkozyho opětné kandidatuře v prezidentských volbách příští rok řekla, že pro Francii by bylo lepší, aby v úřadu pokračoval. Svého času prohlašovala, že jako manželce by jí jeden mandát stačil. Teď naopak řekla, že "dva mandáty by bylo dobré. (Pro Francii) je zapotřebí jeho s jeho energií, jeho oddaností věci, jeho silou."   Sarkozy je prezidentem od jara 2007. Carlu Bruniovou, kdysi vrcholovou modelku a později zpěvačku a skladatelku italského původu, si vzal začátkem roku 2008, krátce po svém rozvodu se svou druhou manželkou Cécilií. Šestapadesátiletý prezident má z předchozích manželství tři syny, jeho o třináct let mladší žena má z jednoho předchozího vztahu syna.   pz kš  