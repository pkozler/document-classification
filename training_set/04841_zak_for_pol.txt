 Zloději v Argentině okradli úředníka prezidentské kanceláře  Buenos Aires 14. ledna (ČTK) - Banda argentinských zlodějů ve čtvrtek na ulici v Buenos Aires uloupila 68.000 dolarů (asi 1,3 milionu korun) v hotovosti, které měly pokrýt náklady doprovodu argentinské prezidentky Cristiny Fernándezové při její nadcházející cestě na Blízký východ. Policii se pachatele zatím nepodařilo zadržet.   Peníze vyzvedl z banky úředník prezidentské kanceláře, kterého ozbrojená skupina zlodějů přepadla. Muž byl přinucen odevzdat peníze lupičům, kteří pak odjeli na připraveném motocyklu.   Přepady lidí na ulici nejsou v Buenos Aires výjimkou. Oblíbené praktiky zlodějů, kteří si vyhlížejí své oběti před bankami a spořitelnami, se nedávno místní policie rozhodla co nejrazantněji potírat.   jas  