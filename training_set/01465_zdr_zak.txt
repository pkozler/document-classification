 ÚOHS se bude znovu zabývat tendrem českobudějovické nemocnice  Brno 21. ledna (ČTK) - Úřad pro ochranu hospodářské soutěže (ÚOHS) se bude muset znovu zabývat otázkou, zda českobudějovická nemocnice porušila zákon o zakázkách v tendru na dodávku zdravotnického materiálu za téměř 140 milionů korun. Zakázku vyhlásila koncem roku 2006. Podle ÚOHS tendr vypsala příliš široce. Diskriminovány byly podle něj firmy, které nebyly schopny nabídnout všechny druhy požadovaných výrobků. V případu aktuálně rozhodl Nejvyšší správní soud (NSS), který zamítl kasační stížnost ÚOHS a potvrdil předchozí rozsudek Krajského soudu v Brně. ČTK to zjistila z webu NSS.   Aktuální rozhodnutí NSS zatím není k dispozici, soud zveřejnil pouze informaci o potvrzení předchozího rozsudku Krajského soudu v Brně. Ten ÚOHS nařídil, aby zvážil některé argumenty nemocnice, kterými obhajovala spojení zakázek na injekční stříkačky, drenáže, dezinfekce a roztoky v jeden celek.   Podle nemocnice bylo jedním z důvodů spojení jednotlivých plnění terapeutická a logistická souvislost. ÚOHS se podle soudu nevypořádal dostatečně i s některými dalšími námitkami nemocnice, kterými svůj postup obhajovala.   Dalším důvodem pro vypsání jedné zakázky byla podle nemocnice údajná úspora peněz. V této souvislosti má ÚOHS zvážit na jedné straně hospodárnost při zadávání veřejných prostředků a na druhé straně otevřenost zadávacího řízení více dodavatelům. Soud v rozsudku uvedl, že obecně "je třeba při tomto střetu dát přednost větší otevřenosti zadávacího řízení."   ÚOHS dosud tvrdil, že měla nemocnice postupovat jinak. Měla zakázku rozdělit na dvě - specializovanější na léčivé přípravky a druhou na dodávku materiálu. Zákon by dělením zakázky neporušila, obě části by překročily zákonné limity pro vypsání samostatných výběrových řízení. Naopak tím, že nemocnice požadovala všechen materiál i přípravky od jednoho dodavatele, omezila okruh dodavatelů jen na ty, kteří jsou schopni dodat léčivé přípravky, uvedl úřad v rozhodnutí.   Případem se oba zmíněné soudy v minulosti už jednou zabývaly. Žalobu proti rozhodnutí ÚOHS podal vítěz tendru B. Braun Medical. Krajský soud v Brně ji nejdříve zamítl. Nejvyšší správní soud, ale považoval následně jeho rozsudek za nepřezkoumatelný. Neobsahoval prakticky žádné zdůvodnění, jaké důvody ho k rozhodnutí vedly. Případ znovu rozhodl krajský soud loni v březnu. Rozhodnutí ÚOHS zrušil a případ mu vrátil. ÚOHS však podal kasační stížnost k Nejvyššímu správnímu soudu, který ji nyní zamítl.   vrn snm  