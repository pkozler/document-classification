 Ornitologové obnovili závlahový systém v parku Josefovské louky  --------------------    Ke zpravodajství: AUDIO   --------------------    Starý Ples (Náchodsko) 2. května (ČTK) - Ornitologové obnovili závlahový systém na pozemcích v budovaném ornitologickém parku Josefovské louky na Náchodsku. Zprovoznění roky nevyužívaného systému stálo zhruba tři miliony korun, má zlepšit podmínky pro ptáky a zvířata v této oblasti. ČTK to dnes řekl vedoucí projektu Miloslav Hromádko.   "Závlahový systém byl vybudován na začátku 20. století, kanály se zaplavovaly louky, a tím se zvyšovala jejich úrodnost. Nám to pomůže zvýšením hladiny spodní vody nabídnout lepší podmínky pro ptáky a přírodu," řekl Hromádko. Původní systém nebyl od roku 1994 používán, při jeho opravě vzniklo na 18 jezírek a 10 hlavních hradítek. Upravené bylo také místo pro hnízdění břehulí.   Česká ornitologická společnost (ČSO) projekt Josefovské louky spustila v roce 2008, postupně vybudovala například vodní tůně, v parku také vyrostla hnízdní podložka pro čápa bílého. Ornitologům se také již podařilo vykoupit zhruba sedm hektarů pozemků v této lokalitě, která má celkem asi 70 hektarů.   Podle Hromádka se od vzniku parku postupně zvyšuje počet ptáků, kteří se na loukách v okolí Josefova objevují. "Letos jsme pozorovali přes 120 druhů ptáků, například v neděli se na hnízdní podložce objevili dva čápi," řekl Hromádko.   Lokalita leží mezi Novým Městem nad Metují a Jaroměří, v dalších letech plánují ornitologové vybudovat naučné stezky a pozorovatelny pro veřejnost. Více informací o projektu je možné najít na  www.josefovskelouky.cz .   sja hj  