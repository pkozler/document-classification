 Lupič přepadl banku v Berouně, odnesl si několik desítek tisíc  Beroun 13. ledna (ČTK) - Maskovaný lupič ve středu přepadl banku v Havlíčkově ulici v Berouně. Na pracovnici namířil zbraň a donutil ji k vydání desítek tisíc korun, sdělila dnes ČTK mluvčí berounské policie Lenka Uriánková.   Událost se stala krátce před 18:00. Do pobočky vešel ozbrojený muž s kuklou na hlavě a vyzval pracovnici, ať mu dá "100 přes počítačku". Zároveň ji varoval, aby se mezi peníze nepokoušela dát kouřovou bankovku, která by lup znehodnotila.   Pracovnice peníze vyndala z pokladny a muž znovu požadoval, aby je přepočítala na stroji. Zdůrazňoval, že "to zná a že je profík". Následně ženu donutil k vydání dalších peněz, které si vzal už bez přepočítání. Poté ji vyzval, aby si lehla si na zem, a odešel.   Pachateli bylo 30 až 35 let, byl asi 168 centimetrů vysoký a měl silnější postavu. Tvář si maskoval černou pletenou kuklou. Mluvil česky bez přízvuku.   khj sap  