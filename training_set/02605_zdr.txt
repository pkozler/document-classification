 Venezuela ohlásila 111 případů onemocnění cholerou  Caracas 28. ledna (ČTK) - Venezuela dnes oznámila 111 případů onemocnění cholerou. Všichni pacienti patří ke 425 hostům, kteří se 22. ledna zúčastnili svatebních oslav v Dominikánské republice a pojedli zde infikovanou potravu. Informovaly o tom agentury AP a DPA s odvoláním na vládní zdroje.   Venezuelská ministryně zdravotnictví Eugenia Saderová podle AP ve vysílání televize Telesur sdělila, že evidovaní pacienti podstupují léčbu a 27 z nich bylo hospitalizováno.   Dominikánské úřady uvedly, že se svatebčané nakazili, když snědli humry zakoupené v dominikánském městě Pedernales, které leží u hranic s Haiti, kde na epidemii cholery zemřelo již více než 3700 lidí.   Mnoho ze 452 pozvaných hostů byli Venezuelané. Zdravotnické úřady nyní doufají, že se jim podaří zabránit rozšíření nemoci. Saderová dodala, že se cholerou nakazili i čtyři hosté, kteří se po svatbě vrátili do Španělska, Mexika a USA.   Zárodky cholery se šíří především potravinami a vodními zdroji znečištěnými lidskými výkaly. Po krátké inkubační době se u nakaženého objeví průjem a zvracení, jež mohou vést k dehydrataci a v případě neléčení i ke smrti. Pokud je však zajištěna včasná lékařská péče, je cholera poměrně snadno léčitelná.   hro mik    