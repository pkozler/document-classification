 V oboře Radějov se podstatně sníží počet chovaných daňků  Radějov (Hodonínsko) 5. ledna (ČTK) - V oboře Radějov na Hodonínsku, která se nachází v Chráněné krajinné oblasti (CHKO) Bílé Karpaty, se do dvou let sníží počet chovaných daňků na méně než polovinu oproti současnému stavu. Kvůli jejich přemnožení měl v minulosti značné spory s ochranáři někdejší nájemce a nyní už majitel obory Leoš Novotný. Odbor životního prostředí ve Veselí nad Moravou rozhodl, že počet daňků se sníží ze současných 490 na 200. ČTK to dnes řekl jeho pracovník Petr Galečka.   Novotný je bývalým majitelem potravinářské firmy Hamé Babice. Čelil tvrdé kritice ekologů za to, že v oboře choval v roce 2009 místo povolených 490 více než 1250 daňků. Jejich počty byly pak sníženy odstřelem, který byl podle ekologů nehumánní. Za přemnožení zvěře byla udělena pokuta 350.000 korun.   Přemnožení daňci ničili vzácné rostliny a také mladé stromky v oboře. Loni se konalo sčítání zvěře v oboře, které ukázalo, že se stavy daňků snížily na povolenou normu. Nové sčítání se bude konat koncem února. Novotný se přitom v uplynulých dnech stal majitelem obory. Získal ji směnou pozemků s podnikem Lesy ČR.   "Rozhodnutí o snížení početních stavů zvěře v oboře vítáme. Rozhodně to uleví tamní krajině," řekla dnes ČTK vedoucí správy CHKO Bílé Karpaty Jiřina Gaťáková. Připomněla, že s Novotným nyní vede správa správní řízení, v němž mu hrozí pokuta až dva miliony korun.   Sankce mu hrozí za to, že nezabránil v přístupu zvěře do rezervace Kůtky. Rozhodnutí lze očekávat v nejbližší době. I po vyřešení tohoto sporu visí nad budoucností obory otazníky.   Zástupkyně ombudsmana Jitka Seitlová se totiž domnívá, že obora by měla být zrušena, protože na území CHKO by podle současné legislativy vůbec neměla být provozována. O věci nyní jedná s ministerstvem životního prostředí.   Vladimír Klepáč snm  