 Záplavy a špatné počasí ubraly památkám v Libereckém kraji hosty  --------------------    Ke zpravodajství: FOTO ve Fotobance; AUDIO  ID foto: P201004300378601, FO01273884   --------------------    Liberec 11. ledna (ČTK) - Záplavy nebo studené jaro ubraly památkám v Libereckém kraji návštěvníky. Hrady a zámky, které má ve správě Národní památkový ústav Liberec (NPÚ), navštívilo v uplynulé sezoně celkem 399.672 lidí, meziročně o 8,2 procenta méně. Cizinci z nich tvořili zhruba 16 procent. V dřívějších letech jich přitom bývalo i přes 30 procent, řekli dnes novinářům zástupci NPÚ.   Z osmi hradů a zámků, které ústav spravuje, loni horší návštěvu zaznamenala polovina. Například Trosky, které tradičně patří mezi nejnavštěvovanější památky kraje, přišly o 15.813 návštěvníků, hrad Bezděz o 8405. Podle náměstka pro správu památkových objektů Petra Weisse bylo v jejich případě důvodem zejména a špatné počasí v dubnu a květnu, kdy otevřené hradní areály nelákaly.   "Potom jsou objekty jako Frýdlant a Grabštejn, kde pokles zavinily povodně. Frýdlant byl asi deset dní zavřený a návštěvnost celkově poklesla o 13.236 osob, na Grabštejně o 3456," řekl Weiss. Zámkům Sychrov, Hrubý Rohozec, Zákupy a Lemberk naopak hostů přibylo.   Z bezmála 400.000 loňských návštěvníků hradů a zámků v kraji tvořili cizinci zhruba 16 procent, v dřívějších letech jich přitom bývala až třetina, nejvíce ze Spojených států amerických a zemí bývalého Sovětského svazu. Podle ředitele ústavu Miloše Kadlece se u těchto dvou skupin projevily například dopady finanční krize. U turistů z východu i změna způsobu, jak chtějí trávit svůj volný čas.   "Dříve byla velká část těch klientů organizovaná v cestovních kancelářích, kdežto v poslední době se jednoznačně projevují individuální turisté," řekl Kadlec. Po útlumu z předchozích let podle něj ale naopak roste počet organizovaných turistů z německy mluvících zemí a také z Polska.   Pro nadcházející sezonu připravují památkáři v Libereckém kraji několik novinek. Turisté se jich dočkají například na Grabštejně a velké lákadlo se na jaře chystá i na Sychrově, kde se po rekonstrukci otevře budova oranžerie.   jem sap  