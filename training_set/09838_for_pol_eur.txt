 Europoslanc vyzvali k sankcím proti Lukašenkovi a jeho lidem  Brusel/Minsk 20. ledna (zpravodaj ČTK) - Evropská unie musí zavést sankce vůči běloruským představitelům, příslušníkům bezpečnostních sil, ale i soudcům, kteří se podíleli na násilném potlačení povolebních nepokojů v prosinci loňského roku. Vyzvali k tomu dnes ve Štrasburku europoslanci. Chtějí, aby jim unie zmrazila majetek v zahraničí a zakázala jim cestovat na území členských států sedmadvacítky.   Evropský parlament ve svém usnesení vyzval i k uspořádání nových voleb. Zákonodárci rovněž uvedli, že o případném zrušení takových opatření, pokud budou zavedena, by se mělo uvažovat jedině tehdy, až se předáci opozice dostanou na svobodu z vězení. Sankce by se podle europoslanců měly týkat případně i zmrazení finanční pomoci od Mezinárodního měnového fondu (MMF) a některých dalších mezinárodních institucí.   Alexandr Lukašenko byl oficiálně vyhlášen vítězem voleb už v jejich prvním kole 19. prosince a hned téhož večera pořádkové síly v centru metropole Minsku rozehnaly desetitisíce demonstrantů a zatkly kolem 600 lidí, včetně několika opozičních prezidentských kandidátů. Podle oficiálních výsledků získal Lukašenko přes 80 procent hlasů, tamní opozice to ale zpochybňuje.   Na protest proti průběhu voleb se například velvyslanci EU nezúčastní Lukašenkovy páteční inaugurace. Státy EU navíc zvažují, že kvůli zmanipulování voleb a událostem, které je provázely, na tutu bývalou sovětskou republiku uvalí sankce. Jednat se o tom zřejmě bude již na příštím zasedání ministrů zahraničí zemí EU, které se uskuteční 21. února.   Sankce proti Lukašenkově režimu schválilo už Polsko a litevský parlament. Jejich součástí je i zákaz vstupu Lukašenka na polské a litevské území. Minsk dnes na vyhlášení sankcí v sousedním Polsku reagoval prohlášením, podle něhož s odvetou nehodlá spěchat.   "Polské rozhodnutí bereme na vědomí s velkým politováním," řekl novinářům mluvčí běloruského ministerstva zahraničí. "Svědčí o tom, že Polsko si zvolilo cestu konfrontace, což nás zbavilo možnosti volby. S odvetnými kroky ale pospíchat nebudeme," řekl mluvčí a dodal, že běloruská odpověď bude "ve formátu i objemu" adekvátní polským sankcím.   pkt jas mik  