 Výroba japonských automobilek v dubnu prudce klesla  Tokio 27. května (ČTK) - Celosvětová výroba japonských automobilek v dubnu prudce klesla v důsledku březnového zemětřesení v Japonsku. Produkce největší japonské i světové automobilky Toyota Motor se meziročně propadla o 48 procent na 346.297 vozů.   Výrazný pokles výroby vykázaly také další japonské automobilky, například Honda Motor a Nissan Motor. Zemětřesení narušilo výrobu zejména v jejich domácích závodech. Produkce Toyoty v domácích továrnách se propadla téměř o 75 procent na 79.341 vozů, napsala agentura AP.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Problémy s dodávkami japonských součástek se projevily také v zahraničí.   Toyota předpokládá, že její celosvětová produkce by se měla vrátit k normálu v listopadu nebo v prosinci. Podle některých analytiků by letos Toyotu kvůli výpadkům ve výrobě mohli o vedoucí pozici v odvětví připravit konkurenti General Motors a Volkswagen.   pmh jw  