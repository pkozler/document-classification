 Lavinové nebezpečí v Krkonoších kleslo na první stupeň  Špindlerův Mlýn (Trutnovsko) 10. ledna (ČTK) - Lavinové nebezpečí v Krkonoších dnes kleslo ze druhého na první stupeň pětibodové stupnice. Podmínky pro túry jsou převážně bezpečné. Po silném oteplení a dešti je na hřebenech Krkonoš místy velmi málo sněhu. V současné době se opět ochladilo a sněhová pokrývka promrzla, informoval Pavel Cingr z krkonošské horské služby. V Jeseníkách stále platí druhý lavinový stupeň.   Na hřebenech Krkonoš nyní leží kolem 65 centimetrů sněhu, z toho jeden centimetr nového. Ráno bylo na hřebenech zataženo a dohlednost do 200 metrů. Na Luční boudě bylo minus pět stupňů Celsia. Lavinovými lokalitami v Krkonoších jsou Kotelní jámy, údolí Bílého Labe od Boudy u Bílého Labe, Kozí hřbety a Labský, Obří, Dlouhý a Modrý důl.   V minulých letech byl v Krkonoších dosažen nejvýše čtvrtý stupeň. Ročně v horách sjede několik desítek lavin, které však nezasahují obydlená místa, sjezdové tratě a přístupové cesty. Poslední obětí laviny v Krkonoších se na konci prosince 2008 stala šestatřicetiletá skialpinistka, kterou sníh zasypal v takzvané Červinkově muldě.   Zdeněk Rychtera mol   