 Většinu velkých měst v Pardubickém kraji trápí přemnožení holubi  Pardubice 31. ledna (ČTK) - Většinu velkých měst v Pardubickém kraji stále trápí přemnožení holubi. Za jejich hubení radnice platí desítky tisíc korun ročně. Boj s ptáky nikdy nekončí, přitom škody, které na památkách a fasádách domů působí jejich trus i zobáky, bývají značné. Vyplynulo to z vyjádření pracovníků radnic pro ČTK.   V Pardubicích budou na budově pardubické Komerční banky, na bývalém Stavoprojektu, elektrotechnické průmyslovce a v Bělehradské ulici 1. února instalovány klece na odchyt holubů. "Zůstanou tam do 15. března," uvedl vedoucí odboru životního prostředí magistrátu Miroslav Míča. Pardubice provádějí odchyt jednou za dva roky v zimním období, kdy se ptáci houfují a lze je také snáze nalákat na potravu.   V Pardubicích žijí tisíce divokých holubů, při pravidelném odchytu se jich podaří zlikvidovat kolem tisícovky. Populace se však velmi rychle rozrůstá, neboť holubi vyvádějí mláďata několikrát ročně. Chemicky agresivní holubí trus znečišťuje a poškozuje památky, holubi devastují fasády domů, když z nich vyzobávají vápno a kamínky. Vedle toho jsou také vážnou hrozbou pro zdraví člověka, přenášejí infekční nemoci, například salmonelózu či ornitózu, ale také roztoče i parazity vyvolávající u lidí alergické reakce.   Boj s holuby plánuje také Chrudim. V první řadě chce zmapovat lokality s výskytem holubů ve městě a vyzvat obyvatele ke spolupráci, aby své objekty zabezpečili. Kromě odchytu do klecí připadá v úvahu také odstřel ptáků v uzavřených prostorách. Volně střílet by se holubi mohli mimo zastavěné území města.   Svitavy jsou z těch měst, kde je populace ptáků menší. Žije tam asi 300 až 400 holubů. "Město vynaložilo v roce 2010 na likvidaci holubů přes 20.000 korun," uvedla vedoucí odboru financí Helena Koudelková.   Větší potíže s holuby nemá jen Ústí nad Orlicí. "Pouze jsme na našich budovách na náměstí umístili bodce, aby na ně ptáci nesedali, takže se zřejmě rozptýlili po větším území," řekla vedoucí odboru vnitřních věcí Iva Kužílková.   dos snm  