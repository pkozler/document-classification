 Podhůří Krušných hor stále halí smog, situace se ale pomalu lepší  Přidali jsme tabulku 24 hodinových koncentrací.   --------------------    Ústí nad Labem 1. ledna (ČTK) - Novoroční ráno přivítala Podkrušnohorská pánev stále ještě přikrytá smogem. Situace se ale postupně zlepšuje, na některých měřicích stanicích Českého hydrometeorologického ústavu (ČHMÚ) klesla již koncentrace prachu pod hranici povolených hodnot. Stav regulace omezující největší znečišťovatele zatím trvá.   Ústecký kraj trápí především koncentrace větších částic polétavého prachu PM10, pro nějž je povolen denní limit 50 mikrogramů na metr krychlový. Na některých měřících stanicích, například v Mostě, Krupce, Ústí nad Labem-Kočkově i v Lomu u Mostu, už okamžitá koncentrace klesla i pod tuto hranici.   Na jiných místech v kraji zůstává téměř trojnásobná. V Děčíně a Ústí nad Labem-městě měřicí stanice hlásily dnes v 7:00 okamžitou koncentraci 134 mikrogramů polétavých prachových částic. Nad 50 mikrogramů naměřily také v Teplicích a Litoměřicích.   Stav regulace se může zrušit, pokud čtyřiadvacetihodinový průměr nepřekročí na žádné z měřicích stanic povolený limit více než trojnásobně po 24 hodin. Tyto hodnoty stále nesplňují Lom u Mostu, Teplice a Ústí nad Labem-město. Naopak pod 150 mikrogramů naměřili v 7:00 v Mostě, Litoměřicích, Ústí nad Labem-Kočkově, Děčíně a Krupce.   Nejhorší situace byla v pátek na Mostecku, především v jeho části na úpatí Krušných hor. Měřicí stanice v Lomu u Mostu zaznamenala odpoledne okamžitou koncentraci 665 mikrogramů na metr krychlový, což je zřejmě krajský rekord letošní zimy.     Smogová situace v kraji (limit pro 24h koncentraci polétavého prachu je 50 mikrogramů na metr krychlový, regulace se vyhlašuje při trojnásobku)       stanice  24h koncentrace polétavého prachu v v mikrogramech na metr krychlový, sobota 7:00  24h koncentrace polétavého prachu v v mikrogramech na metr krychlový, pátek 14:00     Chomutov  24,0  149,8     Děčín  146,6  127,0     Krupka  133,3  285,3     Lom  276,3  286,6     Litoměřice  145,3  113,8     Most  98,9  136,3     Rudolice v Horách  4,7  5,2     Teplice  228,2  267,1     Tušimice  31,7  94,0     Ústí n. Labem - Kočkov  116,4  172,0     Ústí n. Labem - město  217,0  170,8     Žatec  34,5  88,0         zdroj: ČHMÚ   van jpt    