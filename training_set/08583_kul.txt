 HaDivadlo představí hru na téma Gagarin, jeho let má výročí  Brno 25. ledna (ČTK) - Brněnské HaDivadlo se nechalo inspirovat letošním výročím 50 let od letu prvního člověka do vesmíru. Připravilo pro diváky autorskou inscenaci Jána Sedala s názvem Gagarin. V premiéře ji představí divákům 4. února. Novinářům to dnes zástupci divadla řekli na tiskové konferenci symbolicky v bufetu Vesmír.   Část poetického představení vypovídá o 20 minutách letu, při kterých ruský kosmonaut údajně ztratil spojení se Zemí. Nastavuje otázky. Co všechno se na palubě kosmické lodi dělo? O čem Gagarin přemýšlel? Potkal se s Bohem? "Téma člověka, které se octne sám ve vesmíru, je velice přitažlivé. Nejzajímavější na tom je, že se někdo octne úplně sám a otázka co si člověk v této situaci může myslet," uvedl autor a režisér inscenace Ján Sedal. Téma Gagarinova letu jej zaujalo. Podle něj zatím nikdo na toto téma nenapsal hru ani operu.   Jedním z inspiračních zdrojů byl pro Sedala i historický film Tarkovského Andrej Rublev. Sedala na něm fascinuje mimo jiné scéna, v které postavy z filmu letí balónem. "Touha vyletět byla strašně silná," uvedl Sedal. Inscenace Gagarin navazuje v HaDivadle na tradici autorských čtení, která nemají pevný text. Podle Sedala je text složený z básnických textů. Druhá část inscenace je operou. Má i původní hudbu, která bude na představení hrána živou kapelou.   Premiéra inscenace Gagarin se uskuteční 4. února. V roli Gagarina diváci uvidí Mariána Chalányho, dále pak Marii Ludvíkovou, Petru Bučkovou, Eriku Stárkovou, Sáru Venclovskou, Cyrila Drozdu a Martina Siničáka.   HaDivadlo dále připravuje na den 50. výročí Gagarinova letu, tedy 12. dubna, speciální akci, která tuto událost připomene sérií happeningů nebo projekcí dobových dokumentů.    vrn sap  