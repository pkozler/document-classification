 Po 55 letech samostatnosti je Súdán na pokraji rozdělení  Chartúm/Praha 6. ledna (ČTK) - V minulých dvou stoletích ovládal území nynějšího Súdánu přes 60 let v 19. století Egypt, poté následovalo 14 let muslimského mahdístického státu (1885-1899) a 57 let společné nadvlády Egypta a Británie (tzv. britsko-egyptské kondominium; Anglo-egyptský Súdán). Nezávislost Súdánu byla vyhlášena 1. ledna 1956. Nyní, po 55 letech, kdy v zemi často vládly vojenské režimy a země byla postižena několika válkami, stojí největší africká země před možným rozdělením (v neděli 9. ledna začne referendum o možné nezávislosti jihu Súdánu).   Hlavní milníky ve vývoji země:   1820 - Podstatná část území dnešního Súdánu dobyta Egyptem; země se stala egyptskou državou a byla formálně začleněna do osmanské říše.   1881 - Vypuklo povstání proti egyptské nadvládě, které vedl muslimský duchovní Muhammad Ahmad, zvaný Mahdí; Egypťané Súdán opustili, Mahdí vytvořil v 1885 nezávislý autokratický stát, který byl dobyt britsko-egyptskými vojsky v 1898.   1899 - Súdán se stal britsko-egyptským kondominiem (Anglo-egyptský Súdán), ve skutečnosti náležela moc britskému guvernérovi - Britové spravovali sever a jih země jako dvě různé oblasti.   1955 - Vypukla první občanská válka křesťanského a animistického jihu proti útlaku severské muslimsko-arabské většiny; skončila 1972.   1956 - Vyhlášena nezávislá Súdánská republika.   1969 - Vojenský převrat generála Džaafara Muhammada Nimajrího, při kterém byl svržen civilní režim; Nimajrí svržen v 1985.   1972 - Skončila první občanská válka mezi severem a jihem země; ve válce zemřelo 500.000 až 700.000 lidí, převážně z jihu země; jih Súdánu získal autonomii.   1983 - Po zrušení autonomie jihu Súdánu a zavedení muslimského práva (šaría) v celé zemi vypukla druhá občanská válka v zemi mezi severem a jihem; na jihu vznikla Súdánská lidová osvobozenecká armáda (SPLA); občanská válka v zemi oficiálně skončila podpisem mírové dohody v 2005.   1986-1989 - Civilní vláda, v čele Sádik Mahdí.   1989 - Vojenský převrat generála Umara Hasana Bašíra.   1993 - USA zařadily Súdán na seznam států, které podporují terorismus.   1996 - RB OSN obvinila Súdán, že podporuje mezinárodní terorismus; proti zemi zavedeny sankce (zrušeny v 2001).   1998 - Americký útok zničil farmaceutickou továrnu Aš-Šífa severně od Chartúmu, která podle USA vyráběla látku pro výrobu nervového plynu VX (nepotvrzeno); útok následoval po atentátech na americká velvyslanectví v Keni a Tanzanii, za kterými stál saúdskoarabský "král teroru" Usáma bin Ládin, který v Súdánu do roku 1996 žil.   2003 - Začal konflikt v Dárfúru na severozápadě země mezi vládními vojáky a povstaleckými skupinami, v němž dosud zahynulo podle OSN na 300.000 lidí (podle Súdánu asi 10.000 lidí) a na 2,5 milionu osob muselo opustit své domovy;   2005 - Mírová dohoda ukončila nejdelší občanskou válku na africkém kontinentu; od 1983 v ní zahynuly asi dva miliony lidí.   2006 - Vláda podepsala mírovou dohodu s povstalci z takzvané Východní fronty, kteří působili na hornatém východu země; údajně tím skončil zhruba deset let trvající konflikt.   2009 - Mezinárodní trestní soud (ICC) vydal mezinárodní zatykač na prezidenta Bašíra na základě obžaloby z válečných zločinů a zločinů proti lidskosti v západosúdánské provincii Dárfúr; v 2010 obžaloval ICC Bašíra i ze zločinů genocidy.   2011 - Referendum o možné nezávislosti jihu Súdánu.   rmi  