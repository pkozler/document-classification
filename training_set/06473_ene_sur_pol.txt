 Některé firmy z Evropy a USA omezily těžbu ropy a plynu v Egyptě  Londýn/San Francisco 31. ledna (ČTK) - Některé velké energetické společnosti z Evropy i Spojených států přerušily nebo omezily těžbu ropy a plynu v Egyptě. Velkou část zaměstnanců se rozhodly evakuovat a v Egyptě nechávají pouze nezbytný personál. Reagují tak na vlnu nepokojů, která už týden zmítá Egyptem. Produkce plynu však podle agentury Reuters přerušena zatím nebyla.   Egypt je jedním z deseti největších světových vývozců zkapalněného zemního plynu (LNG), značnou část produkce ale spotřebovává sám. Ropy však mnoho nevyváží.   Britský koncern BP, který v Egyptě produkuje velkou část ropy i plynu, se rozhodl evakuovat část zaměstnanců, těžbu ale nepřerušil. Podobný postup zvolila španělská společnost Gas Natural, která v Egyptě provozuje terminál Damietta na zkapalněný plyn. V sobotu začal s evakuací také britsko-nizozemský koncern Royal Dutch Shell a norský Statoil. Ten další těžbu odložil a zatím neví, kdy ji obnoví.   "V tuto chvíli jsme se rozhodli další těžbu zastavit, chceme mít jistotu," řekl mluvčí Statoilu. Firma podle něj části zaměstnanců povolila už i odjezd ze země. "Z preventivních důvodů odjeli už o víkendu, situace je tady nestabilní a my nevíme, jak se to vyvine," dodal.   Egyptem od začátku minulého týdne zmítá vlna nepokojů a demonstrace za odstoupení prezidenta Husního Mubaraka, který zemi vládne 30 let. Protesty o víkendu přerostly v násilnosti a rabování, což negativně ovlivní zřejmě ekonomiku i turistiku. Podle analytiků je ale největší riziko v tom, že by vlna nepokojů mohla vést k islámskému radikalismu.   Rodiny svých zaměstnanců v Egyptě se rozhodly evakuovat rovněž americké firmy Transocean a Diamond Offshore, které provádějí vrtné práce v šelfech a obecně v příbřežních oblastech. Diamond Offshore má u egyptských břehů obří ropnou plošinu Ocean Endeavor, kterou tam loni přemístil z Mexického zálivu.   Transocean má v Egyptě zhruba 1000 zaměstnanců. Kancelář firmy v Káhiře je nyní uzavřena a v Egyptě zůstává pouze nezbytný personál. Ani jedna z firem ale práce úplně nezastavila.   spr mha  