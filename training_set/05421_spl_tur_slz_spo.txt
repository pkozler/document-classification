 Bikepark na Špičáku nabídne letos šest tras o délce přes šest km  --------------------    Ke zpravodajství: AUDIO   --------------------    Plzeň 24. května (ČTK) - Šest sjezdových tras pro horská kola, o jednu více než loni, nabídne letos Bikepark v šumavském středisku Špičák. Pro vyznavače adrenalinové jízdy na kole je připraveno na sjezdovkách přes šest kilometrů tratí jak pro začátečníky, tak po zkušené jezdce či závodníky, řekl dnes novinářům majitel Sportovního areálu Špičák Vladimír Kasík. Sezona v areálu začne s provozem sedačkové lanovky 11. června a potrvá do 18. září.   "Nová trasa Air Stone vede mezi sjezdovkami pět a tři. Má délku 600 metrů. Vede hlavně po kamenech a dřevěných lávkách, hodně se na ní skáče; je poměrně těžká," dodal. Provozovatelé areálu chtěli park otevřít už v květnu, ale ochranáři jim to nepovolili kvůli rušení tetřeva.   Do bikeparku investovali za pět let zhruba deset milionů korun, letos přes milion Kč. "Základní linie už jsou hotové a vyřešené, větší prostor už tam není," řekl Kasík. Dodal, že některé roky nechají po dohodě s ochránci přírody určitou trasu odpočinout; pak by se musely vybudovat jen nové provizorní propojky mezi tratěmi.   Špičák patří mezi 11 nejlepších bikeparků v Evropě. V Česku je jediný. Další jsou v Itálii, Německu, Rakousku a Slovinsku. V areálu se letos opět pojede poslední dva dny v červenci Evropský pohár ve sjezdu horských kol, což bude letos nejvýznamnější závod v ČR. Areál se letos zapojil do systému Gravity Card, kdy se 11 evropských bikeparků domluvilo na společné sezonní jízdence za 340 euro (přes 8100 Kč). "Nikde už nemusí bikeři nic kupovat a obejdou celou Evropu. Vzhledem k tomu, že v nejdražším areálu stojí jednodenní jízdenka 28 euro, tak je to velmi zajímavá cena," uvedl Kasík. Nejbližší Špičáku je německý Geisskopf.   Lanovka, jejíž cena je nižší než v zimě, přepraví až 350 kol za hodinu. Loni vyvezla 16.000 lidí, z toho odděleně od pěších 3500 bikerů, z nichž bylo 30 procent cizinců, zejména z Německa a Rakouska. "To je rozdíl oproti zimě, kdy Němci už k nám na lyže téměř nejezdí," uvedl Kasík. Celkový počet návštěvníků areálu loni v létě vzrostl meziročně o 12 procent, cyklistů bylo o 18 procent více. V zimě 2010/2011 navštívilo Špičák asi 100.000 lidí.   Areál vábí v létě také stále více pěších turistů. Pro nejmenší návštěvníky od čtyř let připravil letos jako novinku zábavnou tříkilometrovou stezku Pohádkové Česko. Vede z vrcholu Špičáku přes Rozvodí na Čertovo jezero a zpět do areálu. "Na trase je deset stanovišť s pohádkovou tématikou, kde budou dostávat úkoly a dárky. Počet rodin s dětmi rok od roku roste," řekl Kasík.   Špičák opět připravil ve spolupráci s předními sjezdovými a freeridovými jezdci tři výukové kempy, jednu z nich vede osobnost tohoto sportu Richard Gasperotti. Při evropském poháru bude výuka zdarma. V provozu je opět půjčovna kol, ze dvou třetin úplně nových.   Václav Prokš mol  