 Čtvrtletní zisk Deutsche Bank výrazně zaostal za očekáváním  Frankfurt nad Mohanem 31. ledna (ČTK) - Hrubý zisk největší německé banky Deutsche Bank ve čtvrtém čtvrtletí klesl na zhruba 700 milionů eur (17 miliard Kč) ze 756 milionů eur před rokem. Oznámila to dnes firma na základě předběžných údajů. Zisk tak výrazně zaostal za očekáváním analytiků, kteří jej podle průzkumu agentury Reuters odhadovali na 1,29 miliardy eur.   Výsledky společnosti byly zasaženy náklady na restrukturalizaci aktivit a integraci převzatých firem Deutsche Postbank a Sal. Oppenheim. Celkové příjmy banky stouply na zhruba 7,4 miliardy eur z 5,5 miliardy před rokem, napsala agentura DPA.   Kompletní výsledky za čtvrté čtvrtletí a celý loňský rok zveřejní Deutsche Bank ve čtvrtek. Za rok 2009 vykázala banka čistý zisk kolem pěti miliard eur.   pmh mha  