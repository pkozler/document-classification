 Odbory: Učitelům se zvedl plat jen o tolik, oč loni klesl  --------------------    Ke zpravodajství: AUDIO; VIDEO  Video:  http://multimedia.ctk.cz/cs/video/document/4836821/odbory-ucitelum-se-zvedl-plat-jen-o-tolik-oc-loni-klesl    --------------------    Praha 12. května (ČTK) - Učitelům se letos zvedl plat o 856 korun, o téměř stejnou částku se jim ale loni snížil. Na dnešní tiskové konferenci to řekl předseda školských odborů František Dobšík s tím, že slibované navýšení platů je tak nulové. Českomoravský odborový svaz školství (ČMOS) zároveň kritizuje, že nepedagogickým pracovníkům klesl plat místo plánovaných deseti procent až o 30 procent. Zaměstnanci ve školství kvůli tomu podpoří stávku odborů 21. května, budou jich prý tisíce. Vládě také poslali výzvu, aby změnila nespravedlivý systém odměňování.   Na platy učitelů bylo letos přidáno 2,1 miliardy korun. "Nula od nuly pošla," konstatoval Dobšík s tím, že navýšení jen vyrovnalo propad mezd v roce 2010. Podle statistik Ústavu pro informace ve vzdělávání brali kantoři včetně ředitelů škol průměrně 25.000 korun.   Od nového roku platí také nové platové tabulky, polepšili si hlavně začínající pedagogové, kterým nástupní plat vzrostl na 20.000 hrubého. "Upozorňujeme však na skutečnost, že se tak výrazně prohloubil nesoulad v odměňování začínajících vysokoškolsky vzdělaných pedagogů vůči zkušeným, stejně vzdělaným pedagogům," varovaly odbory.   Učitel s mnohaletou prací totiž pobírá v tarifní mzdě maximálně 24.400 korun. "Nedá se hovořit o žádné motivaci do budoucna," myslí si místopředsedkyně ČMOS Markéta Vondráčková. Na navýšení učitelských platů mají jít v příštím roce další čtyři miliardy, odbory by proto tyto peníze viděly na výplatních páskách zasloužilých kantorů.   Vlna kritiky se snesla i na odměňování nepedagogických pracovníků škol, tedy kuchařek, školníků nebo uklízeček. Těm se měl od nového roku snížit stejně jako dalším státním zaměstnancům plat o deset procent, kvůli špatně nastavenému systému rozdělování peněz ve školství prý ale přišli o 15 až 30 procent. Průměrná mzda těchto zaměstnanců se přitom pohybuje kolem 14.000 korun hrubého.   Kvůli nespokojenosti s platy se chtějí pracovníci škol přidat k demonstraci odborů, která je plánována na 21. května. Odbory tak chtějí vyjádřit svůj protest proti vládním reformám.   Adéla Klimešová mal  