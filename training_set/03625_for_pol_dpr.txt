 Washingtonský Kapitol nakrátko evakuován po vzdušném poplachu  Doplnili jsme podrobnosti o letecké společnosti a času vyhlášení nařízení od 2. odstavce.   --------------------    Washington 1. ledna (ČTK) - Kapitol - sídlo Kongresu USA - a okolní budovy byly dnes nakrátko evakuovány poté, co úřady ztratily kontakt s letadlem mířícím do Washingtonu. Šlo zjevně o planý poplach.   Americký úřad pro dozor nad civilním letectvím (FAA) podle agentury AP oznámil, že letadlo letecké společnosti Piedmont Airlines na lince z Hilton Head v Jižní Karolíně, které nalétávalo na přistání na washingtonském letišti Ronalda Reagana, ztratilo asi na 15 minut radiový kontakt. V reakci na to vzlétly stíhačky z Andrewsovy letecké základny u hlavního města.   Mluvčí policie v Kapitolu uvedla, že letoun se kolem 13:30 místního času (19:30 SEČ) dostal do vzdušného prostoru u Kapitolu, kam je přístup omezen.   Policie pak vydala příkaz k evakuaci Kapitolu. Rozkaz byl odvolán asi o půl hodiny později, když byl kontakt obnoven a letadlo přistálo na letišti.   Piedmont Airlines je dceřinou společností americké letecké společnosti US Airways. Mluvčí US Airways uvedla, že společnost spolupracuje s místními úřady při vyšetřování incidentu.   Počet lidí na palubě stroje nebyl bezprostředně znám. Podle webu společnosti má ve svém letovém parku stroje určené pro až 80 pasažérů.   kne pz  