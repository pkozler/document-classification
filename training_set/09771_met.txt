 Hladiny řek v Německu stoupají, obleva si vyžádala dva mrtvé  --------------------    Ke zpravodajství: FOTO/aktuality   Doplnili jsme informace o druhé oběti v 1. a 3. odstavci a o situaci v Kolíně nad Rýnem v 6. a 7. odstavci.   --------------------    Berlín 9. ledna (ČTK) - Hladiny rozvodněných řek v Německu stále stoupají a kulminace se očekává až v pondělí. Nejhorší je situace v údolí Mosely na západě země, kde řeka částečně zaplavila několik menších měst. Na jihu Německa zemřeli v souvislosti s oblevou dva lidé. S rozvodněnými řekami v důsledku tajícího sněhu a trvalého deště se potýká i část Belgie, uvedla dnes agentura DPA.   Z řeky Enz v Bádensku-Württembersku vylovili záchranáři tělo padesátiletého muže. Podle policie vyjel na řeku na kajaku, ale přecenil své síly a z lodi vypadl. V rychlém proudu rozvodněné řeky se nedokázal dostat na břeh ani zpět do kajaku a utonul.   V severovýchodním Bavorsku se v důsledku oblevy uvolnil sníh na střeše jednoho domu a spadl na hlavu sedmašedesátiletého muže. Ten zraněním podlehl.   V Porýní-Falci je v důsledku oblevy nejhorší situace na Mosele. Na středním toku řeky bylo zaplaveno několik menších měst. V obci Zell sahá voda do výšky jednoho metru nad zemí a 60 procent domů je dostupných jen lodí.   V Koblenzi na soutoku Mosely a Rýna začala voda zaplavovat první sklepy. Hasiči předpokládají, že historické centrum města na břehu obou řek bude zatopeno. Zatím ale nebylo nutné evakuovat obyvatele.   V Kolíně nad Rýnem postavili hasiči na 1,3 kilometru dlouhém úseku podél řeky protipovodňové bariéry. Měly by ochránit město i v případě, že hladina Rýna vystoupá na 9,2 metru. Nyní je o 90 centimetrů níž, ale kulminace se předpokládá až v pondělí. Hasiči nicméně uklidňují, že bariéry je možné v případě potřeby zvýšit.   Kolínskou čtvrť Kasselberg zvýšená hladina řeky oddělila od zbytku města. Čtvrť nyní spojuje se zbytkem Kolína přívoz, který má zajistit, že se lidé dnes i v pondělí dostanou do práce. Jinak byl ale říční provoz na Rýnu v okolí Kolína z bezpečnostních důvodů zastaven.   Ve Výmaru ve spolkové zemi Duryňsko zaplavila voda park na řece Ilm, který je na seznamu kulturního dědictví UNESCO. Zahradní domek spisovatele Johanna Wolfganga Goetheho, který se v parku nachází, ale zatím díky své poloze na vyvýšeném místě není ohrožen.   Na Odře v severovýchodním Německu zůstává v platnosti nejvyšší stupeň povodňové aktivity. Německým a polským záchranářům se sice podařilo rozbít ledový krunýř, který bránil odtékání vody, panují však obavy, že by se mohl utrhnout led na přítoku Odry Vartě. Kry by poté patrně znovu ucpaly koryto Odry.   S rozvodněnými řekami se potýká i Belgie. Nebezpečí povodní hrozí v celém Valonsku. Úřady už v nejvíce ohrožených obcích začaly rozdávat lidem balenou vodu, protože hrozí znečištění zdrojů pitné vody.   str ank  