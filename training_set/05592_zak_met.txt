 Pohřešovanou ženu z Bystřice našli podchlazenou ve vážném stavu  Bystřice pod Hostýnem (Kroměřížsko) 31. ledna (ČTK) - Policisté dnes nalezli v lese podchlazenou třiatřicetiletou ženu z Bystřice pod Hostýnem, po které pátrali od neděle. Záchranáři ji objevili odpoledne v katastru části Bystřice Sovadina a předali ji do péče lékařů. Její stav je vážný. ČTK o tom informovala mluvčí kroměřížské policie Simona Kyšnerová.   Policie vyhlásila po ženě pátrání poté, co šla před bytový dům vynést odpadky a již se nevrátila. Podle policie mohla být dezorientovaná. Do akce byly zapojeny více než tři desítky policistů z Pohotovostního a eskortního oddělení ze Zlína, policejní psovod se služebním psem a policisté z obvodního oddělení ve spolupráci s bystřickými městskými strážníky.   Mrazivé počasí si ve Zlínském kraji v těchto dnech již vyžádalo dokonce i lidský život. V sobotu nalezl osmatřicetiletý muž mrtvolu svého dvaašedesátiletého strýce, který zřejmě umrzl. Bezvládné tělo objevil v provizorním přístřešku v katastru obce Horní Lideč na Vsetínsku.   jav mol  