 Slovenská loterijní firma Tipos získala ochranu před věřiteli  Bratislava 12. května (ČTK) - Slovenská loterijní firma Tipos, která se stejně jako česká Sazka dostala do problémů, na druhý pokus získala dočasnou soudní ochranu před věřiteli. Informoval o tom dnes mluvčí bratislavského krajského soudu Pavol Adamčiak. Stejný návrh firmy soud kvůli formálním nedostatkům v dubnu odmítl. Sazka je v úpadku od konce března.   Státní Tipos se obrátil na soud kvůli prohranému sporu s kyperskou firmou Lemikon za více než 14 milionů eur (340 milionů korun) za neoprávněné používání ochranných známek několika her. Soudy přitom mají ještě rozhodnout o dalších finančních nárocích Lemikonu vůči Tiposu.   Zahájení restrukturalizačního řízení je prvním krokem v rámci ozdravení firmy pod dohledem soudu. Ten během jednoho měsíce rozhodne, zda povolí i samotnou restrukturalizaci. Soud mimo jiné zohlední závěry posudku, zda věřitelé podniku mají v rámci ozdravení společnosti větší šanci na zaplacení svých pohledávek dlužníkem než v případě konkurzu.   Stejně jako v konkurzním, tak i v restrukturalizačním řízení přihlašují věřitelé své pohledávky, které bude moci jmenovaný správce popřít. Nejsilnější postavení při rozhodování věřitelů o způsobu vyplacení starých dluhů Tiposu bude mít stát, který loni zavázal firmu k mimořádnému odvodu na odstraňování následků záplav. Zaplacení odvodu si pojistil záložním právem na majetek loterijní společnosti. Představitelé vlády se netajili tím, že takový postup zvolili právě pro případ prohry Tiposu ve sporu s Lemikonem.   Po rozdělení Československa se slovenskou nástupkyní Sazky stala Športka, která získala práva k ochranným známkám her Športka, Mates a Šanca. Licenci na hry však dostal státem kontrolovaný Tipos, jemuž měla Športka poskytovat služby. Později však o tuto zakázku přišla a Tipos v roce 2000 zažalovala, že ji vytlačil z trhu a ukradl jí know-how. Pohledávku Športky v roce 2008 získal Lemikon, který ve sporu pokračoval.   Česká Sazka se dostala do úpadku kvůli problémům se splácením výstavby pražské multifunkční haly O2 arena. Insolvenční správce Sazky už soudu předal seznam pohledávek roztříděných na sporné a nesporné.   boa dvd  