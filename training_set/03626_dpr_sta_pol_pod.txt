 Karlovarský kraj by potřeboval na opravy silnic osm miliard korun  Karlovy Vary 3. května (ČTK) - Karlovarský kraj by potřeboval na komplexní vyspravení všech silnic druhé a třetí třídy, které jsou v jeho vlastnictví, osm miliard korun. Vyplývá to z rozboru jejich současného stavu a stanovení nákladů podle současných cen. Náměstek hejtmana Petr Navrátil (ČSSD) dnes ČTK informoval, že kraj má ročně k dispozici jen mezi 200 až 300 miliony korun, a tak bude opravovat pouze to nejnutnější.   Regionální silniční síť představuje kolem 1800 kilometrů silnic. Z průzkumu podle Navrátila vyplynulo, že některé silnice jsou totálně zničené. Naštěstí je to ovšem případ velmi málo frekventovaných cest. Z osmi miliard korun, které by kraj na své komunikace potřeboval, představují přibližně jednu miliardu korun náklady na rekonstrukce mostů. "Za osm miliard bychom všechny cesty opravili do stoprocentního stavu," poznamenal náměstek.   Po letošní zimě je odhadovaná částka na opravy silnic 440 milionů korun. Tolik peněz kraj nemá, a tak musel některé projekty redukovat nebo úplně škrtnout. Na investiční a neinvestiční akce půjde jen 77 milionů korun. To je stejná částka jako loni, řekl Navrátil. "Dalších asi 212 milionů korun bylo vyčleněno na zimní údržbu a běžnou správu silnic. Do ní patří třeba udržování krajnic či menší opravy," dodal Navrátil.   Z větších akcí, které jsou v kraji pro letošek naplánovány a měly by být zčásti financovány z evropských fondů, jsou připraveny obchvaty Hroznětína na Karlovarsku a Chebu. Navrátil poznamenal, že v obou případech se už podařilo vyřešit problémy kolem pozemků, přes které mají trasy vést, majetkové věci jsou vypořádány. "Nyní čekáme na vyhlášení výzvy k podání projektů a žádostí o dotace, což by snad mohlo být do léta. Teoreticky by mohly obě stavby začít letos," uvedl.   vlm dvd  