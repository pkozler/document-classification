 Obnova sychrovské oranžerie se chýlí k závěru, otevře se na jaře  --------------------    Ke zpravodajství: AUDIO   --------------------    Sychrov (Liberecko) 15. ledna (ČTK) - Obnova oranžerie v areálu sychrovkého zámku se zvolna chýlí ke konci. Rekonstrukce, která budově z první poloviny 19. století vrací původní vzhled, vstoupila do závěrečné fáze a památkáři chystají její slavnostní otevření. Nyní se plánuje na druhou polovinu dubna. Veřejnost si pak rekonstruovanou oranžerii bude moci prohlédnout zřejmě v květnu.   Oranžerie by měla mimo jiné sloužit k pořádání kulturních, společenských či gastronomických akcí. Podle ředitele libereckého pracoviště Národního památkového ústavu Miloše Kadlece už hlavní část rekonstrukce skončila a restaurátoři nyní pracují například na obnově výmalby nebo dřevěných prvcích.   "Práce je v těchto horších klimatických podmínkách naplánována zhruba do poloviny března. Veškeré interiérové zařízení oranžerie, včetně replik lustrů, už máme připraveno," uvedl Kadlec, podle kterého budí rekonstrukce oranžerie pozornost nejen turistů, ale i místních, kteří se loni mohli s průběhem prací seznámit.   "Zájem lidí je poměrně velký a myslím, že se to odrazí i na návštěvnosti. Chystáme na první rok řadu zajímavých programů, které by měly spojovat jak kulturu, tak zážitek gastro-kulinářský," doplnil Kadlec.   Sychrovská oranžerie byla postavena v letech 1831 až 1835. Její obnova vyjde na zhruba 16 milionů korun a z podstatné části je financována z takzvaných norských fondů.   Zámek Sychrov patří k nejvýznamnějším novogotickým stavbám v Česku a je také národní kulturní památkou. Jeho sbírka 240 portrétů je považována za největší kolekci francouzského portrétního umění ve střední Evropě. Zámecký park o rozloze 23 hektarů v anglickém stylu založil kníže Kamil Josef Rohan, který také nechal v polovině 19. století původně barokní zámek postavený v letech 1690 až 1693 přestavět do romantické novogotické podoby.   Zámek je pro veřejnost přístupný celoročně a je také nejnavštěvovanější památkou Libereckého kraje. Loni si jej prohlédlo dohromady 122.522 lidí, meziročně o 1401 víc. V celkovém součtu přitom v Libereckém kraji památkám spravovaným Národním památkovým ústavem návštěvníků ubylo.   jem snm  