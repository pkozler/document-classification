 Změny, které by měla přinést od roku 2012 sociální reforma  --------------------    Ke zpravodajství: FOTO/aktuality; AUDIO   --------------------    Praha 12. ledna (ČTK) - Ministr práce a sociálních věcí Jaromír Drábek (TOP 09) představil dnes sociální reformu. Platit by měla od příštího roku. Přinést by měla například tyto změny:     - sjednotí se 18 sociálních dávek na menší počet, výše a objem podpor se ale změnit nemá;     - sociální dávky a příspěvky nebudou vyřizovat a vyplácet tři místa jako dosud (úřady práce, obce a obce s rozšířenou působností), ale jen úřady práce;     - žadatelé o dávky budou vyplňovat jediný formulář, potřeba bude méně posudků;     - při rozhodování o přidělení dávek se nebude posuzovat jen situace žadatele, ale i osob, které k němu mají vyživovací povinnost - v nouzi tak budou muset nejdřív pomoci třeba děti rodičům či rodiče dětem, než nastoupí stát;     - zdravotně postižení budou místo pětice dávek na dopravu a pořízení vozidla dostávat jedinou dávku na mobilitu a místo tří příspěvků na úpravu bytu a pomůcky jediný příspěvek na pomůcky;     - změní se postihy za nelegální zaměstnávání - maximální pokuta za nelegální práci se zvýší z 10.000 na 100.000 Kč, maximální pokuta za administrativní pochybení se sníží z 500.000 Kč na 100.000 Kč a zavedou se postihy i pro podniky, které na svých pracovištích umožní nelegální zaměstnávání;     - zruší se povinnost nakupovat výrobky od postižených místo zaměstnání povinného procenta těchto lidí či stanoveného odvodu do státního rozpočtu;     - zavede se rodičovská výpomoc - pečování o předškolní dítě po uzavření smlouvy;     - zjednoduší se pravidla pro miniškolky - pro malé a střední skupiny dětí nebude platit hygienická vyhláška, zmírní se požadavky na prostory;     - změní se podmínky pro živnost "Péče o dítě do tří let věku v denním režimu" - tuto kvalifikaci bude moci získat víc osob.     ktk rot    