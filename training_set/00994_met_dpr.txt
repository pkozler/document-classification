 V Libereckém kraji zůstávají zbytky sněhu v horských oblastech  Liberec 14. ledna (ČTK) - Na silnicích nižších tříd v horských oblastech Libereckého kraje nadále zůstává zledovatělá vrstva sněhu krytá posypem. Silničáři proto doporučují motoristům, kteří se do Krkonoš nebo Jizerských hor vypraví, aby jezdili opatrně. Většina vozovek v regionu je dnes ráno mokrá a sjízdná bez omezení, řekl ČTK hlavní dispečer Krajské správy silnic Libereckého kraje Pavel Pospíšil.   "Budeme vyjíždět na silnice v horských polohách, kde leží vrstva ujetého sněhu, která postupně odtává. Během dneška a zítřka (soboty) se ji z nich budeme snažit dostat," uvedl dispečer. Rychlostní silnice i další úseky udržované chemicky jsou podle něj holé a sjízdné bez omezení.   V Libereckém kraji je dnes ráno zataženo, deštivo a viditelnost místy snižuje mlha. Teploty se pohybují od od plus jednoho od plus osmi stupňů Celsia.   jem mol  