 Ceny nových aut v Česku loni klesly o více než desetinu  Praha 4. ledna (ČTK) - Nová osobní auta na českém trhu loni zlevnila v průměru o více než desetinu. Nejnižší cena, za kterou je v tuzemsku možné pořídit vůz, klesla na přelomu loňského a letošního roku na 100.000 korun. Vyplývá to z údajů firem a Českého statistického úřadu.   "Ceny aut v loňském roce klesly, v některých segmentech natolik, že si spotřebitelé mohli za stejnou cenu dopřát automobil o třídu vyšší než před rokem či dvěma. Další plošný pokles cen letos neočekávám, domnívám se, že u vybraných nových modelů budou moci jít prodejci s cenou i výše," uvedl vedoucí automobilové expertní skupiny analytické firmy PwC v ČR Jiří Zouhar. Podle ČSÚ byla cena nových aut v listopadu meziročně nižší o 12,4 procenta.   Za 100.000 korun lze pořídit doprodávanou verzi modelu Fiat Panda se starším motorem. Před rokem vyšla Panda v akční nabídce u některých prodejců asi o 10.000 Kč dráž.   Stejně jako u dalších vozů pod 150.000 korun však cena Pandy platí jen při splátkovém financování, kde motorista musí počítat s tím, že celková suma splátek výrazně přesáhne udávanou cenu auta. Podobně například Dacia nabízí při nákupu na leasing model Logan za 129.900 korun místo ceníkových 159.900 Kč při platbě hotově.   Pokles cen v loňském roce potvrzuje většina značek na českém trhu. "Například vůz Hyundai i30 stál do poloviny roku v základní výbavě 269.900 Kč, nyní jej lze ve stejné výbavě pořídit za 229.900 Kč," uvedla mluvčí Hyundai v ČR Hana Holcová.   Největší hráč na českém trhu Škoda Auto v současnosti nabízí například model Octavia se slevou až 85.000 korun, menší model Fabia lze v rámci akce Family pořídit na leasing se zvýhodněním až 40.000 korun. Cena začíná na 209.900 Kč.   Prodej nových osobních aut v loňském roce vzrostl podle odhadu Sdružení automobilového průmyslu zhruba o čtyři procenta na přibližně 168.000 vozů. Zájem o užitkové klesl o dvě pětiny na 11.500 aut. Oficiální výsledky oznámí Svaz dovozců automobilů ve čtvrtek.   jsa vju  