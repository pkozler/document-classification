 O2 zavede bezplatné elektronické vyúčtování  Praha 31. ledna (ČTK) - Telekomunikační firma Telefónica O2 zavede pro své zákazníky od února bezplatné elektronické vyúčtování služeb na internetu. Změní zároveň celý svůj web. Firma to uvedla v tiskové zprávě.   Elektronické vyúčtování si bude moci od úterý bezplatně aktivovat každý zákazník. Služba nabízí elektronický účet pro mobilní i fixní služby, podrobný výpis hovorů zdarma, zasílání vyúčtování do emailu zákazníka a SMS upozornění na nové vyúčtování. Podrobné elektronické vyúčtování nabízí i konkurence.   V prvních dvou měsících od pořízení O2 eÚčet může zákazník využívat paralelně jak elektronické, tak tištěné vyúčtování. Vyzkouší si tak, který typ vyúčtování mu více vyhovuje. Za tištěnou fakturu nic neplatí. Po uplynutí této doby mu bude jako standardní nastaven elektronický způsob. V případě, že zákazník požaduje nadále tištěnou i elektronickou verzi, zaplatí měsíčně 20 Kč.   "Na nových stránkách  www.o2.cz  jsme se na základě zpětné vazby od zákazníků zaměřili především na přehlednost, jednoduchou orientaci v informacích a odlehčený design," uvedl ředitel online divize společnosti Jindřich Fremuth.   jsa mha  