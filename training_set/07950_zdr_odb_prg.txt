 Praha zatím nemá počty výpovědí lékařů, někteří je už stahují  Ve 2. odst. jsme doplnili termín schůzky ministra Hegera s řediteli fakultních nemocnic.   --------------------    Praha 3. ledna (ČTK) - Pražské nemocnice nezveřejní počty výpovědí, dokud je nemají vyhodnocené. Podle lékařských odborů dá v hlavním městě v akci Děkujeme, odcházíme výpověď 560 lékařů. Podle zjištění ČTK ale už lékaři část výpovědí stáhli a další je stahují. Pro většinu je výpověď jen formou protestu, čekají na vstřícný krok vlády, chtějí v nemocnici zůstat.   Ministerstvo zdravotnictví podle mluvčího Vlastimila Sršně očekává od přímo řízených nemocnic počty výpovědí tento týden, pak začne řešit zajištění péče v koordinaci s ostatními nemocnicemi v Praze. Ministr Leoš Heger (TOP 09) se chce sejít s řediteli všech fakultních nemocnic v pátek.   "Výpovědi klesají dramaticky, ale dokud to nemám na stole, nebudu počty potvrzovat," řekl ČTK ředitel Fakultní nemocnice Motol Miloslav Ludvík. Původně dalo v Motole výpověď 55 lékařů, v půli minulého týdne klesl počet na 52 a v pátek znovu klesl. Například na interní klinice, kde výpovědí bylo původně 13, ji v pátek stáhlo deset lidí. Ludvík to přičítá tomu, že šéfové pracovišť s lékaři promluvili.   Na interní klinice chtěli odejít hlavně mladí neatestovaní lékaři. Na klinice pracuje 65 lékařů, z nich část na malé úvazky. "Výpovědí přišlo 13, z nich po úvaze výpověď potvrdili v pátek tři," řekl ČTK přednosta profesor Milan Kvapil. Lékaři se netajili tím, že by rádi na prestižní klinice pracovali dál. Výpovědí chtěli dát najevo nespokojenost se situací zdravotnictví i mladých lékařů a rozpadlým specializačním vzděláváním. Po rozhovoru s přednostou zvážili všechna pro a proti, rozhodli se zůstat.   "Byl jsem příjemně překvapen, že si to rozmysleli," potvrdil přednosta. Má prý úctu před těmi, kteří vytrvali, ale možná větší před těmi, kteří ji vzali zpět, protože to nebylo pro ně jednoduché. Hromadné výpovědi jsou formou generačního protestu, situace je pro mladé lékaře emočně náročná.   Až do pátku stačilo vzít formulář s výpovědí zpět, přednosta ale raději chtěl písemnou žádost o stažení, aby obě strany "byly kryty".   I kdyby už zbylí lékaři výpověď nestáhli, je péče podle přednosty zajištěna. "Tento týden nastupují na kliniku dva noví lékaři, další lékař se vrátí za dva týdny po nemoci a dnes se shodou okolností přišla jedna lékařka zeptat, zda máme místo," uvedl.   Pokud by si to ti zbylí rozmysleli a chtěli zpět, budou se už muset domluvit přímo s ředitelem. "I když je plno, stále jsou v pohybu počty přijímaných a odcházejících, takže místo by se snad našlo," řekl přednosta. Nehodnotí výpovědi lékařů z pohledu, zda se na ně zlobí.   "Nejsem od toho, abych se zlobil nebo nezlobil, jsem tu od toho, abych zabezpečil péči o pacienty, kteří k nám chodí, a snažil se, aby klinika fungovala. Nemám prostor na emoce, chci lidi primárně lidsky slušné a odborně velice zdatné, to ti, co na klinice jsou, splňují," shrnul.   Akci Lékařského odborového klubu - Svazu českých lékařů (LOK-SČL) podporuje Česká lékařská komora (ČLK). Výpověď podává 3650 lékařů. Na severu Moravy, ve Slezsku a na Vysočině chce odejít 60 procent lékařů, v brněnské Úrazové nemocnici dvě třetiny.   Ministr Leoš Heger (TOP 09) se zatím se zástupci lékařských odborů nesešel. Pokud bude odliv lékařů tak velký, že péče bude ohrožena, chce využít krizového zákona k vyhlášení nouze. Lékaři by pak museli do nemocnic nastoupit pod hrozbou finanční sankce až 50.000 korun.   nam  