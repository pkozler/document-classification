 GTS CE založila samostatnou společnost CE Colo pro datová centra  Doplnili jsme informace v 5. odstavci   --------------------    Praha 25. ledna (ČTK) - Telekomunikační skupina GTS CE založila novou společnost CE Colo. Do firmy přesune všech svých 14 datových center v pěti zemích, včetně nedávno koupeného českého Sitel Data Centrum. Tento krok má zajistit neutrálnější prostředí pro zákazníky datových center, kterými jsou mnohdy konkurenční operátoři. Uvedli to dnes zástupci GTS na tiskové konferenci.   "Díky akvizici Sitel Data Centrum jsme největším poskytovatelem služeb datových center v ČR s 35procentním podílem," uvedl ředitel CE Colo Jan Daan Luycks. CE Colo je podle něj první regionální firmou zaměřenou na datová centra ve střední a východní Evropě.   GTS se začala na datová centra zaměřovat loni na jaře. Rozšířila mimo jiné o 500 metrů čtverečních své polské centrum a otevřela nové centrum o rozloze 700 metrů čtverečních v Praze. Zároveň koupila maďarského provozovatele Interware, rumunskou firmu Datek a slovenský Dial Telecom. Celkem tak mají její data centra plochu 13.000 metrů čtverečních, což představuje kapacitu pro více než 2000 zákazníků.   V Česku firma podle generálního ředitele GTS Czech Miloše Mastníka počítá s rozšiřováním kapacit nynějších center i s možným vybudováním nového objektu.   CE Colo zatím sídlí ve stejné budově jako GTS Czech. Během dvou až tří měsíců se přestěhuje do lokality Sitel Data Centra, kde musí kancelářské prostory projít rekonstrukcí. Bude hospodařit zcela nezávisle na mateřské firmě GTS.   Koupené Sitel Data Centrum je s plochou 2270 metrů čtverečních a možností rozšíření o dalších 700 metrů největším datovým centrem v ČR, přes které putuje více než 55 procent veškerého tuzemského internetového provozu. Cena se podle neoficiálních informací pohybovala kolem 600 milionů Kč.   Datová centra, která nabízejí umístění, provoz a připojení firemních serverů, v Česku provozují například Telefónica O2, TTC, Casablanca nebo nejnověji například společnost Greendata, která působí ve třech pražských lokalitách.   jsa mha  