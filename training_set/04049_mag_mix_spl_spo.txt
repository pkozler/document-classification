 Mike Tyson se objeví v televizi v nezvyklé roli milovníka holubů  --------------------    Ke zpravodajství: FOTO ve Fotobance  ID foto: F201101070000601, F201012030037801, FO00288142   --------------------    Los Angeles 7. ledna (ČTK) - Mike Tyson je známý šampion v boxu, objevil se i jako příležitostný herec a do titulků novin se dostal také coby muž odsouzený za znásilnění. Nyní se ale televizním divákům představí v nezvyklé roli - jako chovatel závodních holubů, napsala dnes agentura Reuters.   Čtyřiačtyřicetiletý Tyson, který v roce 1997 ukousl v ringu svému soupeři kus ucha, předvádí v nové šestidílné sérii svou křehčí stránku jako muž, který si hýčká celoživotní vášeň pro chov holubů. A ne jen tak ledajakých. Ne obyčejných nebo zahradních, ale přímo závodních poštovních holubů. Anebo, jak říká sám Tyson, "elity elit holubího světa. Tohle jsou čistokrevní holubi. Holubi byli prvními opeřenými přáteli člověka".   Dokumentární sérii Taking on Tyson začne televizní stanice Animal Planet v premiéře vysílat začátkem března. Bývalý světový šampion v těžké váze se v ní vrací do svého Brooklynu, aby závodil s holuby. Muž, který byl v ringu přezdíván "Železný Mike", v pořadu vzpomíná, jak v dětských letech utíkal za školu, aby se vyhnul šikanujícím spolužákům, a klid nacházel právě při chovu holubu.   Jeho holubník nyní stojí ve vysokém domě nedaleko tělocvičny, kde trénoval na slavná boxerská utkání. Ovšem dokument ho ukazuje nikoli ve společnosti boxerů, ale mezi ostatními chovateli, s nimiž připravuje a cvičí holuby na závody.   "Tohle děláme. Naše životy jsou zasvěceny holubům. Ten můj taky, dokonce i když jsem boxoval nebo byl zavřený. Tohle není hobby. To je něco, co člověk dělá, dokud nezemře," řekl ve čtvrtek Tyson televizním reportérům.   Tyson se stal v 80. letech nepopiratelným boxerským šampionem, ale v roce 1992 byl odsouzen za znásilnění a odseděl si tři roky ve vězení. V roce 2003 vyhlásil osobní bankrot a v roce 2006 odešel ze světa profesionálního boxu. Od té doby se objevil například v televizním seriálu Brothers a roličku dostal i ve slavné komedii Pařba ve Vegas, jejíž pokračování se nyní točí.   dk dr  