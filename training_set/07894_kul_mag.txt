 Helena Vondráčková mluví i zpívá v animované pohádce Na vlásku  --------------------    Ke zpravodajství: FOTO ve Fotobance  ID foto: F201011130122301, F200911231188501, F201005310058701   --------------------    Praha 26. ledna (ČTK) - Příběh plný dobrodružství, lásky a humoru přináší nový americký animovaný muzikál Na vlásku, který se dnes představil v české premiéře. Nová pohádka o moderní Zlatovlásce z produkce studia Walt Disney Pictures se v českém znění představí v režii Vojtěcha Kotka, který také nadaboval jednoho z hlavních hrdinů. Jednu z rolí namluvila a také nazpívala Helena Vondráčková. Snímek, který byl nominovaný na Zlatý Globus, do českých kin uvede od čtvrtka společnost Falcon.   "Byla to moc příjemná práce. Velmi mě bavila," řekla ČTK Vondráčková, která se ujala hlasu Mamá Gothel.   Upozornila, že jde o jakousi dvojroli. "Jednak je to ta 'stará babizna', macecha, jednak ta mladá, která neustále chce být krásná a využívá síly vlasů dívky, kterou ukradne," přiblížila obsah. Inspiraci pro natáčení prý zpěvačka čerpala také ve svých hereckých začátcích. "Byla to moje role v prvotině Šíleně smutná princezna nebo Jen ho nechte, ať se bojí. Pracovala jsem také na dabingu v kreslené pohádce, která ovšem nebyla ve 3D," uvedla.   Hudební komedie natočená na motivy pohádky bratří Grimmů je plná působivých efektů. Princezna Locika je unesena z hradu svých rodičů již jako dítě a zamčena v tajné věži. Touží po dobrodružství a odhodlá se k němu s pomocí temperamentního bandity Flynna Ridera, kterého v českém znění namluvil režisér Kotek. Seznámí se s nim, když se sympaťák ukryje v tajemné věži a skončí jako rukojmí dlouhovlasé princezny. Zvědavá věznitelka, která se touží dostat ven z věže, se pak se zlodějem vydává na dobrodružnou pouť.   Locika v českém znění mluví i zpívá hlasem Ivany Korolové a krasavec Flynn zpívá ústy Ondreje Izdného. Píseň nazvanou Chci jen to, co chci nazpívala pro úvod filmu Tereza Kerndlová, která se dnes také zúčastnila premiéry.   Kotek si pochvaloval zejména režisérskou práci. "Je to skvělý pocit. Mohu tak nabrat spoustu zkušeností," řekl ČTK Kotek. Více než herecký dabing jej však prý zaujala režie. "Umožňuje to pracovat s lidmi, kteří rozumí svému oboru a mně pak říkají 'pane režisére'," ocenil s jistou nadsázkou svou úlohu.   Moderní komedie, která je nyní nominována na filmovou cenu Oscar za nejlepší píseň, by podle tvůrců mohla oslovit diváky všech věkových skupin. "Rozpětí tohoto filmu je obrovské," tvrdí režisér Byron Howard. "Honičky na koních a šermířské souboje, útěky z vězení a povodně. Příběh nám dal šanci vzít klady moderní filmové výroby a aplikovat je na klasický příběh," dodal.   Hlavní atrakcí filmu jsou vizuální efekty. "Na vlásku je dílo nabité zábavnými postavami, ale najdete v něm i úžasné akční scény a spoustu emocí," tvrdí vedoucí výroby John Lasseter. Podle jeho slov bylo snahou tvůrců vyrobit film "svěží a zábavný, jaký diváci v oblasti počítačově animovaných filmů ještě neviděli". "Vypadá jako klasický animovaný film, ale je to současně 3D počítačová animace," zdůraznil.   Významnou roli ve filmu mají dvacetimetrové princezniny vlasy, pro které technici vyvinuli zcela nový software. Snažili se, aby právě vlasy vyvolávaly silný vizuální dojem. Působí totiž nejen jako mohutná okrasa hlavy, ale také jako pomocný nástroj pro dobrodužné aktivity dvojice.   "Jedním z důvodů, proč je Na vlásku pro 3D proces tak ideální, je to, že vlasy jsou v tomto systému velice efektivním materiálem," uvedl jeden z technických vedoucích Robert Neuman. Podle něj film využívá nejnovější pokrokové technologie společnosti Disney.   ač jnd  