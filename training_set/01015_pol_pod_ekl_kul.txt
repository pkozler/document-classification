 Pastviny parku Rochusu  začne od soboty spásat stádo ovcí  Uherské Hradiště 10. května (ČTK) - Pastviny v parku Rochus v Uherském Hradišti začne od soboty spásat stádo ovcí. Město, které tam vlastní většinu pozemků, zvolilo tuto údržbu rozsáhlé plochy zeleně budoucí kulturně-rekreační zóny jako nejvhodnější. Lidé uvidí ovce v Rochusu poprvé v sobotu, kdy se od 14:00 do 17:00 uskuteční akce nazvaná Otevírání pastvin, sdělil dnes ČTK mluvčí radnice Jan Pášma.   Akce se uskuteční v nástupním prostoru parku Rochus u plochy panelového parkoviště nad Vinohradskou ulicí. Návštěvníci se dozvědí více o pastevectví ve Zlínském kraji, k vidění budou i ukázky nahánění ovcí za pomoci ovčáckého psa. K dispozici bude také stánek s informacemi o parku Rochus a zájemci se v něm dozvědí vše ohledně historie, současnosti i budoucnosti této lokality.   Doprovodný program, určený zejména dětem, začne ve 14:00. Nejmenší návštěvníci parku se budou moci povozit na ponících, zúčastnit se soutěží a her se zvířecí tematikou, podívat se na ukázky stříhání ovcí nebo si prohlédnout či pohladit některá hospodářská zvířata. Dospělí zase ocení ukázky výroby sýrů a souvisejících produktů včetně ochutnávek.   "Otevírání pastvin na Rochusu je jednou ze známek znatelného pokroku v regeneraci, rozvoji a využití této vzácné lokality. Celý rozsáhlý a dlouhodobý projekt Rochus je významný nejen pro naše město, ale i pro propagaci a zachování kulturního dědictví celého našeho regionu. Do budoucna si od něj slibujeme, že se park Rochus stane jedním z největších turistických lákadel Uherského Hradiště," uvedl starosta Květoslav Tichavský.   Někdejší vojenské cvičiště se postupně mění na kulturně-rekreační zónu. Přeměna lokality, která je kvůli přítomnosti vzácných rostlin zařazena do soustavy Natura 2000, byla zahájena loni na podzim. V plánu je vysázení alejí různých druhů dřevin a rostlin i ovocných sadů, v parku vzniknou i naučné stezky a odpočinkové i sportovní plochy. Počítá se také s ekologickou farmou, jejíž součástí bude právě i chov ovcí.   V parku Rochus, jehož dominantou je stejnojmenná kaple, postupně vznikne expozice autentické slovácké dědiny. Součástí skanzenu, který utvoří až stovka přenesených staveb, bude i luční a sadařský areál či ukázková vinice. Areál bude sloužit i pro prezentaci tradičních řemesel, zvyků a obyčejů se zaměřením především na vinařství a vinohradnictví, které má na Slovácku hluboké kořeny. Muzeum bude také místem konání folklorních programů.   jav snm  