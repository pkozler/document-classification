 Kejval z ČOV:Cizí zdroje Sazky vzrostly,situace firmy se zhoršila  Praha 17. ledna (ČTK) - Cizí zdroje společnosti Sazka za šest let vzrostly a situace firmy se nezlepšila, ale naopak zhoršila. Dnešním Hospodářským novinám to řekl místopředseda Českého olympijského výboru (ČOV) Jiří Kejval. ČOV drží dvě procenta akcií Sazky, na níž dnes podal podnikatel Radovan Vítek insolvenční návrh.   Podle Kejvala cizí zdroje Sazky byly v roce 2004 sedm až devět miliard korun, nyní jsou na 11 miliardách. "Situace se za šest let splácení dluhu nezlepšila, naopak zhoršila," řekl listu Kejval.   Předseda představenstva a šéf Sazky Aleš Hušák dříve uvedl, že Sazka není právně ani ekonomicky v insolvenční situaci. "My jsme si na to nechali udělat právní analýzu a ta to nehodnotí tak jednoznačně jako doktor Hušák. My s ním nemůžeme moc polemizovat, protože nemáme tolik informací jako on. Ale z dostupných informací vyplývá, že Sazka se v insolvenční situaci nacházet může," řekl HN Kejval.   Lidé z ČOV si podle Kejvala myslí, že další úvěry Sazku nezachrání a je nutno zvýšit její základní jmění. "Potřebuje peníze, které nebude muset vracet. Ty jí nejsou schopni dát akcionáři, ale nějaká třetí osoba. Ale ve stanovách Sazky je psáno, že držiteli akcií mohou být pouze sportovní společnosti. Dokud bude tato omezující podmínka ve stanovách, vůbec nemá smysl přemýšlet, zda má být investorem Sazky Penta, Synot nebo někdo další," řekl Kejval.   Ekonomická komise ČOV podle něj doporučuje vyvolat mimořádnou valnou hromadu Sazky, která by stanovy změnila. "Jsme jen dvouprocentním akcionářem, potřebujeme, aby se k nám někdo přidal. O valnou hromadu musejí žádat minimálně tři procenta akcionářů," upozornil. "Nepočítáme s tím, že by nás podpořil hlavní akcionář ČSTV, ale nakonec i tam se situace myslím bude vyvíjet. Hledáme každopádně spojence spíše mezi menšími akcionáři," dodal.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   hš jw  