 Firmy chtějí snazší podmínky pro vstup generických léčiv na trh  Praha 10. června (ČTK) - Farmaceutické firmy si stěžují na pomalý nástup generických léčiv na český trh, kopie originálních léků se dostávají k pacientům s až několikaletým zpožděním. Díky snazším podmínkám by se prý snížila cena léků. Odborníci to uvedli na dnešní konferenci k desátému výročí České asociace farmaceutických firem (ČAFF). Ministerstvo zdravotnictví už chystá nový zákon, který by měl situaci v lékové politice zjednodušit.   "V České republice přicházejí na trh generika (pozdě) kvůli opožděnému určení úhrady a ceny," řekl ČTK šéf ČAFF Emil Zörner. Na vině je prý zákon, který nařizuje Státnímu ústavu pro kontrolu léčiv při určování ceny léků velmi složitý proces. Podle chystané technické novely by proto měl mít ústav na rozhodnutí nejvýše 30 dnů.   Uvažuje se také například o zavedení generická preskripce, což znamená, že by lékaři psali na recept jen účinnou látku, ne už obchodní název léku jako dosud. V některých zemích je až 80 procent léků předepisováno jen jako účinná látka, týká se to hlavně levnějších generik, tedy odvozenin od drahých originálů.   "Pacientovi se často mění ten lék, jednou mu dají červenou tabletu, jednou mu dají modrou tabletu, a pacient zejména starší, který má už svoje zvyky, tak si to může poplést," upozornil však Zörner i na možná negativa.   Na jeden originální lék připadá průměrně deset až 15 generických kopií. Vývoj nového léku je totiž velmi náročný, trvá až deset let a vyjde na zhruba miliardu dolarů (asi 16,5 miliardy korun). Délka patentové ochrany je 15 až 20 let, poté mohou firmy začít obchodovat s generiky.   Úspory ve výdajích na léky by měly přinést i elektronické aukce, se kterými počítá ve své reformě ministr Leoš Heger (TOP 09). V elektronických aukcích by pojišťovny společně zadaly podmínky firmám pro dodávky léků, stanovily by i potřebné množství. "Ten, kdo vyhraje, vyhraje plnou úhradu," popsal na dnešní konferenci Petr Nosek z ministerstva zdravotnictví. Dosažená cena by pak byla platná pro všechny pojišťovny, firmy by naopak měly zajištěn odběr.   Navrhovaný systém se ale nelíbí třeba Asociaci inovativního farmaceutického průmyslu. "Nejčastěji vede k odchodu menších subjektů z trhu, následnému snížení soutěže mezi výrobci, potenciálnímu růstu cen či případnému nedostatku léčiv," uvedli dnes v tiskové zprávě zkušenosti s elektronickými aukcemi ze zahraničí.   kli pba  