 Kvůli tragické srážce vlaků v Německu vyšetřují úřady strojvůdce  Berlín 31. ledna (zpravodaj ČTK) - Kvůli sobotní srážce osobního a nákladního vlaku u východoněmeckého Magdeburku, která si vyžádala deset mrtvých a 23 zraněných, vyšetřují německé úřady strojvůdce nákladní soupravy. Muže, který při čelním střetu utrpěl jen lehčí zranění, podezírají, že neuposlechl signál k zastavení a vjel na jednokolejnou trať, po níž se ve stejnou chvíli v opačném směru řítil regionální expres s 50 lidmi.   Magdeburská policie se státním zastupitelstvím dnes ve společném prohlášení uvedly, že čtyřicetiletý strojvůdce je podezřelý ze zabití z nedbalosti, z neúmyslného ublížení na zdraví a z ohrožení železničního provozu. Tato podezření se podle vyšetřovatelů zakládají mimo jiné na výpovědi očitého svědka.   Jedno z nejtragičtějších železničních neštěstí v Německu za poslední roky se odehrálo v sobotu kolem 22:30, kdy se u sasko-anhaltského Hordorfu čelně srazil regionální expres soukromého dopravce, jedoucí z Magdeburku do Halberstadtu, s 2700tunovým nákladním vlakem převážejícím vápno. Expres jel v tu chvíli rychlostí 100 kilometrů v hodině, nákladní vlak asi o 20 kilometrů v hodině pomaleji.   Náraz byl tak silný, že byl podle svědků slyšet v mnohakilometrové vzdálenosti od místa nehody. Osobní vlak při ní vykolejil a jeho kusy se rozletěly po okolí. Podle záchranářů střet některé pasažéry ze soupravy doslova katapultoval. Uvnitř jeli převážně mladí lidé, kteří podle německých médií mířili na diskotéku do Halberstadtu. Strojvůdce expresu i cestující v prvním vagonu za lokomotivou byli podle policie na místě mrtví.   Už v neděli se objevily spekulace, že možnou příčinou této tragédie bylo neuposlechnutí signálu k zastavení. Tehdy ale tato podezření směřovala spíše ke strojvůdci osobního vlaku, který podle některých domněnek mohl v husté mlze červenou přehlédnout. Jiné zdroje ale hovořily o tom, že expres měl v době vjezdu na osudovou trať zelenou.   Proti strojvůdci nákladního vlaku se dnes v německých médiích objevilo také podezření, že v momentě srážky vůbec nebyl v kabině lokomotivy, což by vysvětlovalo jeho lehká zranění. Tuto úvahu ale policie odmítla.   V nemocnicích k dnešku zůstává deset z původních 23 hospitalizovaných pasažérů osobního vlaku. V ohrožení života se podle lékařů nacházejí už jen dva. Jedním z nich je desetileté děvčátko. Identifikace obětí ale stále postupuje pomalu, neboť většina z nich u sebe neměla žádné doklady, a navíc byly bezprostředně vystaveny síle nárazu, což určování jejich identity ztěžuje. Do dneška se úřadům podařilo identifikovat tři mrtvé.   fln šeb  