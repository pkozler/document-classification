 Hvězdou týdne byl v NHL vyhlášen brankář Washingtonu Varlamov  New York 3. ledna (ČTK) - Hlavní hvězdou uplynulého týdne v zámořské NHL byl vyhlášen brankář Washingtonu Semjon Varlamov. Dvaadvacetiletý ruský gólman v hodnoceném období dostal z celkem 56 střel jediný gól, a to v sobotním utkání pod širým nebem proti domácímu Pittsburghu (3:1). Druhý zápas v minulém týdnu vyhráli Capitals nad Montrealem 3:0, což byl pro Varlamova druhý shutout v sezoně.   Dalšími dvěma hvězdami uplynulého týdne byli křídelní útočník Phoenixu Shane Doan a obránce Detroitu Nicklas Lidström, shodou okolností oba kapitáni svých mužstev. Kanadský forvard si ve čtyřech odehraných zápasech připsal pět gólů a tři asistence a přehoupl se přes hranici 700 bodů v kariéře. Švédský zadák si připsal rovněž osm bodů, a to za dvě branky a šest finálních přihrávek.   gi nkr  