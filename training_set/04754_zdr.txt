 Ve středních Čechách přibylo chřipek o čtvrtinu  Praha 24. ledna (ČTK) - Ve Středočeském kraji během minulého týdne vzrostl počet lidí s respiračními chorobami včetně chřipky téměř o 27 procent. Nemocných přibylo ve všech věkových skupinách. Epidemii hygienici teprve očekávají. Vyplývá to z informací krajské hygienické stanice.   Nejvíce nemocných je mezi dětmi do pěti let, kde nemocnost překročila epidemiologický práh více než dvojnásobně. Nemocných je v této skupině 5044. Naopak lidé starší 60 let museli vyhledat lékaře nejméně často. Kvůli vysoké nemocnosti je uzavřena Základní škola Litol v Lysé nad Labem na Nymbursku. Nemocnost stále stoupá.   Celkově bylo 1512 nemocných v přepočtu na 100.000 obyvatel. Zvyšuje se počet zdravotních komplikací. Podíl chřipkových onemocnění na celkovém počtu respiračních onemocnění činí 7,1 procento. Hygienici zachytili chřipku typu A i B. "Zatím čísla nesvědčí o tom, že by se epidemický práh překročil. Stále jsme 500 onemocnění na 100.000 obyvatel pod epidemickým prahem," uvedla epidemioložka Krajské hygienické stanice (KHS) Marie Strádalová. Kdy epidemie vypukne, zatím neumějí hygienici odhadnout.   Hygienici vyhlašují epidemii, pokud ochoří více než 2000 osob. Vyhlášení epidemie v tomto týdnu epidemioložka spíše nepředpokládá.   zik mol  