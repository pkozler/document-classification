 Prodej PC v regionu loni vzrostl o 13 procent na 110,5 milionu  Praha 13. ledna (ČTK) - Prodej počítačů v regionu Evropy, Středního východu a Afriky loni stoupl o 13 procent na 110,5 milionu přístrojů. V posledním čtvrtletí roku přitom trh klesl o šest procent. Uvedla to dnes analytická společnost Gartner.   "V roce 2010 trh počítačů v regionu EMEA zaznamenal silné první pololetí a slabou druhou polovinu roku," uvedl analytik Gartneru Ranjit Atwal. Zpomalení podle něj způsobilo oslabování ekonomického prostředí, omezená schopnost výrobců snižovat ceny a představení konkurenčních zařízení, například tabletů.   Nejprodávanější značkou byl v posledním čtvrtletí Hewlett-Packard, těsně následovaný Acerem. Třetí v pomyslném pořadí skončil Dell a čtvrtý Asus.   Celosvětový prodej PC loni podle předběžných odhadů Gartneru vzrostl o 14 procent na 350,9 milionu. V posledním čtvrtletí pak rostl o tři procenta na 93,5 milionu PC.   jsa dvd  