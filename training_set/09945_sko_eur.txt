 Olomoucká univerzita získala z evropských peněz 90 milionů korun  Olomouc 28. ledna (ČTK) - O téměř 90 milionů korun z evropských peněz si přilepší Univerzita Palackého v Olomouci. V rámci Operačního programu Lidské zdroje ve výzkumu a vývoji uspěla se čtyřmi z celkových šesti podaných projektů. Peníze půjdou především na podporu kvalitních výzkumných týmů a jejich zapojení do mezinárodní spolupráce, uvádí univerzita na svých webových stránkách.   Velmi úspěšná byla Přírodovědecká fakulta UP, která získala dotace na tři ze čtyř podaných projektů. Evropské peníze může využít například na rozvoj výzkumného týmu regionálního centra pokročilých technologií a materiálů či v oblasti biomedicínského a translačního výzkumu v regionu. Podporu získá i jeden projekt Lékařské fakulty UP.   Výzva byla zaměřena na podporu vytváření kvalitních týmů výzkumu a vývoje a jejich dalšího rozvoje, zejména inicializačních pracovních pozic a startovacích pracovních míst. Cílem je rovněž podpořit zapojení jedinců i týmů do mezinárodních sítí a projektů v oblasti výzkumu a vývoje. K doplňkovým podporovaným aktivitám patřilo další vzdělávání pracovníků výzkumu a vývoje v oblasti řízení výzkumu a vývoje, popularizace a komunikace, šíření výsledků vědy a výzkumu do praxe, podpora mobility mezi výzkumnými institucemi a soukromým a veřejným sektorem a podobně.   Výběrová komise v prosinci doporučila celkem 20 projektů o celkovém objemu přes 480 milionů korun. V žebříčku vysokých škol byla olomoucká univerzita druhá nejúspěšnější za Masarykovou univerzitou, která na čtyři projekty získala přes 100 milionů korun.   srd sap  