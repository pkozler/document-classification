 Ambasáda USA ve Vietnamu protestovala proti zadržení diplomata  --------------------    Ke zpravodajství: FOTO/aktuality   --------------------    Hanoj 6. ledna (ČTK) - Spojené státy protestovaly u hanojských úřadů proti tomu, že americký diplomat ve Vietnamu byl napaden policií a krátce zadržen, když se snažil navštívit známého vietnamského disidenta. Informoval o tom dnes americký velvyslanec v Hanoji Michael Michalak.   "Je to závažný incident," řekl Michalak novinářům. Vídeňská konvence o diplomatických vztazích je velmi jasná pokud jde o to, že vlády musejí zajišťovat bezpečnost zahraničních diplomatů, dodal. Americká vláda vznesla u vietnamské vlády oficiální protest. Michalak doplnil, že vyšetřování incidentu probíhá.   Mluvčí vietnamského ministerstva zahraničí Nguyen Phuong Nga prohlásila, že její země zajišťuje zahraničním diplomatickým misím příznivé podmínky, ale že diplomaté musejí respektovat zákony země, kde působí.   Disident Nguyen Van Ly byl v roce 2007 odsouzen k osmiletému žaláři za šíření protivládní propagandy. Je rovněž jedním z nejznámějších bojovníků za lidská práva ve Vietnamu. Od roku 1977 strávil ve vězení už přes 15 let. Loni v březnu byl dočasně propuštěn na jeden rok, aby se mohl podrobit léčbě mozkového nádoru. Teď je v domácím vězení.   Ve středu policisté před jeho domem v Hue zbili diplomata Christiana Marchanta a pak ho odvezli. Michalak k incidentu další podrobnosti neposkytl.   Americká Sněmovna reprezentantů v prosinci žádala, aby byl Vietnam po letech znovu zanesen na seznam zemí, které se závažně prohřešují proti náboženské svobodě.   pel sva  