 Koruna zpevnila k dolaru na 18,16 Kč/USD, vůči euru mírně klesla  Praha 18. ledna (ČTK) - Česká měna dnes rozšířila své zisky vůči dolaru, k euru naopak nepatrně oslabila. Kolem 17:00 si koruna k dolaru proti pondělku polepšila o 12 haléřů na 18,16 Kč/USD. Vůči euru se obchodovala na 24,31 Kč/EUR, byla tak o dva haléře slabší. Vyplývá to z údajů serveru Patria Online.   "Ještě během ranních hodin se zdálo, že koruna naváže na pondělní úspěšný vstup do nového týdne a dále rozšíří svoje zisky. Nicméně se tak nestalo a koruna naopak během dnešní seance korigovala," uvedl Miroslav Frayer z Komerční banky.   Analytik Patria Finance Tomáš Vlk poznamenal, že z domova dnes nepřišly žádné zajímavé zprávy a to samé se týkalo regionu. "Zdejší měny se dnes na směru neshodly. Polský zlotý a koruna končí slabší kvůli odpolednímu vývoji, maďarský forint dnes posílil, když odpoledne jen zastavil svůj postup," dodal Vlk.   Podle Markéty Šichtařové z Next Finance koruna vyčkává na středeční rozhodnutí o úrokových sazbách v Polsku. Zvýšení úrokových sazeb, které je podle ní hodně pravděpodobné, pošle k silnějším hodnotám nejen polský zlotý, ale právě i českou korunu.   Dolar se kolem 17:00 obchodoval na 1,3393 USD/EUR. Šichtařová uvedla, že euro vůči dolaru posílilo o jedno procento. Dobré zprávy pro euro dnes podle ní přineslo i Rusko. Podle tamějšího ministra financí Alexeje Kudrina se země může připojit k Číně a Japonsku při nákupech dluhopisů z evropských záchranných fondů za účelem utlumení dluhové krize v eurozóně, dodala.     jap vju    