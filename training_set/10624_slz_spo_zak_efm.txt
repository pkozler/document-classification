 Sazka: Pohledávka vůči Le Cheque Déjeuner bude včas uhrazena  --------------------    Ke zpravodajství: PROFIL   --------------------    Praha 26. ledna (ČTK) - Pohledávka loterijní společnosti Sazka vůči společnosti Le Cheque Déjeuner není po lhůtě splatnosti a bude v příslušném termínu, tedy do 23. února 2011, uhrazena. ČTK to řekl mluvčí Sazky Zdeněk Zikmund. Le Cheque Déjeuner přihlásila pohledávku 4,4 milionu Kč k návrhu na zahájení insolvenčního řízení se Sazkou v úterý. Městský soud v Praze dostal od společnosti Moranda návrh na zahájení insolvenčního řízení se Sazkou 17. ledna.   "K přihlášení pohledávky je oprávněn každý věřitel. Není podstatné, že konkrétní pohledávka ještě není po splatnosti. Pořadí, v jakém jednotliví věřitelé své pohledávky přihlásí, nemá vliv na jejich postavení v řízení," řekl ČTK Jiří Markvart z advokátní kanceláře Ambruz &amp; Dark.   Finanční ředitel Le Cheque Déjeuner Martin Müller ČTK řekl, že pohledávka vznikla za nákup poukázek na benefitní programy. Řešení své pohledávky vůči Sazce podle něj firma předala po medializaci situace loterijní firmy své advokátní kanceláři. "Není to tak, že bychom nyní chtěli očerňovat Sazku," dodal. "Případnou další spoluprací se společností Le Cheque Déjeuner se budeme zabývat," podotkl Zikmund.   "Insolvenční zákon umožňuje podle Markvarta věřitelům přihlašovat své pohledávky ještě před tím, než soud vůbec konstatuje, že je dlužník v úpadku. V usnesení o úpadku pak soud stanoví věřitelům lhůtu, ve které mají pohledávky přihlásit. Pokud by věřitel tuto lhůtu zmeškal, nebude jeho pohledávka v insolvenčním řízení uspokojena. Věřitelé, kteří přihlásí své pohledávky již ve fázi před zjištěním úpadku, pak nemusejí sledovat lhůtu pro přihlašování pohledávek a obávat se jejího zmeškání.   Insolvenční návrh na Sazku podal podnikatel Radovan Vítek. Sazka musí do 20 dnů ode dne doručení usnesení o zahájení řízení poslat soudu svoje vyjádření k tomuto návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Předseda představenstva a šéf Sazky Aleš Hušák uvedl, že loterijní firma se bude návrhu bránit všemi právními prostředky.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd dvd  