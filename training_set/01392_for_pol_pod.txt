 Držitelé klíčů si prohlédli komoru s korunovačními klenoty  --------------------    Ke zpravodajství: FOTO/aktuality; AUDIO; VIDEO   Doplnili jsme background od 6. odstavce. Zprávu jsme celkově upravili.   --------------------    Praha 11. ledna (ČTK) - Prezident, premiér, pražský arcibiskup a další držitelé klíčů od Korunní komory si dnes dopoledne prohlédli místo uložení českých korunovačních klenotů. Na Pražském hradě se sešli na první schůzce rady katedrály svatého Víta, která vznikla v rámci loňské dohody státu a církve o společné správě katedrály.   Pražský arcibiskup Dominik Duka před slavnostním otevřením Korunní komory v kapli svatého Václava připomněl, že chrám je symbolem církve, ale i české státnosti. "Katedrála je každého občana, který si je vědom odpovědnosti k dějinám této země," řekl Duka.   Strážci sedmi klíčů potřebných pro vyzvednutí korunovačních klenotů jsou prezident, premiér, pražský arcibiskup, předsedové obou komor parlamentu, probošt Metropolitní kapituly u sv. Víta a primátor Prahy. Právě tito "klíčníci" jsou členy rady dohlížející na provoz katedrály.   Po loňských parlamentních a komunálních volbách do nejvyšších státních funkcí i vedení města nastoupili noví politici. Svého úřadu se také loni ujal nový pražský arcibiskup. Pět ze sedmi držitelů klíčů od korunovačních klenotů si tak dnes svůj vzácný klíč vyzkoušelo poprvé.   Po Dukově krátkém proslovu postupně "klíčníci" odemkli Korunní komoru a společně do ní sestoupili. Korunovační klenoty ale podle informací prezidentské kanceláře neviděli, protože zůstali uložené ve svých schránkách. Za několik minut se vrátili a komoru opět zamkli.   Sedm zámků v kovaných dveřích ve Svatováclavské kapli je umístěno v řadě pod sebou. Nejprve k nim přistoupil prezident Václav Klaus, poté premiér Petr Nečas, arcibiskup Duka, předseda Senátu Milan Štěch, předsedkyně sněmovny Miroslava Němcová, probošt Metropolitní kapituly u sv. Víta Václav Malý a nakonec svůj zámek v podřepu odemykal a zamykal pražský primátor Bohuslav Svoboda.   Korunní komora je jedním z nejstřeženějších míst a její dveře se otevírají jen výjimečně. Kromě držitelů klíčů do ní nahlédnou jen památkáři, kteří se o uložení korunovačních klenotů starají. Komora se naposledy otevřela v roce 2008, kdy klenoty byly vystaveny pro veřejnost. Podobná výstava se opakuje jednou za pět let, obvykle po prezidentské volbě.   Sedm klíčů je k vyzvednutí korunovačních klenotů třeba od roku 1867, kdy se klenoty vrátily z Vídně do Prahy a byly pořízeny nové dveře Korunní komory. Umístěno na ně bylo sedm zámků, stejné zámky jsou na trezoru, v němž jsou klenoty uloženy. Sedm klíčů bylo vždy rozděleno mezi představitele zemských a církevních institucí. Tradice několika strážců klenotů ale sahá hluboko do jejich historie. Korunovační klenoty tvoří Svatováclavská koruna, žezlo a jablko.   Tomáš Neřold mkv  