 Královna olomouckého majálesu chce přilákat studenty do divadla  --------------------    Ke zpravodajství: FOTO/aktuality; AUDIO   --------------------    Olomouc 2. května (ČTK) - Korunovací nové královny studentské obce začal dnes v Olomouci Majáles Univerzity Palackého. Královskou korunu a květinové žezlo převzala od minulého krále, fotografa Jindřicha Štreita, herečka Moravského divadla Ivana Plíhalová. Ta chce svého panování využít především pro navázání užších kontaktů divadla a Univerzity Palackého, řekla dnes ČTK.   Plíhalová desítkám studentů poděkovala za poctu, kterou jí udělili. "Já bych chtěla využít této možnosti k velkému sblížení Univerzity Palackého a Moravského divadla Olomouc. Chtěla bych, aby studenti chodili do divadla a aby měli naše divadlo rádi, protože my máme rádi je," uvedla Plíhalová.   Královnu pozdravil i primátor Olomouce Martin Novotný. "Doufám, že studenti při výběru zvážili, že panovnice vládnou často hodně dlouho, mnohdy i desítky let. Doufám, že to v našem případě neznamená, že se při dalším majálesu potkáme až v roce 2060," uvedl Novotný.   Po korunovaci se královna v průvodu vypravila v historickém vozidle značky Ford do objektu Tereziánské zbrojnice, která bude až do večerních hodin hlavním centrem oslav jara, mládí i akademických svobod.   "Na přípravě majálesu se podílelo aktivně zhruba 40 studentů. S návštěvou jsem spokojený, protože v porovnání s loňským prvním ročníkem je zhruba čtyřnásobná. Chceme oslavit nejen svátek jara a mládí, ale také poukázat na občanské a akademické svobody a podpořit občanskou společnost," uvedl jeden z pořadatelů akce Ondřej Martínek.   Program se letos nese v duchu hippies i seriálu Nemocnice na kraji města, neboť hlavním tématem studentského svátku je retro styl. Studenty čekají koncerty, film, divadelní představení i přehlídka studentských dovedností a workshopy. Na majálesu zahrají kapely Čankišou, The Prague Conspiracy, Navigators, Eggnoise či domácí No Distance Paradise. V šapitó na parkánu Uměleckého centra se uskuteční divadelní představení Svět podle Fagi královéhradeckého souboru Divadlo DNO.   Vysokoškoláci se loni rozhodli vrátit majáles na akademickou půdu a oživit skomírající tradici. Oslavám ale nepřálo počasí a návštěvnost možná i proto nebyla příliš vysoká. Letos se průvodu zúčastnily desítky vysokoškoláků v maskách.   srd jnd  