 ČKD Kutná Hora pomohlo moratorium, nabírá nové pracovníky  Kutná Hora 7. ledna (ČTK) - Společnosti ČKD Kutná Hora, která vyrábí svařované díly a odlitky pro kolejová vozidla, pomohlo tříměsíční moratorium, které ji chránilo před věřiteli. Firma nabírá nové pracovníky a má dostatek zakázek, řekl dnes ČTK předseda představenstva Pavel Krenk. Podle deníku E15 jí podal pomocnou ruku ukrajinský průmyslový a hutní gigant DTEK. Firma Logistic solution international, která je na ukrajinský podnik napojena, poskytla české slévárenské společnosti potřebnou hotovost.   "Situace se nám díky moratoriu podařila stabilizovat, nabíráme pracovníky. Klidně bychom nabírali i víc, ale je to dáno i situací, která je na trhu práce. Zakázek máme dostatek," řekl ČTK Krenk. V Kutné Hoře a Chrudimi, kde nyní pracuje kolem 1200 lidí, má být během roku přijato dalších 200 až 250 pracovníků. Ve slévárnách v Českých Budějovicích, jež zaměstnávají 310 lidí, by se počet pracovníků mohl dostat na 500 až 600.   ČKD je od října v platební neschopnosti a dluží několika věřitelům téměř půl miliardy korun. Insolvenční návrh podala společnost Tepelná zařízení Fík s pětimilionovou pohledávkou ještě předtím, než se managementu ČKD podařilo prostřednictvím výběrového řízení získat strategického partnera. Podnik si tehdy vybíral ze sedmi zájemců, volbu ale nemohl kvůli insolvenci dokončit. V říjnu proto požádal o ochranu před věřiteli a podle E15 si zároveň domluvil s Logistic solution international provozní úvěr milion dolarů (přibližně 19 milionů korun).   Podle E15 jde o firmu registrovanou na Panenských ostrovech, za niž vystupuje podle zprávy předběžného insolvenčního správce Davida Uhlíře Roman Akimov. Ten je od září 2010 analytikem právě ukrajinské společnosti DTEK. Nyní jedná s vedením ČKD o navýšení úvěru o další dva až tři miliony dolarů, píše list.   ČKD se za poslední dva roky propadly tržby ze dvou miliard až k hranici 750 milionů, což je nejhorší výsledek v čtyřicetiletých dějinách firmy. Během letošního roku se však chce dostat na předkrizové obraty a vytvořit zisk.   khj sap  