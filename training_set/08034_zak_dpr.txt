 Počet nehod pod vlivem alkoholu loni klesl o 12 procent  --------------------    Ke zpravodajství: AUDIO; GRAFIKA   Zprávu jsme doplnili o další informace ve 2. až 4. a 6. a 7. odstavci.   --------------------    Praha 13. ledna (ČTK) - Opilí řidiči loni zavinili více než 5000 nehod, 102 lidí při nich zemřelo. Oproti roku 2009 nicméně klesl počet nehod pod vlivem alkoholu o 12 procent. Celkem loni policie evidovala 75.522 nehod, usmrceno při nich bylo 753 lidí, což je nejméně od roku 1961, kdy se začaly vést statistiky. Nejvíce nehod bylo způsobeno špatným řízením. Celkový počet nehod byl o jedno procento vyšší než předloni. Vedení dopravní policie dnes statistiku představilo na tiskové konferenci.     Řidiči loni havarovali nejčastěji kvůli tomu, že se plně nevěnovali řízení, nepřizpůsobili rychlost stavu vozovky a nedodrželi bezpečnou vzdálenost mezi auty. Celkové škody způsobené při všech dopravních nehodách loni přesáhly 4,9 miliardy korun.   V roce 2010 zemřelo při nehodách 17 dětí, což je o tři více, než v předminulém roce. Šest zabitých dětí byli chodci, zbylých 11 sedělo v autě. Z nich bylo pět v dětských sedačkách, ostatní nikoliv.   Podle Petra Sobotky z dopravní policie vzrostl oproti roku 2009 i počet nehod, od kterých viník ujel. Těch bylo loni o 893 více. "Případů, kdy viník nehody z místa ujel, bylo v roce 2010 celkem 11.371. To je necelých 17 procent z celkového počtu nehod," uvedl Sobotka. Doplnil, že při těchto nehodách zemřelo osm lidí.     Přestože loni zahynulo na silnicích o 79 lidí méně než v roce 2009 a celkově jde o nejnižší počet od zavedení policejních statistik, cíle ministerstva dopravy, jímž bylo snížit počet mrtvých za rok na 650, se dosáhnout nepodařilo.   Nejčastěji lidé při nehodách umírali v červenci. To přišlo o život 103 lidí. Naopak nejméně jich bylo usmrceno v únoru, celkem šlo o 30 obětí. Černým dnem se pak stal pátek 9. července, kdy o život přišlo 12 lidí.   Podle ředitele dopravní policie Leoše Tržila mohla být čísla výrazně lepší. Lidé podle něho zbytečně umírali v období letních prázdnin. Tržil to mimo jiné přičítá i tomu, že média nedostatečně varovala řidiče před zvýšeným rizikem na silnicích. "Dalším problémem je podzimní období, kdy je snížená viditelnost. Listopad byl výrazně rizikovější pro chodce než v roce 2009," dodal ředitel dopravní policie.   Ministerstvo dopravy chystá hned několik novel, kterými chce zvýšit bezpečnost silničního provozu. Chce například upravit institut osoby blízké, aby se na něj nemohli řidiči vymlouvat, pokud spáchají dopravní přestupek. Přesný způsob zatím není jasný. Dále také plánuje stanovit pokuty za přestupky podle ceny vozu a rovněž zpřísnit legislativu v oblasti autoškol tak, aby komisaři při závěrečných zkouškách nepouštěli do provozu řidiče, kteří nejsou schopni vůz zcela ovládat.   Od roku 1990 zemřelo na silnicích nejvíce lidí v roce 1994, bylo jich 1473. Pod hranici 900 obětí se dostal poprvé až rok 2009.   bns ner mkv  