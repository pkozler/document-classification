 Vláda svolila k odkladu studie možného propojení Dunaj-Odra-Labe  Praha 19. ledna (ČTK) - Vláda souhlasila s odložením termínu pro vypracování studie o potřebnosti kanálu Dunaj - Odra - Labe. Ministři na dnešním zasedání stanovili novou lhůtu do konce roku 2013. ČTK to dnes sdělil mluvčí ministerstva dopravy Martin Novák. Odklad ve vypracování studie, která měla být hotová do konce loňského roku, kritizoval stínový ministr za ČSSD Roman Onderka. Říční propojení je podle něj klíčové pro rozvoj lodní dopravy v České republice.   Prověření potřebnosti této vodní stavby má za úkol vedle ministerstva dopravy s ohledem na mezinárodní charakter projektu i ministerstvo zahraničních věcí. Případná stavba by se totiž dotkla i Polska, Slovenska, Rakouska a Německa. Jednání se rovněž účastní Evropská komise včetně signatářů Evropské dohody o hlavních vnitrozemských vodních cestách mezinárodního významu.   Odložení vypracování studie ze strany vlády považuje Onderka za důkaz neúspěšných jednání české strany vinou nízké aktivity vyjednavačů. Projekt Dunaj - Odra - Labe je prý natolik náročný, že jej není možné vybudovat bez finanční podpory Evropské unie a apeluje, aby byla stanovena jasná vyjednávací taktika. Podle Onderky je důležité především propojení jižní Moravy na Dunaj.   Myšlenka na propojení tří významných evropských řek je stará minimálně čtyři století. Nejvíce se k realizaci přiblížila v první polovině 20. století, aktivity ale dvakrát přerušilo vypuknutí světového válečného konfliktu.   cfr vju  