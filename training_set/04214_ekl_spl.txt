 Jeskyně Moravského krasu chtějí lákat na projekce a expozice  Blansko 24. ledna (ČTK) - Veřejnosti přístupné jeskyně Moravského krasu chtějí v letošní sezoně přilákat turisty na filmové projekce představující život pravěkých lovců a nové expozice. Výstavy budou informovat o jeskynních medvědech, kteří často hledali v podzemí útočiště a také o tom, jak tyto prostory v minulosti využívali lidé. ČTK to dnes řekl vedoucí Správy jeskyní Moravského krasu Jiří Hebelka.   Jedním z nových lákadel by se měla stát projekce v jeskyni Kůlně, která je na prohlídkové trase Sloupsko-šošůvských jeskyní. Kdysi byla domovem neandertálských lovců. Je v ní omítnutá zeď, na níž jsou promítány fotografie z archeologických výzkumů.   Nově by tato projekce měla být doplněna o krátký filmový snímek, který návštěvníkům představí pravěkou krajinu se stády putujících mamutů. Obdobná projekce se plánuje i pro jeskyni Balcarku. Představí lovce sobů, kteří ji kdysi obývali.   Ve správní budově jeskyně Výpustek by měla vzniknout expozice o tom, jak bylo kdysi podzemí využíváno člověkem. Výpustek je jím ve srovnání s ostatními jeskyněmi ve střední Evropě nejvíce poznamenán: sloužil pravěkým lovcům, těžily se v něm fosfátové hlíny, byla v něm podzemní nacistická továrna a za komunismu byl v něm postaven utajovaný protiatomový kryt československé armády.   V Kateřinské jeskyni se počítá s vybudováním expozice o jeskynních medvědech. Archeologové v ní kdysi objevili desítky jejich kosterních pozůstatků. Část z nich bude prezentována.   Loni pět veřejnosti přístupných jeskyní krasu navštívilo 311.000 turistů, což byl ve srovnání s rokem 2009 devítiprocentní pokles návštěvnosti. Nejnavštěvovanější jsou Punkevní jeskyně propojené se dnem propasti Macochy, do nichž ročně zavítá kolem 200.000 lidí. Loňský pokles v počtech příchozích turistů byl způsobem hospodářskou krizí a deštivým počasím.   Vladimír Klepáč sap  