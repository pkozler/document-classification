 Obchodní tým Coface Czech vede Pavel Schweiner  Praha 17. ledna (ČTK) - Obchodní tým české složky úvěrové pojišťovny Coface vede od prosince loňského roku Pavel Schweiner (43). Má na starosti řízení veškerých obchodních aktivit v produktových řadách pojištění pohledávek, kreditní informace, inkaso pohledávek a factoring, informovala dnes Coface Czech v tiskové zprávě.   Ve finančním sektoru, kde se pohybuje od roku 1991, pracoval Schweiner na různých stupních řízení obchodu. V období 1994 až 2005 jako obchodní ředitel a člen představenstva ČSOB Factoring, v letech 2007 až 2009 rozjížděl factoring HSBC Bank v Polsku a České republice. V letech 2005 až 2007 působil jako ředitel zahraničního obchodu OEZ Letohrad. Před svým nástupem do Coface Czech se rok věnoval poradenství při restrukturalizacích u TPA Horwath.   Je absolventem Vysoké školy strojní a elektrotechnické v Plzni; hovoří anglicky, německy a rusky.   Coface Czech poskytuje služby v oblasti obchodních informací a řízení pohledávek. V České republice působí od roku 1991.   kri vju  