 E15: Stát hledá správce pro přístavy v Hamburku  Praha 13. května (ČTK) - Ministerstvo dopravy hledá nového správce a údržbáře nemovitostí, které český stát vlastní nebo má v pronájmu v hamburském přístavu. Hodnota zakázky se blíží pěti milionům za rok a půl, píše dnešní E15. S novým správcem, má přijít i nový způsob využití majetku, řekl listu bez bližších podrobností mluvčí ministerstva dopravy Martin Novák.   Česká republika vlastní v Hamburku přístav Peutehafen o výměře 1,5 hektaru a k tomu má na 99 let do roku 2028 v pronájmu přístavy Saalehafen a Moldauhafen o celkové ploše přibližně tři hektary. Součástí majetku jsou například administrativní budovy, ubytovna, sklady, bytový dům se 14 byty a přilehlé vodní plochy.   Ministerstvo nemovitosti nyní využívá k dílčím pronájmům, slouží ale také českým říčním dopravcům. Část budov je přitom značně zchátralá. Provoz všech tří areálů je ztrátový, ministerstvo na údržbu doplácí miliony korun ročně, uvádí deník.   Majetek v německém přístavu zajistila tehdejšímu Československu Versailleská smlouva, která měla zajistit volný přístup nového státu k moři. Na jejím základě Československo koupilo přístav Peutehafen a dva další si pronajalo.   Ministerstvo hledalo nové využití chátrajících nemovitostí bez výsledku už v minulosti. Situaci výrazně zkomplikoval konkurz zprivatizované Československé plavby labské, která měla plochy pronajaty. Vznikl tak spor, zda budovy patří do majetku státu, nebo byly zprivatizovány spolu s firmou a patří do její konkurzní podstaty. Teprve koncem roku 2008 došlo k dohodě a správce podstaty předmětné nemovitosti z konkurzu vyřadil.   fsl  