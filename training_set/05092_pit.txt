 Nové tablety v USA představily RIM, LG Electronics i Motorola  --------------------    Ke zpravodajství: FOTO/aktuality   --------------------    Las Vegas 6. ledna (ČTK) - Počítačové tablety představily na největší světové výstavě spotřební elektroniky Consumer Electronics Show (CES) v Las Vegas mimo jiné firmy Research in Motion (RIM), LG Electronics a Motorola. Chtějí tak využít obliby konkurenčních přístrojů iPad od společnosti Apple. Tablety vyplňují mezeru mezi laptopy a vyspělými mobilními telefony.   RIM poprvé předvedla tablet PlayBook s úhlopříčkou displeje sedm palců (asi 17,8 centimetru), který má jít na trh zřejmě v březnu právě jako rival iPadu. RIM uvedla, že značný zájem o její nový přístroj mají firmy. Verzi 4G pak chce společnost uvést na americký trh letos v létě s operátorem Sprint Nextel.   Podle manažerů RIM považují podniky tablet za nezbytný pracovní nástroj pro zaměstnance, podobně jako telefon či osobní počítač. "Ve velkých společnostech hovoří o využití desítek tisíc," uvedl viceprezident RIM pro podniky a marketing Jeff McDowell.   Na rychle rostoucím trhu s tablety se nyní objevila řada rivalů, kteří chtějí využít úspěchu iPadů od americké společnosti Apple. Předpokládá se, že letos by se mohlo ve světě prodat přes 50 milionů těchto přístrojů.   Generální ředitel Apple Steve Jobs se ale o přístroji PlayBook vyjádřil kriticky, podle něj je tablet s úhlopříčkou displeje sedm palců "mrtvý" již při příchodu na trh. iPady mají úhlopříčku deset palců (zhruba 25,4 cm).   Korejská LG Electronics předvedla na veletrhu svůj první tablet, který bude pracovat s poslední verzí operačního systému Android od firmy Google. Ta nese označení Honeycomb. V USA uvede přístroj s úhlopříčkou displeje téměř devět palců (zhruba 22,6 cm) na trh s operátorem T-Mobile USA, a to během několika měsíců.   Tablet o deseti palcích se systémem Honeycomb se chystá předvést také japonská Toshiba. Nové přístroje pustí do prodeje také Hewlett-Packard.   Pro síť operátora Verizon Wireless s rychlým přenosem ukázala svůj tablet Xoom i Motorola. První verze přístroje, která půjde do prodeje v tomto čtvrtletí, bude ještě pro síť Verizonu třetí generace. Operačním systémem bude Android.   Apple v minulém roce prodala přes 12 milionů iPadů. Analytici předpokládají, že si podnik na trhu v krátkodobém výhledu udrží dominantní pozici, napsala agentura Reuters.   pok dvd  