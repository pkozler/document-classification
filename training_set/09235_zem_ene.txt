 ČSÚ:Spotřeba vody v ČR loni dále klesala,cena šla nahoru  Praha 3. května (ČTK) - Spotřeba vody v Česku loni pokračovala v dalším poklesu, lidé však za její odběr z důvodu růstu ceny vodného zaplatili více peněz než o rok dříve. Zatímco celkový objem fakturované vody se snížil o 2,4 procenta na 492,5 milionů metrů krychlových, výběr vodného a stočného vzrostl o více než dvě procenta na 27,2 miliardy korun. Vyplývá to z informací, které dnes zveřejnil Český statistický úřad (ČSÚ).   Průměrná spotřeba vody klesla o více než čtyři litry na 138 litrů na osobu denně. U samotných domácností tento ukazatel klesl o tři litry na 89,5 litrů. Obyvatelé Prahy spotřebovávají stále zhruba o čtvrtinu více vody než činí celorepublikový průměr. Kromě domácnosti omezovali loni odběr vody také zemědělci, kteří jí odebrali o 3,3 procenta méně, u průmyslu zůstala spotřeba na úrovni roku 2009.   Průměrná sazba vodného stoupla v roce 2010 o korunu z 28,10 Kč za metr krychlový na 29,10 koruny. Cena stočného se zvýšila o 1,20 na 26,30 Kč. Vodárenské společnosti na vodném vybraly 14,3 miliardy, na stočném 12,9 miliardy korun.   Češi začali šetřit vodou po jejím skokovém zdražení v 90. letech minulého století. Za posledních 20 let klesla denní spotřeba vody na osobu o více než třetinu. Lidé kvůli rostoucím cenám vody používají úsporné vodovodní baterie či pračky. S rozvojem modernějších technologií se snižuje také spotřeba vody v průmyslu či zemědělství, stále více lidí také využívá vlastní studny.   Vodou z vodovodu bylo v loňském roce zásobeno 9,79 milionu obyvatel České republiky (93,1 procenta populace), což představovalo meziroční nárůst o 0,6 procenta. Délka vodovodní sítě se prodloužila zhruba o 580 kilometrů na 73.448 kilometrů. Dále stoupl také podíl obyvatel žijících v domech napojených na kanalizaci, když se meziročně zvýšil o 83.000 osob na bezmála 82 procent.   mjr mha  