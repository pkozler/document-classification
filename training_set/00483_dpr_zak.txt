 Po dvou nehodách na teplické dálnici D8 byl obnoven provoz  Úžice (Mělnicko)/Roudnice nad Labem (Litoměřicko) 4. ledna (ČTK) - Provoz na teplické dálnici D8 ve směru na Prahu byl dnes krátce po půlnoci obnoven. Na Mělnicku se v pondělí vpodvečer srazila čtyři auta, u Roudnice nad Labem pak kolem 20:30 další dva vozy. Při nehodách se několik lidí zranilo, na místě večerní nehody přistál vrtulník, uvedlo Národní dopravní informační centrum.   První nehoda dvou nákladních a dvou osobních vozidel se stala kolem 17:30. Mluvčí středočeské policie Pavel Truxa ČTK řekl, že tu došlo ke dvěma nebo třem lehčím zraněním. Příčina nehody zatím není známa. Dálnice byla uzavřena kvůli vyprošťování vraků.   Druhá nehoda uzavřela dálnici ve směru na Prahu na 28. kilometru. Srazily se zde nákladní a osobní auto. Levý jízdní pruh byl zprůjezdněn kolem 21:30.   vrk      