 Na Olomoucku dnes zemřeli při požáru dva lidé  --------------------    Ke zpravodajství: FOTO/aktuality   Ve 3. odst. jsme přidali další informace hasičů, 1. a 2. odst. jsme upravili. Doplnili jsme příznak foto.   --------------------    Drahanovice (Olomoucko) 1. ledna (ČTK) - Dva lidé dnes ráno zahynuli při požáru bytu v nádražním domku v Drahanovicích na Olomoucku. ČTK to řekli mluvčí policie a hasičů. Podle prvotních informací policie jsou oběťmi neštěstí starší muž a žena. Příčinu požáru odborníci zjišťují.   Požár domku byl ohlášen kolem 08:15. "V bytě v prvním poschodí byly nalezeny dvě mrtvé osoby," řekla krajská policejní mluvčí Jitka Dolejšová. Muž narozený v roce 1935 podle ní měl v místě trvalé bydliště. Druhou obětí je o 18 let mladší žena. "Jestli tam s ním žila, nebo tam byla na návštěvě, to zatím nevíme," dodala Dolejšová. V bytě byl objeven i mrtvý pes.   Na objasnění příčin neštěstí pracuje krajský vyšetřovatel hasičů společně s policisty. "Vzhledem k tomu, že byt byl uzavřený, nedošlo k velkému rozšíření požáru, a tak lokalizace i samotná likvidace proběhla ve velmi krátké době," popsal zásah mluvčí hasičů Zdeněk Hošák. Kromě příčin požáru zatím není jasná ani výše škody, kterou způsobil.   Vyšetřování případu je na začátku. "Nedá se zatím říct, jak zemřeli. Jestli na základě udušení, nebo tam byla jiná příčina," dodala mluvčí policie. To podle ní objasní až pitva.   jem kš  