 Akcie v USA zahájily rok vzestupem díky aktivitě průmyslu  New York 3. ledna (ČTK) - Akcie amerických korporací zahájily rok solidním vzestupem díky lepším ekonomickým zprávám, než analytici očekávali. Proti odhadům rychleji rostl průmysl v eurozóně i Spojených státech.   Klíčový americký index Dow Jones posílil v poledne newyorského času o 1,1 procenta na 11.701,5 bodu. Index Nasdaq Composite se v 18 hodin SEČ zvýšil na 2701 bodů s denním ziskem 1,8 procenta.   V eurozóně se index nákupních manažerů, který zaznamenává aktivitu zpracovatelských závodů, za prosinec zvýšil na 57,1 bodu a přiblížil se 46měsíčnímu maximu z dubna. Dílčí data ukázala, že zpracovatelé v Německu najímali nové pracovníky nejvyšším tempem za 14 let.   Index předních evropských akciových titulů Euro Stoxx 50 díky tomu odpoledne vzrostl o 0,8 procenta. A klíčové akciové indexy z burz ve Francii, Španělsku a Německu si připsaly zisk přes procento, napsaly agentury AP a Reuters.   Zpráva o aktivitě v průmyslu přišla na finanční trhy i ze Spojených států; v prosinci pokračovala v růstu už sedmnáctým měsícem za sebou. Index nákupních manažerů se zvýšil na rovných 57 bodů z listopadových 56,6 bodu. Výsledek je mírně nad odhady analytiků a potvrzuje pokračující oživení největší ekonomiky světa. Polední hodnoty akciových indexů jsou ze stránek Yahoo! Finance.   pok mha  