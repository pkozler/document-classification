 Kauza ministra Drobila může stát Severočechy až 600 milionů korun  Šluknov (Děčínsko) 11. ledna (ČTK) - Kauza údajné korupce na ministerstvu životního prostředí může mít důsledky i v regionech. Ministerstvo totiž prakticky zastavilo jednání o čerpání evropských dotací na investice, v nichž jen Severočeské vodárenské společnosti (SVS) leží asi 600 milionů korun. ČTK to dnes řekl její ředitel Miroslav Harciník. Proti provozovatelům vodohospodářských staveb teď běží čas, evropské dotace musejí získat maximálně do 18 měsíců od spuštění zařízení. V celém Česku jde podle něj až o deset miliard korun. Reakci ministerstva ČTK zjišťuje.   Jednání mezi evropskými institucemi, ministerstvem a vodohospodáři se táhnou již několik let, po kauze údajné korupce na Státním fondu životního prostředí a následné demisi ministra Pavla Drobila (ODS) se prý ale zastavila na mrtvém bodě. "Vzhledem k těm událostem (na ministerstvu) situace dá se říci zamrzla," řekl dnes ČTK Harciník.   SVS je jednou z vůbec největších vodárenských společností, obsluhuje asi 1,05 milionu obyvatel v Ústeckém a Libereckém kraji. Prostřednictvím ministerstva měla od EU přislíbené dotace ve výši zhruba 600 milionů korun, zejména na stavbu čistíren odpadních vod. Ty stavěla, aby dostála legislativě, k níž se Česká republika zavázala při vstupu do EU.   Dotace musí firmy podle Harciníka vyčerpat během zkušebního provozu zařízení, tedy obvykle během 18 měsíců. Proti investorům tedy pracuje čas a bezvládí na ministerstvu, které se má snažit vylobbovat co nejvíce dotací, situaci ještě zhoršuje.   SVS přiznává, že už teď musela chybějící peníze hledat jinde. Třetinu, tedy 200 milionů korun, získala v podobě mimořádné dividendy od svého provozovatele Severočeských vodovodů a kanalizací, zbylých 400 milionů si obstarala prostřednictvím krátkodobých a střednědobých úvěrů.   "Investiční plán jsme zatím kvůli této situaci zatím nezmenšovali, ivestice byly dány legislativou," řekl Harciník. SVS dokončuje přestavbu sítě čističek; jednu z posledních rekonstrukcí dnes zahájila ve Šluknově na Děčínsku. Ta vyjde asi na 62 milionů korun, z větší části právě z dotací EU a SFŽP.   Harciník ale připouští, že by odběratelé mohli chybějící dotace pocítit. "Vliv to zatím má na zdražování, které musíme držet na našimi stanovami povolených 7,5 procentech. A také to má vliv na obnovu majetku, rádi bychom třeba rekonstruovali potrubí, kde jsou časté poruchy, ale takhle se priority posouvají," řekl Harciník.   Podobné problémy má podle něj v ČR až 60 dalších vodohospodářských projektů, na kterých mělo do Česka přitéct až deset miliard korun. Nepřímo dokonce připouští, že SVS dotace nikdy neuvidí. "Jakýsi krizový plán pro případ, že ty dotace nebudou, opravdu máme," uzavřel.   Místopředseda ODS Pavel Drobil rezignoval na post ministra v prosinci kvůli podezření z korupce právě v SFŽP. Kvůli liknavému řešení problému dokonce čelila vláda hlasování o nedůvěře.   Jan Beránek jpt  