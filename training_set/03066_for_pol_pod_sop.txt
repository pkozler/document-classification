 Nečas: Živnostníci by mohli mít vlastní důchodový systém  Praha 30. ledna (ČTK) - Živnostníci by mohli mít podle premiéra Petra Nečas (ODS) vlastní důchodový systém. Řekl to dnes v pořadu Otázky Václava Moravce. Nečas nesouhlasí s tím, aby se zvyšovala účast živnostníků na sociálním pojištění. Vláda v současnosti připravuje důchodovou reformu, kvůli pokrytí potřebných nákladů uvažuje o sjednocení sazby DPH pravděpodobně na 19 procentech. Nečas ale dnes uvedl, že konečná sazba může být jiná.   "Úvaha, že by měly mít osoby samostatně výdělečně činné vlastní důchodový systém, je legitimní," uvedl Nečas.   Premiér ale v pořadu odmítl návrh na zvýšení odvodů živnostníků. Podle údajů České správy sociálního zabezpečení je v Česku asi 990.000 podnikatelů. Podle Nečase navíc tito lidé vytvářejí další pracovní místa. Navýšení odvodů by podle premiéra znamenalo zánik pracovních příležitostí. Pokud ale někteří podnikatelé odvádějí minimální vyměřovací základy, musí počítat s nízkou penzí, dodal premiér.   Nečas dále v diskusi řekl, že jednotná sazba DPH může být jiná než dosud uváděných 19 procent. "Výše se bude odvíjet od výše nákladů na důchodovou reformu," poznamenal Nečas. Premiér připustil, že kvůli sjednocení výše DPH může o několik procent stoupnout inflace. Vláda prý proto uvažuje, že by navýšení například rodinám a důchodcům nějak kompenzovala.   Koncept důchodové reformy chce mít koalice připravený nejpozději na přelomu února a března letošního roku. V balíku musí být projednán i návrh novely zákona o důchodovém pojištění, který bude reagovat na loňské rozhodnutí Ústavního soudu, že dosavadní způsob výplaty penzí je pro vyšší příjmové skupiny diskriminační.   sdv pba  