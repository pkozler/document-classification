 Jihočeské skiareály nabízejí skvělé podmínky pro lyžování  České Budějovice 27. ledna (ČTK) - Přes týden napadlo na jihu Čech více než 20 centimetrů nového sněhu a meteorologové o víkendu očekávají skoro jasno s teplotami mírně pod nulou. Pro lyžaře jsou podle provozovatelů skiareálů na sjezdovkách i běžeckých tratích skvělé podmínky. O víkendu by se měl po přestávce opět rozjet vlek na šumavský Churáňov.   Na sjezdovkách ve skiareálu Lipno leží až 90 centimetrů sněhu s vrstvou prašanu. Otevřeny jsou všechny tratě v délce přes osm kilometrů. Pro běžkaře je upraven sedmnáctikilometrový okruh na frymburských loukách a také okolo Alpské vyhlídky.   Na Lipno o víkendu opět vyjedou skibusy z Českých Budějovic a skivlak Yeti z Tábora, jehož cestující obdrží slevu na skipas. Mezi Frymburkem a Lipnem nad Vltavou denně jezdí bezplatný skibus vozící lyžaře až pod sjezdovku.   Na sjezdovkách šumavského Zadova leží 35 až 75 centimetrů sněhu s čerstvou prašanovou pokrývkou. Od soboty by se měl po přestávce opět rozjet vlek na Churáňov. V okolním terénu leží kolem 45 centimetrů sněhu, o víkendu bude upraveno na 60 kilometrů bílých stop.   S novými službami přicházejí i rakouská lyžařská střediska, které lákají hosty ubytované na Lipensku na příhraniční sjezdovky. Třeba v areálu Sternstein podle provozovatelů tvoří klientelu na sjezdovkách až 60 procent Čechů. "Je skvělé, že host, který se u nás ubytuje, si může koupit v místě a za českou měnu zlevněný skipas do rakouského areálu, to jinde v Čechách nenajdete," řekl ČTK Emil Horváth z Penzionu U Méďů v Hůrce na Českokrumlovsku. Skipasy jsou v pobytových balíčcích podle něj levnější než na český Kramolín.   mi hš  