 USA se budou snažit utužit své nesnadné partnerství s Čínou  New York 18. ledna (zpravodaj ČTK) - Americký prezident Barack Obama ve středu přivítá v Bílém domě svůj čínský protějšek Chu Ťin-tchaa. Washington setkání přikládá velkou důležitost. Hodlá během něj utužit svůj nesnadný vztah s Čínou. Peking je na jedné straně jeho velkým soupeřem a největším zahraničním věřitelem, na druhé straně i stále nepostradatelnějším partnerem. USA chtějí posílit zejména vzájemné hospodářské vztahy obou největších ekonomik světa a spolupráci při řešení regionálních problémů, hlavně chování nepředvídatelné Severní Koreje.   Tón několikadenní návštěvě, během níž se oba státníci setkají již poosmé, udala minulý týden americká ministryně zahraničí Hillary Clintonová. Ve zvláštním projevu vztah Spojených států a Číny označila za nejdůležitější bilaterální vztah na světě. Obama navíc již dříve řekl, že americko-čínské vztahy budou formovat 21. století.   Obě země nyní podle Clintonové stojí na důležité křižovatce, na níž se rozhoduje o tom, zda v budoucnu naplní potenciál tohoto vztahu. "Jde nám o pozitivní, kooperativní a ucelené vztahy," uvedla šéfka americké diplomacie.   Čínský prezident se zase před návštěvou Spojených států vyslovil pro těsnější vzájemnější kontakty, které by v "praktické spolupráci" obou zemí prohloubily vzájemnou důvěru. Napomoci by tomu mohl začátek jeho cesty, jež dnes večer místního času po příletu Chua začne velmi neobvykle večeří Obamy s jeho čínským protějškem. Za americkou stranu na ní bude ještě Clintonová a národní bezpečnostní poradce Thomas Donilon.   I tak ale jednání nebudou příliš snadná. Vztahy obou zemí se loni pohybovaly jak na houpačce. Američany již na počátku roku znepokojil útok čínských hackerů na společnost Google, za nímž podle amerických diplomatů stála čínská vláda. Země se střetly například i ohledně udělení Nobelovy ceny čínskému disidentu Liou Sia-poovi, který Peking ostře kritizoval. Zaznamenaly i několik vážných obchodních sporů. USA také vadila spíše vlažná reakce Číny na dělostřelecký útok jejího severokorejského spojence na Jižní Koreu v závěru roku.   Otázka Severní Koreje proto podle Bílého domu bude jedním ze stěžejních témat středečního setkání obou prezidentů. Američané chtějí Peking přesvědčit k většímu společnému tlaku, který by KLDR od podobných provokací napříště odradil. Obama také s Chuem hodlá jednat o íránském jaderném programu a o situaci v Súdánu, který po nedávném referendu zřejmě čeká rozdělení na severní a jižní část.   Washington hodlá schůzku využít také k výraznému posílení vzájemných obchodních vztahů. Činitelé Bílého domu před ní zdůrazňovali, že americký vývoz do Číny roste dvakrát rychlejším tempem než export do zbytku světa. Loni dosáhl 100 miliard dolarů. Američané přitom očekávají, že se v příštích deseti letech dále zdvojnásobí. Napomoci by tomu měla i účast šéfů velkých amerických firem na středečních jednáních v Bílém domě.   Čína je nicméně ve vzájemné obchodní výměně ve značném přebytku. USA z něj dlouhodobě viní údajně podhodnocený kurz čínské měny, který nahrává tamním vývozcům. Americký ministr financí Timothy Geithner se ale před schůzkou snažil toto ostří otupit. Upozornil na to, že se čínská měna postupně zhodnocuje a že ke stírání rozdílů přispívá i mnohem větší inflace v Číně než v USA. Z dlouhodobého pohledu se tak podle něj tento problém vyřeší sám.   Čínský prezident se na druhou stranu jako velký věřitel USA bude nepochybně zajímat o růst amerického zadlužení a americkou fiskální politiku. Bílý dům proto před schůzkou zdůrazňoval svou snahu zamezit plýtvání prostředky ze státního rozpočtu a najít úspory. Chu také před svou cestou dal najevo, že Čína hodlá usilovat o nový mezinárodní měnový systém. Současný, kde hraje prim dolar, označil za "relikt minulosti".   Přes všechny rozdíly, jež jsou mezi oběma mocnostmi, je ale Washingtonu i Pekingu jasné, že již jen vzhledem k okolnostem je jim nějaká forma spolupráce souzena. Cesta k ní ale nebude jednoduchá.   "Sen o mohutném americko-čínském partnerství, které povede svět stále větší houštinou globálních výzev, trvá. Alespoň pro tuto chvíli ale snění není náhražkou tvrdé práce doprovázející realitu vyjednávání," podotkla Elizabeth Economyová z renomovaného amerického institutu Council of Foreign Relations (Rada pro zahraniční vztahy).   Zdeněk Fučík mik  