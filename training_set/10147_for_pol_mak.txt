 USA podle Obamy podobně jako po Sputniku musejí vsadit na inovace  --------------------    Ke zpravodajství: FOTO/aktuality   Doplnili jsme další podrobnosti z projevu od 3. odstavce.   --------------------    Washington 26. ledna (zpravodaj ČTK) - Spojené státy podle prezidenta Baracka Obamy musejí vsadit na vlnu inovací podobnou té, která následovala zhruba před 50 lety po vypuštění ruské družice Sputnik. Sovětský svaz jim tehdy uštědřil porážku v závodě o dobývání vesmíru. Američané ale nakonec díky své vynalézavosti Sověty nejen překonali, ale ještě vytvořili miliony pracovních míst, uvedl Obama. Nyní podle něj budou muset vyvinout podobné úsilí, pokud chtějí lepší budoucnost. Vyplývá to z úryvků z prezidentovy zprávy o stavu unie, jež zveřejnil Bílý dům.   Současná generace podle prezidenta zažívá svůj "sputnikový okamžik". "V sázce teď není to, kdo vyhraje příští volby - koneckonců jedny máme právě za sebou. V sázce je, jestli nová pracovní místa a průmyslové obory zakoření v této zemi, anebo jinde. Zda se tvrdá práce a zručnost našich lidí dočká odměny. Zda si udržíme vedoucí místo, díky kterému Amerika není jen místem na mapě, ale světlem světa," uvedl Obama.   Šéf Bílého domu zároveň podle zveřejněných úryvků ve zprávě o stavu unie vyzve republikány, kteří v nedávných volbách posílili, aby s ním spolupracovali. "Nové zákony budou schváleny pouze s podporou demokratů i republikánů. Vpřed se dostaneme jenom spolu, anebo vůbec. Výzvy, kterým čelíme, jsou větší než jednotlivé strany a větší než politika," stojí v Obamově projevu.   Jeho hlavními tématy by měla být právě pracovní místa a jejich provázanost s inovacemi a podporou školství. Kromě toho by měl prezident také představit své plány na krocení vysokých schodků amerických rozpočtů. Nejmenovaný činitel Bílého domu dopředu prozradil, že Obama navrhne na pět let zmrazit nemandatorní výdaje s výjimkou výdajů na bezpečnost.     Prezident svou druhou zprávu o stavu unie, v níž šéfové Bílého domu tradičně představují své další plány, začne v Kongresu představovat od středečních 03:00 středoevropského času. Projev budou vysílat americké televize, možné jej ale bude sledovat i na internetu. Reakci republikánů pak přednese předseda rozpočtového výboru Sněmovny reprezentantů Paul Ryan.   fcz ko  