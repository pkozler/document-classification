 Soud řeší střelbu na opavském hřbitově, obžalovaní si nepamatují  --------------------    Ke zpravodajství: FOTO/aktuality; AUDIO; VIDEO   --------------------    Ostrava 18. ledna (ČTK) - Loňskou přestřelku na opavském městském hřbitově začal dnes projednávat ostravský krajský soud. Obžalovaní Tomáš Kukol a Hynek Ignát si údajně nic nepamatují. Jeden kvůli lékům s opiáty a druhý kvůli alkoholu. Jejich výpovědi před senátem pak spíše než výslech připomínaly frašku. Podle obžaloby Kukol za Ignátovi asistence postřelil pracovníka pohřební služby. Důvodem byla domněnka, že napadený okradl zemřelého otce Kukola.   Jako první před soud dnes předstoupil Kukol. Právě on na muže střílel z nelegálně držené zbraně. Způsobil mu průstřel pravého bérce průstřel levého stehna. "Žádám o provedení psychiatrického a psychologického vyšetření," řekl Kukol hned na začátku. Tvrdí, že byl a stále je pod vlivem opiátů. Údajně už několik let bere na tlumení bolesti krční páteře lék Tramal.   "Z toho období si skoro nic nepamatuji. Jen zprávu o tom, že otec zemřel. Trochu pohřeb a pak až to, jak nás zatkla policie. To se mi začalo rozsvěcovat v hlavě," řekl obžalovaný.   Soudci léky ukázal a přiznal, že i dnes ráno si jeden vzal. Úplně fit podle svých slov nebyl ani druhý obžalovaný Ignát. "Musel jsem si ráno dát na spravení panáka a pivo. Jinak bych se třepal," řekl soudci. Tvrdí, že pil i v den střelby. "Byl jsem opilý. Bylo mi všechno jedno," řekl. Během výslechu ale přiznal, že na popud Kukola šel koupit železná pouta a elektrický paralyzér. Pouty napadeného spoutal. Druhý předmět nepoužil. "Ani jsem nemohl. V jedné ruce jsme měl pořád flašku s rumem," řekl.   Sám sebe vylíčil jako alkoholika, který stále pije. "Piju pořád. Mám takový zvyk. Už bez toho nedokážu být," tvrdí muž, který nemá žádný příjem. Útratu v hospodách za něj údajně platí kamarádi.   Oba obžalovaní dnes před soudem samotný skutek podrobně nepopsali. Kukol si údajně nepamatuje nic a Ignát jen střípky. Podle obžaloby ale na hřbitov za mladým zaměstnancem pohřební služby jeli řešit údajnou krádež peněz s pokoje, kde zemřel Kukolův otec. To ale postřelený odmítá. Kukol se vyzbrojil pistolí, Ignát pak paralyzérem a pouty.   V kanceláři pohřební služby domnělého zloděje nenašli. Narazili na něj venku v autě. Druhého pracovníka pohřební služby Kukol namířenou pistolí donutil odejít. Mladíka pak podle obžaloby bili pěstmi a kopali. Zaznělo i několik výstřelů do vzduchu. Když napadený ležel na zemi, Ignát jej spoutal a táhl tělo pryč od auta. V té chvíli údajně Kukol znovu vystřelil. Tentokrát mířil na nohy mladíka.   Sestra střelce Lenka Burdová ČTK po celé události řekla, že bratr velmi těžce nesl fakt, že byl otec okraden. Údajně šlo o částku převyšující 50.000 korun. Byly to úspory, o kterých se umírající muž svěřil těsně před smrtí. "Zmizení peněz se bratra silně dotklo. Chtěl spravedlnost. Ten člověk se nám vysmál, že měl rukavice, že mu nic nedokážeme. Nic s tím neudělala ani policie," doplnila. Bratr se jí s úmyslem jít na hřbitov svěřil. "Chtěl od něj alespoň přiznání. O peníze nám nešlo. Musel být v afektu," řekla.   Obvinění z krádeže však postřelený muž od samého začátku odmítá. "Mohl to být třeba někdo ze záchranky," řekl novinářům ještě v nemocnici. Tvrdí, že sám už před incidentem kontaktoval policii, aby případ vyřešila. Přepadení jej překvapilo. "Když přišli, tak mě spoutali. Pak začal střílet," řekl. Údajnou krádež vyšetřovala i opavská policie. Nic se ale neprokázalo.   David Moravec mol  