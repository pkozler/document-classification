 Brněnské galerie a muzea otevřela lidem na noc své expozice  --------------------    Ke zpravodajství: FOTO/aktuality   --------------------    Brno 14. května (ČTK) - Brněnské galerie i muzea dnes pro návštěvníky připravily speciální noční program. Uspořádaly Brněnskou muzejní noc 2011. Bezplatné prohlídky expozic po setmění přitáhly tisíce lidí, přesný počet účastníků budou pořadatelé znát v neděli.   Letos poprvé se při akci sešli ředitelé muzeí a galerií z jihu Moravy, jižních Čech, Vysočiny a Dolních Rakous. Asi 30 se jich účastnilo společného workshopu v Brně, poté odjeli historickým autobusem do památníku na Mohyle míru, řekl dnes ČTK vedoucí odboru památkové péče na krajském úřadu Tomáš Drobný. Společně plánovali návštěvu dalších míst.   Na Zelném trhu se uskutečnil happening, při němž amatérští hudebníci hráli společně na různé druhy fléten ústřední melodii Mozartovy Magické flétny. "Tato akce je pozdravem Brňanů jednomu z největších žijících dramatiků Peteru Brookovi," uvedli pořadatelé. Brook a jeho dílo tvoří jednu z dramaturgických linií festivalu Divadlení svět Brno, který se v Brně uskuteční od 27. května do 3. června.   Muzea připravila pro noční návštěvníky tvůrčí dílny, koncerty, divadelní představení a další akce. Cílem je představit muzea jako otevřená, svěží a zábavná místa. "Chceme, aby se muzejní noc stala významným impulzem k tomu, aby lidé navštěvovali kulturní instituce i v jiných dnech - nejen o muzejní noci," řekl ředitel Muzea města Brna Pavel Ciprian.   lce snm  