 ČT: Obyvatelé dvou jihomoravských měst asi přijdou o pohotovost  Brno 1. ledna (ČTK) - Obyvatelé dvou jihomoravských měst přijdou letos nejspíš o pohotovost. Tišnov ani Veselí nad Moravou na Hodonínsku nechtěla na službu doplácet ani ji provozovat, a Jihomoravský kraj ji zrušil. Z Tišnova tak lidé s náhlými nevolnostmi budou jezdit do 25 kilometrů vzdáleného Brna, z Veselí nad Moravou pak 20 kilometrů do Kyjova. Zrušení hrozilo dalším čtyřem městům. Rozhodla se však službu dotovat, a tak ji zachovat, zveřejnila dnes Česká televize (ČT).   Kraj nabídl městům půlmilionovou dotaci, aby si službu zajistila sama. Například v Hustopečích přidají dalších 500.000 korun. Ve Veselí však podle televize odmítli doplácet, Tišnovští zase nesouhlasí s podmínkami dotace.   "V této podobě by za provoz pohotovosti ručilo město, což je v rozporu s rozhodnutím Ústavního soudu z roku 2007, který jasně řekl, že kompetence zřizování Lékařských služeb první pomoci je především na kraji," řekl ČT tišnovský starosta Jan Schneider (ČSSD). Prý se pokusí vyjednat nové podmínky. Tišnovskou pohotovost navštívilo za rok přes 3000 pacientů.   Radní letos o pohotovosti rozhodli tak, že se rozhodli každému městu dát půlmilionovou dotaci a nechali na něm, zda se ji rozhodne využít. V prvním pololetí slíbili dotaci vyhodnotit, případně přidat na druhé pololetí. V minulosti pohotovost zajišťoval kraj. Města si mohla přispět, když kraj chtěl první pomoc zrušit, a ona byla proti.   lce jpt  