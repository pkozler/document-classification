 O kominíky v Karlovarském kraji roste zájem, jejich služby zdraží  Karlovy Vary 9. ledna (ČTK) - Kominické služby v Karlovarském kraji očekávají letos hlavně na počátku roku zvýšený zájem zákazníků. Nová legislativní úprava změnila pravidla pro kontroly komínů a její medializace podle kominíků oslovených ČTK přiměje část lidí, aby kominíky vyhledala. Vzhledem k nárůst nutné práce při kontrolách přitom revize komínů zřejmě podraží, zjistila ČTK.   "Lidé se sice více vyptávají, ale zatím je zájem zhruba stejný," řekl ČTK kominík Jiří Sedláček z Aše. Jan Rejcha z Nejdku to potvrzuje. "Není to ale tak markantní. Po Vánocích je trochu klid, ale myslím, že to teprve nastane. Není to ale takové, že bychom nestíhali," řekl ČTK Rejcha. Očekává ale že po vlně zvýšené poptávky zájem opět opadne. "Ty zodpovědnější to možná trochu nakoplo a zajímají se. Ale ti, kteří ví, že komín nemají v pořádku a že stejně bychom jim napsali negativní zprávu, si revizi udělat nenechají nebo si závady odstraní sami," dodal.   Ceny kominických prací se ale u některých kominíků zřejmě postupně zvednou. Kominíci si budou muset pořídit další vybavení, jako jsou například kamery nebo endoskopy, jejichž pořízení se bude muset do nákladů započíst.   "Kontrol spíše ubylo a navíc si u malých zdrojů mohou lidé čistit i sami. Mění se ale to, že kominík čistil jen komín, od dvířek na vybírání popelka až po vršek komína. Nyní je to celá spalinová cesta, od hrdla spotřebiče až po vršek komína," popsal Sedláček.   Dnešní ceny u běžného rodinného domu jsou od 300 do 800 korun, záleží na složitosti komínové soustavy a na případných opravách přímo na místě. Posouzení celé spalinové cesty ale bude nyní trvat déle. Ceny revizí tak mohou stoupnout o stokoruny i více. Rostou přitom i běžné náklady, jako je cena pohonných hmot a podobně.   Podle kominíků se ale ani po zdražení nevyplatí kontroly obcházet nebo šidit. "Vím jako svědek, jak to pak u soudu vypadá. Kominík je za svou práci zodpovědný. Pokud pak dojde k požáru, majitel objektu pak nebude u soudu tvrdit, že sám chtěl jen papír a ne skutečnou kontrolu," popsal své zkušenosti Sedláček.   Na povinnost a důležitost kontrol komínů upozorňují i hasiči. "Ušetřené stokoruny za kontrolu komína mohou znamenat statisícové i milionové škody v případě požáru. A v tom nejhorším případě může nezodpovědnost stát i lidský život. Oba tyto případy se v Karlovarském kraji v poslední době staly," uvedl mluvčí krajských hasičů Martin Kasal.   Za poslední tři měsíce letošního roku hasiči v Karlovarském kraji vyjížděli ke 14 případům hoření sazí v komínech. Další požáry, mnohem rozsáhlejší, pak způsobil právě špatný stav komína. V Nejdku při požáru podkroví a střechy rodinného domu zasahovalo šest jednotek hasičů a škoda byla 900.000 korun. Vyšetřovatelé požárů stanovili jako příčinu únik spalin z komína, který byl ve velmi špatném technickém stavu. Tragický konec pak měl požár maringotky v Karlových Varech. Začalo hořet také od unikajících horkých spalin z kouřovodu. Od nich se okolní hořlavé materiály natolik ohřály, že začaly hořet. Uvnitř maringotky při následném požáru zemřely dvě osoby.   V případě požáru sazí v komíně nebo při požáru, kde je podezření, že příčinou mohl být stav komína, vyšetřovatel vyžaduje doklad o kontrole a revizi komína. "V případě nedoložení těchto dokladů pak ve přestupkovém řízení hrozí fyzickým i právnickým osobám pokuta. Pokuta však v konečném důsledku není jediný finanční postih, ale v případě nedoložení dokladu o kontrole komína následuje krácení pojistného plnění," dodal Kasal.   Pavel Peňás sap  