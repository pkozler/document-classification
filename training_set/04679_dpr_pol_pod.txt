 Jihomoravská ODS kritizuje plán dopravní superstrategie v kraji  Brno 31. ledna (ČTK) - Jihomoravská ODS kritizuje strategický plán rozvoje dopravní infrastruktury do roku 2025, kterou nedávno představilo ministerstvo dopravy. Nelíbí se jí, že takzvaná dopravní superstrategie údajně odsouvá výstavbu prioritních dopravních staveb v Jihomoravském kraji na pozdní termíny, případně s některými stavbami či jejich částmi vůbec nepočítá. Novinářům to dnes řekla zastupitelka kraje Anna Procházková (ODS) a poslanec za ODS František Sivera.   "Zarazilo mě, že v železniční infrastruktuře se do roku 2022 nepočítá vůbec s ničím, přitom jsme upozorňovali, že železniční uzel Brno je nejenom pro město Brno, ale i pro kraj klíčová stavba," uvedla Procházková. Přípravu na rekonstrukci brněnské železnice spojenou s odsunem nádraží ministerstvo zmrazilo kvůli úsporám už loni v září.   Podle Procházkové také "superkoncepce" například neřeší celý úsek silnice R43, nýbrž pouze úsek mezi Troubskem a Kuřimí. Procházková také kritizovala, že ministerstvo navrhuje řešit obchvaty měst na trase silnice I/55, ale vůbec nepočítá s tím, že by mělo jít o rychlostní komunikaci.   Podle zastupitelky by nyní dopravní strategie měla projít připomínkovým řízením v Komisi dopravy a územního plánu a poté by připomínky měla projednat Rada Jihomoravského kraje. "Doufám, že v připomínkovém řízení bude superstrategie přehodnocena a vláda pak podpoří úpravu legislativy pro urychlení, zjednodušení a zlevnění přípravy a průběhu výstavby," dodala Procházková.   Superstrategie by podle ministra Víta Bárty měla přinést zlevnění a lepší kontrolu dopravních staveb a podporu železniční dopravy. Další podstatnou součástí dokumentu je plán na navýšení finančních prostředků pro opravy a údržbu současných komunikací. Plán, který má být s konkrétními stavbami představen koncem května, má podle ministerstva zatím sloužit jako podklad pro diskusi o dopravní infrastruktuře v Česku.   lab mol  