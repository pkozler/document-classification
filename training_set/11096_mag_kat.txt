 Islanďanka přichází parfémem inspirovaným sopkou Grímsvötn  --------------------    Ke zpravodajství: ilustrační FOTO ve Fotobance  ID foto:  F201105250332701    --------------------    Reykjavík 31. května (ČTK) - Islandská podnikatelka, která loni na trh uvedla voňavku inspirovanou erupcí sopky Eyjafjallajökull, nyní přichází s parfémem, jenž odkazuje na probuzení dalšího islandského vulkánu Grímsvötn. Jako základ vzala Sigrún Lilja Gudjónsdóttirová opět vodu z ledovce, jenž sopku pokrývá.   Sopečný popel z Grímsvötnu minulý týden zase ohrožoval leteckou dopravu nad Evropou, ale výpadky ani zdaleka nebyly tak rozsáhlé jako před rokem při soptění Eyjafjallajökullu.   Stejně jako loňská voňavka EFJ (Eyjafjallajökull) obsahovala vodu z ledovce, jenž pokrývá Eyjafjallajökull, základem  parfému VJK  (Vatnajökull) bude voda ze stejnojmenného ledovce, jenž pokrývá sopku Grímsvötn. Ale zatímco první parfém byl určený pro ženy, tentokrát půjde o mužskou vůni.   "Když začala erupce, mé srdce se velmi rychle rozbušilo. Před několika měsíci jsme začali pracovat na novém parfému, ale teď jsem si řekla, že by to chtělo věci opravdu popohnat," citovala podnikavou Islanďanku agentura AFP.   Voňavku opět vyrobí parfuméři v Grasse na jihu Francie. I když přesné složení roztoku ještě nebylo určeno, má jít každopádně o "velmi mužný parfém", jenž má evokovat energii v největším ledovci Evropy.   Parfém se a trhu objeví nejspíš na podzim. Gudjónsdóttirová doufá, že zopakuje úspěch EFJ, jehož se prodalo přes 2000 stomililitrových flakonů, každý zhruba za 80 eur (téměř 2000 korun).   zdp dr  