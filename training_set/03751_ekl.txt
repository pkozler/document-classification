 V ČR neklesá objem odpadu na skládkách, v Evropě ano, spalují ho  Brno 24. května (ČTK) - Objem komunálního odpadu, který skončil na skládkách v Česku, od roku 2003 do roku 2009 neklesl. Stále jde o 70 procent odpadu. V západní Evropě ho přitom ze skládek ubývá, z větší části jej spalují. Na mezinárodním vodohospodářském a ekologickém veletrhu Watenvi, který dnes začal v Brně, to uvedl Jaromír Manhart z odboru odpadů ministerstva životního prostředí.   V Česku je podle něj v současnosti kolem 200 skládek, v minulých letech jich bylo o něco méně, protože některé byly uzavřeny. "Objem odpadu, který končí na skládkách, je ovšem stabilní," dodal Manhart. Zhruba 30 procent odpadu, který neskončí na skládkách, je podle něj materiálově nebo energeticky využit.   Podle něj není pravděpodobné, že by se poměr odpadu, který skončí na skládkách, v roce 2010 změnil. Statistiky za loňských rok se ale zatím ještě zpracovávají.   V Česku podle něj fungují tři spalovny komunálního odpadu a 24 spaloven nebezpečných odpadů. V porovnání se zeměmi střední a východní Evropy si prý Česko, co do nakládání s odpady, nestojí špatně. Má prý dost spaloven a skládek. Ovšem v porovnání se státy západní Evropy zaostává v tom ohledu, že tam se většina odpadů spaluje.   Skládkování by v Česku měl omezit připravovaný zákon o odpadech, který by měl platit od roku 2014. Ministerstvo chce například zvednout poplatky těm, kteří na skládku přivezou odpad. Podle ministerstva by se příjem díky těmto poplatkům mohl zvýšit až na 6,5 miliardy korun za rok. Podle Manharta se přesto situace v Česku tak rychle nezmění. "Bez skládek se ještě neobjedeme tak pět až šest let," uvedl.   Veletrh Watenvi se koná na brněnském výstavišti. Představuje se na něm téměř 200 vystavovatelů ze 13 zemí, organizátoři čekají návštěvnost kolem 8000 lidí. Veletrh končí ve čtvrtek.   lab mol  