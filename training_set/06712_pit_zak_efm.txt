 Sony začala obnovovat provoz herní sítě PlayStation Network  Tokio 15. května (ČTK) - Sony dnes začala obnovovat provoz herní sítě PlayStation Network. Podle agentury AP to japonská společnost uvedla v prohlášení. Síť musela Sony pozastavit minulý měsíc po hackerském útoku a úniku osobních dat.   Službu PlayStation Network chce společnost postupně zprovozňovat v zemích Severní a Jižní Ameriky, Evropy, v Austrálii, na Novém Zélandu a na Blízkém východě. O dalším zprovozňování v Japonsku a v asijských zemích hodlá společnost podle agentury AFP informovat později.   Částečné zprovoznění služby podle AP umožní uživatelům hrát videohry a chatovat, nadále však nebudou moci prostřednictvím kreditních karet kupovat videohry a další náležitosti.   Plný provoz sítě PlayStation Network chce Sony obnovit do konce května.   Sony shodila herní síť, která celosvětově propojuje hráče k vzájemné hře, 20. dubna, když bezpečnostní problém objevila. Sklidila ale kritiku za to, že tajila napadení sítě do 26. dubna. Nezvyklé aktivity na síti přitom zkoumala již týden předtím.   Při útoku hackerů byla byla minulý měsíc ukradena data z 24,5 milionu uživatelských účtů. Mluvčí společnosti tehdy řekl, že vyloučit nelze ani krádež údajů z kreditních karet z dalších 77 milionů PlayStation účtů. Podotkl zároveň, že Sony nemá informace o tom, že by kradená data někdo nelegálně využil. Firma dále hackerský útok prošetřuje.   Náměstek ředitele Sony Kazuo Hirai v prohlášení uvedl, že společnost zlepšila bezpečnostní opatření na ochranu osobních dat zákazníků.   kne  