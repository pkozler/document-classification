 V Praze začíná druhý mezinárodní Job veletrh lékařství a zdraví  Praha 20. května (ČTK) - V Praze dnes začíná druhý mezinárodní Job veletrh lékařství a zdraví. Volná místa budou nabízet českým lékařkám a lékařům čtyři desítky německých a rakouských klinik a dvě české nemocnice. Německé pracovní agentury podle informací generálního manažera veletrhu Randolfa Kunerta zprostředkují českým zdravotníkům práci i v dalších zemích Evropy. Veletrh potrvá do soboty.   Ředitelé velkých nemocnic a vedoucí personálních oddělení budou osobně odpovídat na dotazy zájemců o práci v zahraničí. Drtivá většina nemocnic, které budou mít na veletrhu své zastoupení, už české zdravotníky zaměstnává. Ti budou přítomni u stánků svých nemocnic, aby v českém jazyce informovali kolegy o pracovních podmínkách.   Do konkurenčního boje o české lékaře se zapojí podle dostupných informací horažďovická LDN a mariánskolázeňská Nemocnice následné péče Svatá Anna.   Situaci bude na veletrhu monitorovat šéf Lékařského odborového klubu Martin Engel. Vítá, když čeští lékaři jdou na zkušenou do ciziny, aby se pak vrátili do Česka a využili pro české pacienty toho, co se tam naučili. Nechce, aby lékaři odcházeli do ciziny na trvalo, což podle něj ani nebylo cílem protestní odborové akce Děkujeme, odcházíme. Výpověď v ní dalo 3800 ze zhruba 18.000 nemocničních lékařů. Když vláda v memorandu zaručila lékařům zvýšení platů od března o 5000 až 8000 korun, výpověď stáhli.   nam pba  