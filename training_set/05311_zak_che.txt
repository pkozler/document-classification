 V Uherském Brodě po čtyřech letech opět vzplál sklad pneumatik  Zprávu jsme aktualizovali o další informace hasičů. Upřesnili jsme počet zraněných, přidali vyjádření záchranářů.   --------------------    Uherský Brod (Uherskohradišťsko) 19. května (ČTK) - Hasiči se od odpoledne potýkají s rozsáhlým požárem skladu pneumatik v Uherském Brodě na Slovácku. Na místě zasahuje deset jednotek hasičů. Byl vyhlášen třetí stupeň požárního poplachu. Po dvou a půl hodinách dostali hasiči požár pod kontrolu, řekl ČTK mluvčí krajských hasičů Ivo Mitáček. Sedm lidí bylo při požáru zraněno. Na stejném místě čtyři dny hořelo v létě 2007.   Podle Mitáčka dnes plameny zasáhly jednu z částí skladu pneumatik určených k recyklaci. "Zasažena byla i výrobní linka a u ní hoří recyklát, již zpracované pneumatiky. V hale hoří zhruba na 100 metrech čtverečních. Venku pak na jedné hromadě velké asi deset krát deset metrů hoří vnitřní tkanina z pneumatik. Další rozšíření nečekáme, máme na místě dostatek jednotek. Místo zalijeme pěnou a požár zlikvidujeme," uvedl mluvčí krajských hasičů.   Nasazena byla také těžká technika, která rozebírá hromady recyklátu a pneumatik u místa požáru. Hasiči nadále rozebírají vyhořívající hromadu a dál ji prolévají vodou a pěnou. Nalezli další skrytá ohniska požáru v technologiích odsávání od recyklační linky. Požár byl bleskově uhašen a bylo zabráněno jeho dalšímu případnému rozhoření nebo rozšíření. Na venkovní ploše nadále pokračují likvidační práce.   Při požáru bylo zraněno sedm lidí, z toho šest zaměstnanců společnosti, kteří se při pokusu o uhašení plamenů nadýchali zplodin hoření. Byli převezeni do nemocnice v Uherském Hradišti, poslední zraněný, který se také nadýchal kouře, byl ošetřen na místě. "U žádného ze zraněních nejde o nic vážného, co by je ohrožovalo na životě," řekl ČTK mluvčí krajské záchranné služby Petr Olšan.   Z místa oproti požáru před čtyřmi lety také nestoupá oblak černého dýmu. "Kouř je slabý, občany neohrožuje, proto zatím nebylo nutné aktivovat varovací a vyrozumívací systém pro občany," dodal Mitáček.   Obrovský požár v Uherském Brodě z přelomu června a července 2007 zaměstnal 30 jednotek hasičů. Do letošního požáru ve firmě na zpracování plastů v Chropyni na Kroměřížsku byl ve Zlínském kraji nazýván požárem desetiletí. V Brodě tehdy hořel sklad s přibližně 10.000 tunami pneumatik. Plamenné hoření hasiči eliminovali po 28 hodinách, likvidace požáru trvala 72 hodin. Do prací se s těžkou technikou zapojili také vojáci ze záchranného praporu v Bučovicích.   jav mol  