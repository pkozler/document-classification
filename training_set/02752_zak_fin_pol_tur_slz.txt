 Personál newyorských hotelů si bude moci rychle zavolat pomoc  New York 25. května (ČTK) - Zaměstnanci newyorských hotelů dostanou elektronické zařízení, kterým budou moci v nouzi přivolat pomoc. Opatření má ochránit personál před sexuálním násilím podobným tomu, z něhož je v New Yorku viněn bývalý šéf Mezinárodního měnového fondu Dominique Strauss-Kahn.   Nový zákon připravuje výbor pro bezpečnost práce sněmovny státu New York. Jeho předseda Rory Lancman řekl agentuře Reuters, že útoky na hotelové pokojské jsou relativně časté, i když to nemůže dokázat žádnou statistikou. "Mnoho mužů si bohužel myslí, že jsou-li mimo domov, pravidla společenského chování neplatí. Mladá žena, která vstoupí do hotelového pokoje, zejména žena, který vypadá jako imigrantka bez dokladů, která nedokáže útok ohlásit, je podle nich snadná kořist," řekl Lancman.   Strauss-Kahn čelí obvinění ze sexuálního útoku a pokusu o znásilnění. Údajně se toho dopustil 14. května v newyorském hotelu Sofitel. Byl propuštěn na kauci a je v domácím vězení na Manhattanu. Vinu popírá, ale podle amerického tisku se pokouší údajně o mimosoudní vyrovnání. Jeho údajnou obětí je dvaatřicetiletá vdova z Guineje, která v Sofitelu pracuje jako pokojská.   Elektronické poplašné zařízení by mělo napadenému umožnit kontaktovat hotelovou recepci nebo ochranku. Zařízení už nyní používají některé firmy a dávají je zejména zaměstnancům, kteří pracují na odlehlých místech.      Ředitel newyorské rady pro hotely a motely Peter Ward považuje návrh Lancmanova výboru za rozumný, protože sníží rizikovost práce personálu. Zákon musí schválit sněmovna a senát státu a pak jej musí podepsat guvernér.   sva  