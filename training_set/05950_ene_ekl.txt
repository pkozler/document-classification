 Fotovoltaici chtějí obnovit připojování malých solárních zdrojů  Praha 18. ledna (ČTK) - Česká fotovoltaická průmyslová asociace (CZEPHO) vyzvala distribuční společnosti a zástupce státu, aby zrušili stop stav vydávání smluv o připojení do přenosové soustavy u střešních solárních elektráren s výkonem do 30 kilowatt. Stop stav trvá již téměř rok a podle CZEPHO u malých instalací nemá opodstatnění, neboť neohrožují bezpečnost přenosové sítě. Zástupci fotovoltaické asociace to dnes sdělili na tiskové konferenci.   Stop stav vyhlásily v únoru loňského roku distribuční společnosti na žádost provozovatele přenosové soustavy ČEPS. Své rozhodnutí zdůvodnily tím, že další neomezené vydávání smluv na připojení fotovoltaických elektráren by mohlo ohrozit bezpečnost přenosové soustavy. CZEPHO však odmítá, že by střešní instalace do 30 kW ohrozily bezpečnost sítě.   "Zákon o podpoře obnovitelných zdrojů dává každému právo připojit svou elektrárnu k elektrizační soustavě," uvedla zástupkyně CZEPHO Zuzana Musilová. ČEPS namítá, že počet starých žádostí o připojení je stále příliš vysoký.   "Podle informací ČEPS je nyní do sítě připojen takový výkon z fotovoltaických elektráren, který už naráží na hranici řiditelnosti," sdělil ČTK mluvčí ministerstva průmyslu a obchodu Pavel Vlček.   Novela zákona z loňském roku omezila dotace velkých solárních zdrojů, podporu malým střešním instalacím ale zachovala. "Politická reprezentace dala najevo, že tento směr bude podporovat," uvedla Musilová. "Solární instalace na rodinných domech zvyšují energetickou bezpečnost a soběstačnost občanů na diktátu cen velkých výrobců a snižují domácnostem účty za elektřinu," dodala.   Podle Energetického regulačního úřadu (ERÚ) byly na konci loňského roku připojeny do sítě solární elektrárny o celkovém výkonu 1650 megawatt. Loňská studie výzkumné společnosti EGÚ Brno tvrdí, že ohrožení stability elektrizační soustavy by mohlo nastat po připojení výkonu většího než zhruba 2200 MW.   Vlček také upozornil, že maximální výkony jednotlivých obnovitelných zdrojů určuje Národní akční plán o obnovitelných zdrojích, který přijala vláda v loňském roce. "Národní akční plán počítá s nárůstem výkonu solárních elektráren o pouhých pět megawatt ročně na 1695 MW v roce 2020. To v podstatě znamená konec fotovoltaiky v Čechách," dodal člen představenstva CZEPHO Petr Klimek.   lko dvd  