 Architektka Jiřičná: Ohledem na stále víc aut ničíme města  --------------------    Ke zpravodajství: FOTO/aktuality   --------------------    Brno 17. ledna (ČTK) - Kalkulace, že v budoucnu bude stále víc aut a podle toho je potřeba stavět, podle architektky Evy Jiřičné ničí města. Dnes to řekla na diskusi o architektuře a záměru stavby Edison Centra v Brně. Připomněla, že v Česku nezíská povolení stavebník, který nepočítá s parkováním. V Londýně je tomu dnes už naopak, uvedla.   Trend stavět stále víc parkovacích míst do jakkoli jinak zaměřených staveb podle ní odpovídá požadavku, kdy má do budovy člověk přijet autem, zaparkovat, vyjet výtahem na místo, nakoupit a odjet. "Je ale povinností města, a v budoucnu to tak musí být, že veřejná doprava půjde nahoru a privátní se bude snižovat, jinak žádná města v budoucnu nebudou," uvedla.   Oponoval jí architekt Jaroslav Dokoupil, jehož firma je aktuálně v Brně známá studií stavby garáží pod Zelným trhem v centru. Podle Dokoupila může hromadná doprava sloužit všem, kdo jezdí do center měst za prací, vzděláním, nákupy i zábavou. "A když jim není dost dobrá, mohou si vzít taxíka. Ale je tu otázka rezidentů," řekl. Jestliže prý chceme, aby lidé v centech měst bydleli, musíme jim vytvořit podmínky včetně parkování.   Jiřičnou nepřesvědčil. Uvedla, že v centru Londýna, kde žije, se lidé skutečně obejdou bez aut. "Jste součástí určité skupiny, která sdílí určitý počet aut," popsala. Diskusi přirovnala k debatám o kouření, v nichž se prý také stále říká, jak ho (v restauracích) zakázat nelze. Jakmile se však k tomu někde zákonodárci odhodlají, jde to.   Připomněla i předlistopadové období, kdy "neměl žádné auto nikdo". "Všichni jsme chodili do školy, pracovat, nakupovat, plavat, já opravdu s tím nemám problém," podotkla.   V Brně se diskutovalo o Edison Centru, které chce nizozemská firma Cere Invest postavit na rohu Koliště a ulice Cejl. Objekt má mít šest podlaží k parkování, z toho čtyři v podzemí, dál dvě patra nákupní galerie, tři administrativní a dvě obytná. Architekti o záměru diskutovali na podnět magistrátu a Fóra pro architekturu a média 4AM, protože projekt nevyhovuje územnímu plánu. Takzvaný index podlažní plochy překračuje třikrát.   Iniciátoři diskuse chtěli také zjistit, zda se objekt takzvané organické architektury do centra města hodí; na modelu vypadá Edison Centrum jako několik krabic položených do tvaru L, na jejichž povrchu spočívá housenka. Proti vzhledu stavby se nikdo nebouřil. "Z památkového hlediska s tvarem není problém," řekl Roman Čerbák z Národního památkového ústavu v Brně.   Lucie Kučerová mol  