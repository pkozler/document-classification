 Školy dostaly krabice s testy, v pondělí začnou písemné maturity  Praha 27. května (ČTK) - Na střední školy už dorazily zapečetěné krabice s maturitními testy, v pondělí začíná písemná část státních maturit. Studenti budou psát testy a písemky podle jednotných zadání do 7. června, výsledky se ale dozvědí až v polovině měsíce. Za únik zadání hrozí pokuta až půl milionu korun, sdělil ČTK mluvčí centra pro přípravu maturit CERMAT Petr Habáň. V zahraničí se už přitom případy předčasného zveřejnění testů několikrát vyskytly.   Kvůli ústní části maturit musely školy natisknout stovky papírů, ministerstvo školství jim proto za každého maturanta pošle 120 korun.   "Sady testů jsou balené v neprůhledné folii, ta se otevře až ve třídě," uvedl Habáň. V pondělí v 8:35 začnou studenti po celé republice psát lehčí verzi testu z češtiny, mají na to hodinu. V 10:15 pak odstartují písemné práce z českého jazyka, na hodiny jsou naplánovány také ostatní maturitní dny. Po dopsání testů učitelé testy vyberou, naskenují a elektronicky pošlou do centra, kde se automaticky vyhodnotí. Písemné práce pak zhodnotí kantor přímo ve škole.   Kvůli jednotnému harmonogramu psaní testů se ale studentům maturity protáhnou na několik dní. V průběhu května přitom studenti skládali ještě ústní část maturit, celkové výsledky se však dozvědí až v polovině června. Ministerstvo školství chce tento systém do příštího roku změnit, písemné práce by měly předcházet ústnímu zkoušení a maturity by měly začínat už v dubnu.   Pokud by uniklo zadání maturitních testů, lze uložit fyzické osobě pokutu až 500.000 korun. V minulosti přitom někdo testy vyzradil například v Polsku nebo na Slovensku, kde se správné odpovědi objevily na internetu ještě před konáním zkoušky. "Existují záložní varianty," uvedl Habáň na dotaz, jak by se podobná situace řešila v Česku. Konkrétní řešení ale prozradit nechtěl. Existují prý ale náhradní testové otázky. Ministr školství Josef Dobeš (VV) přitom spojil se zdárným průběhem zkoušek své setrvání ve funkci.   Kromě češtiny skládají studenti státní maturity povinně ještě z cizího jazyka nebo matematiky, nepovinně si mohli zkusit i další předměty. Až 96 procent studentů si přitom vybralo lehčí formu testů. Výsledky těžších maturit by mohly vysoké školy v budoucnu uznávat při přijímacích zkouškách, zatím se ale k tomuto kroku staví vlažně.   Maturity se připravují 14 let, přišly celkem na 680 milionů korun. V prvním roce se jich zúčastní téměř 99.000 studentů. Ministerstvo školství si od nových zkoušek dospělosti slibuje, že se nastavením jednotné laťky zvýší kvalita vzdělávání a vzroste prestiž maturitní zkoušky. U ústních maturit z češtiny zatím propadlo 3,8 procenta studentů, z cizích jazyků pak zkoušku dospělosti neudělalo 5,4 procenta maturantů. Kvůli jednotnému zkoušení jsou letos kantoři přísnější, k maturitám nepřipustili skoro 11 procent ročníku.   Adéla Klimešová pba  