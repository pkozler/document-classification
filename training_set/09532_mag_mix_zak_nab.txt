 Ve Francii začne soud s britským návrhářem Johnem Gallianem  --------------------    Ke zpravodajství: FOTO/aktuality   --------------------    Paříž 12. května (ČTK) - Ve Francii dnes začne soud s bývalým uměleckým ředitelem Dioru, britským návrhářem Johnem Gallianem, který čelí obvinění z pronášení rasistických výroků na veřejnosti. Hrozí mu až půl roku vězení a pokuta ve výši přes 22.000 eur (534.000 korun).   Galliana na přelomu února a března zadržela policie kvůli incidentu v jednom pařížském baru, kde prý v opilosti pronášel antisemitské urážky, a objevil se na videozáznamu, kde lidem u vedlejšího stolu říká, že zbožňuje Hitlera a že za Hitlera by jejich rodiče šli do plynu.   Padesátiletý návrhář se později omluvil za své "chování, které mohlo šokovat", ale popřel, že by pronesl antisemitské a rasistické výroky. Dodal, že při zmíněném incidentu byl objektem verbálního dorážení a nevyprovokovaného útoku.   Módní dům Dior s Gallianem po aféře rozvázal smlouvu. Nedlouho poté byl návrhář vyhozen i z dalšího salonu, který sice nese jeho jméno, ale z 92 procent ho vlastní rovněž Dior.   mtw kš  