 K.Vary zahájí novou sezonu, Karel IV. pojede opravenou promenádou  --------------------    Ke zpravodajství: FOTO ve Fotobance  ID foto:  FO00169488 ,  P200905020231201 ,  P200905020231601 ,  P200805030250101    --------------------    Karlovy Vary 4. května (ČTK) - Karlovy Vary v sobotu zahájí tradičním svěcením všech léčivých pramenů novou lázeňskou sezonu. Radnice i podnikatelé od ní očekávají, že bude lepší než loňská, kterou ještě poznamenala krize. Z centra lázeňského centra zmizeli i stavbaři, kteří loni rekonstruovali Starou louku. Historické procesí vedené zakladatelem města Karlem IV. tak projede po zcela nové promenádě. Náklady na oslavy budou zhruba dva miliony korun, oznámila ČTK mluvčí města Michaela Kousalová.   Předehrou karlovarských víkendových oslav bude páteční slavnostní večer v Městském divadle, kde zahraje Karlovarský symfonický orchestr a hornista Radek Baborák. Součástí programu je předání Ceny Sdružení léčebných lázní a Ceny města Karlovy Vary, které převezmou Stanislav Wiesser a František Andres. "Uděleno bude také čestné občanství města Evě Zaoralová, dlouholeté umělecké ředitelce Mezinárodního filmového festivalu. Večerem bude provázet moderátor Marek Eben," poznamenala Kousalová.   V sobotu začíná program svěcením pramenů, jehož se letos ujme litoměřický biskup Jan Baxant. Následuje slavnostní mše v kostele svaté Maří Magdalény. Také letos návštěvníci uvidí oblíbený průvod historických postav, které v minulosti ovlivnily dění v Karlových Varech. Do průvodu se letos vydá 55 účinkujících v historických kostýmech. "Chybět nebudou jezdci na koních, jichž bude šest v čele s králem. S družinou půjde také královský kancléř, jenž přednese královu zdravici," uvedla mluvčí.   Historický průvod se vydá na cestu z Goethovy stezky ve 14:30. Jeho trasa povede přes Mírové náměstí po Staré louce směrem k Tržišti. Ulicí Lázeňská pak projde před Mlýnskou kolonádu, uvedla Kousalová. Průvod bude dále pokračovat ulicemi Sadová a Zahradní a dojde do cílové zastávky, do svého historického ležení ve Smetanových sadech.   "Po trase má letos hned tři zastávky s ukázkami historických soubojů. A to u kavárny Elefant, u Morového sloupu a na Mlýnské kolonádě," uvedla mluvčí.   Novinkou v programu zahájení lázeňské sezony budou divadelní produkce. Lidé se za nimi mohou vydat například do Malého Versailles, kde uvidí Máchův Máj v podání Karlovarského hudebního divadla. Další představení je připraveno v Karlovarském městském divadle.   Autorské hudební pásmo Karla Šimandla Víla Ohře odehrají učitelé a žáci karlovarské ZŠ a ZUŠ ve Šmeralově ulici. "Tvůrci projektu zavedou diváky do doby dávno minulé, kdy v řece Ohři sídlila na svém hradu víla Ohře," popsala děj Kousalová.   Součástí letošního zahájení sezony bude i Food festival Karlovy Vary, jehož druhý ročník nabídne program rozšířený o řadu gastronomických soutěží. Chybět nebude ani závod číšníků a servírek v běhu s tácem plným nápojů na delší a náročnější trati než při loňském premiérovém klání. V kuchařských soutěžích změří síly deset až 15 zástupců regionálních hotelů a restaurací. Dějištěm Food festivalu zůstává prostranství před Thermalem, kde se odehrají také pódiové show gastronomických týmů.   vlm jnd  