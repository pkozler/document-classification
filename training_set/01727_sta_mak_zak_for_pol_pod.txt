 Klaus podepsal novelu zákona o vlivu státu v komoře architektů  Praha 20. května (ČTK) - Prezident Václav Klaus dnes podepsal novelu zákona, která posiluje státní dohled v České komoře architektů (ČKA) a České komoře autorizovaných inženýrů a techniků činných ve výstavbě (ČKAIT). ČTK to sdělil prezidentův mluvčí Radim Ochvat. Vláda si od posílení státního dohledu v profesních komorách slibuje jeho vyšší kvalitu.      V případě ČKA tak budou členy rady zástupci ministerstev pro místní rozvoj, životního prostředí a kultury. V autorizační radě ČKAIT zasednou zástupci resortů místního rozvoje, dopravy, zemědělství a průmyslu.   Obě komory jsou samosprávnými institucemi s celostátní působností a povinným členstvím. Zabezpečují například zkoušky odborné způsobilosti nebo udělování a odnímání autorizací. Obě komory také zajišťují přípravu a zkoušky uchazečů o funkci autorizovaného inspektora.   Novelu ve sněmovním znění schválili 3. května poslanci. Ti nesouhlasili s doporučením Senátu, který navrhl zdvojnásobit zastoupení architektů v autorizační radě jejich profesní komory.   ktp mha  