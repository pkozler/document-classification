 V K. Varech je na prodej vila Antona Puppa za 250 milionů korun  Karlovy Vary 27. ledna (ČTK) - V Karlových Varech je k mání za 250 milionů korun jedna z místních významných památek, vila Antona Puppa známá též jako Margareta. Nabídka na její prodej se objevila na realitních serverech. Budova v minulosti proslula jako místo pobytu řady významných osobností, svého času v ní bylo i kasino a natáčel se tam i jeden z dílu seriálu 30 případů majora Zemana.   Vila Margareta patří podle karlovarského historika Stanislava Burachoviče k nejkrásnějším z lázeňských vil. Z její historie je známé, že v ní pobýval po roce 1945 například proslulý sovětský maršál Koněv a mezi hosty se objevil také někdejší rakouský prezident Thomas Klestil. Podle Burachoviče se ale už ví méně to, že se v ní oženil ruský generál Andrej Andrejevič Vlasov. Ten byl v roce 1946 popraven za to, že velel Ruské osvobozenecké armádě a bojoval po boku nacistického Německa.   Secesní vilu Margareta nechal postavit ve druhé polovině 19. století Anton Pupp, spoluzakladatel proslulého karlovarského hotelu, a věnoval ji své dceři k 18. narozeninám. Pro rodinu Puppů vilu navrhl a vybudoval karlovarský stavitel Josef Waldert. Podle Burachoviče, který v minulosti vilou několikrát provázel hosty, se zachovala část původního neporušeného mobiliáře i bohatá štuková výzdoba.   Vila Margareta sloužila jako jeden z lázeňských domů a po roce 1990 patřila společnosti Balnex. Ta v roce 1991 v Karlových Varech otevřela luxusní hotel Dvořák a Margareta sloužila jako jeho dependence. Předtím prošla rekonstrukcí za 3,5 milionu korun. Hotel Dvořák teď provozuje rakouská hotelová společnost Vienna International, ale Margareta jí už nepatří. Podle katastru nemovitostí ji vlastní společnost Vila Margareta, v níž mají podíl subjekty registrované na Panenských ostrovech a na Kypru.   Vladimír Meluzín snm  