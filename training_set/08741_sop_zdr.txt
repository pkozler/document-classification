 V nemocnicích v Libereckém kraji se loni narodilo 5448 dětí  Liberec 7. ledna (ČTK) - V porodnicích v Libereckém kraji přišlo loni na svět 5448 dětí. Ve srovnání s předloňským rokem tak měli lékaři a sestry porodnických oddělení práce téměř stejně. Dětí se na nich sice loni narodilo méně, ale pouze o sedm. Nejvíce miminek přišlo na svět v Liberci, nejméně v nemocnici v Turnově, zjistila dnes ČTK v nemocnicích.   V Krajské nemocnici v Liberci loni přišlo od ledna do konce prosince na svět 1621 novorozeňat. "Z toho 852 chlapečků a 769 holčiček. Dvojčátek bylo 34," uvedla mluvčí nemocnice Alexandra Kittnerová. V roce 2009 se miminek v liberecké nemocnici narodilo o 110 víc.   Více práce měli naopak gynekologové v Jablonci, kde loni přišlo na svět rekordních 1384 dětí. Co do počtu novorozeňat byla jablonecká nemocnice druhá, hned za libereckou. 524 dětí se ale loni narodilo matkám, které do Jablonce přijely z jiného okresu. Loni a předloni se v jablonecké nemocnici narodilo první miminko Libereckého kraje. Letos ji o primát připravila nemocnice v Liberci.   Vyšší počet miminek hlásí nemocnice v České Lípě, kde jich loni přišlo na svět 1117. "Chlapců bylo 564 a holčiček 553. Nejvíc dětí, 112, se narodilo v červenci," řekl mluvčí českolipské nemocnice Petr Pokorný. Více dětí se loni narodilo i v Jilemnici. Bylo jich 885, proti předloňskému roku o 76 víc. Na Semilsko jezdí i rodičky ze sousedního Královéhradeckého kraje.   Nejméně novorozeňat hlásí stejně jako před rokem Panochova nemocnice v Turnově. Dětí v ní loni přišlo na svět 441, z toho 238 chlapců a 203 děvčat. "V roce 2009 jsme měli 478 porodů a dětí se narodilo 485, protože bylo víc dvojčat," uvedl primář gynekologického oddělení turnovské nemocnice Aleš Mikl.   Podle čísel statistiků má Liberecký kraj babyboom už za sebou a novorozeňat ubývá. Loni se jich v regionu podle Českého statistického úřadu do konce září narodilo 3884, meziročně o 91 méně. V celé zemi za první tři loňská čtvrtletí jejich počet klesl o 1500 na 88.700.     Počty dětí narozených v nemocnicích v Libereckém kraji v letech 2009 a 2010:      2009  2010     Liberec  1731  1621     Jablonec  1335  1384     Turnov  485  441     Česká Lípa  1095  1117     Jilemnice  809  885     Liberecký kraj  5455  5448     zdroj: nemocnice   jem sap  