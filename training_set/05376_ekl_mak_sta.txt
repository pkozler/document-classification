 Chalupa: Situace v programu Zelená úsporám je vážná  Praha 21. ledna (ČTK) - Nový ministr životního prostředí Tomáš Chalupa (ODS) označil situaci v programu zateplování domů Zelená úsporám za vážnou. Vedení Státního fondu životního prostředí (SFŽP) podle něho zřejmě program manažersky nezvládlo od samého začátku. Chalupa se bude snažit o to, aby zhruba 19 miliard korun bylo rozděleno žadatelům o dotaci spravedlivě a rychle. Napsal to v tiskové zprávě, kterou dnes obdržela ČTK.   Ministerstvo životního prostředí a SFŽP čelí kritice ze strany zájemců o podporu, kterým se nelíbí zdlouhavé vyřizování žádostí. Aby bylo možné uspokojit všechny oprávněné žadatele o dotace, uvažuje ministerstvo o snížení dotace v řádu několika procentních bodů. Nyní vede jednání s kupci emisních kreditů, aby mohla průměrná výše podpory pohybující se mezi 60 až 65 procent o něco klesnout.   "Mám zásadní pochybnosti o manažerském zvládnutí projektu ze strany vedení Státního fondu životního prostředí, a to od samého spuštění," uvedl Chalupa. Auditoři by podle něho měli dát odpověď na otázky, které se týkají právních souvislostí programu, jeho fungování a manažerské odpovědnosti i administrativních postupů a kontroly.   "Mým cílem je nalézt takové řešení, aby připravené finanční prostředky ve výši zhruba 19 miliard korun byly jasným, srozumitelným a spravedlivým způsobem co nejrychleji poskytnuty žadatelům, kteří splnili všechny podmínky pro přijetí žádosti," zdůraznil Chalupa. Vyřizování podaných žádostí dál pokračuje, dodal.   Do programu dosud přišlo asi 75.000 žádostí, z toho je 37.000 žádostí schváleno. Loni šly z programu na zateplování domů asi dvě miliardy korun a předloni 3,3 milionu korun.   Program Zelená úsporám začal předloni v dubnu a je určen na podporu úspor energie a využití obnovitelných zdrojů energie v obytných domech. Financován je z prodeje emisních kreditů, ministerstvo tímto způsobem dosud získalo 19,6 miliardy korun.   mbc pba  