 Zloděj na Znojemsku ukradl z vinohradu 4000 kovových tyčí  Jiřice u Miroslavi (Znojemsko) 12. května (ČTK) - V Jiřicích u Miroslavi na Znojemsku zdevastoval neznámý pachatel vinohrad. Ukradl z něj 4000 kovových opěrných tyčí pro podpěru hlav vinné révy. Patrně skončí ve výkupně kovů, nebo budou využity pro budování jiného vinohradu. Zloději hrozí až dva roky vězení, řekla dnes ČTK mluvčí znojemské policie Lenka Drahokoupilová.   Každá z tyčí je vysoká 1,2 metru. Zloděj musel projít celý vinohrad, vytrhat je ze země a odnést, což bylo fyzicky velmi náročné. Škoda odcizením tyčí se odhaduje na 25.000 korun, ztráty vzniklé poškozením vína a zničením úrody nebyly dosud vyčísleny.   Se zloději se moravští vinaři potýkají léta. Z vinohradů jim pravidelně mizí sazenice vína, organizované skupiny zlodějů v nich češou úrodu.   Vladimír Klepáč mol  