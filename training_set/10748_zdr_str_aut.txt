 Řidiči z Mostecka mohou vyřazené autolékárny poslat do Keni  Most 14. ledna (ČTK) - Ke sbírkám autolékárniček, které od 1.ledna neodpovídají platné legislativě, se připojili i v Mostě. Místní řidiči je mohou odevzdat na magistrátu, v nemocnici nebo v knihovně, sdružení Adra je pak odveze do nemocnice v keňském městě Itibo. Informovala o tom mluvčí mosteckého magistrátu Alena Sedláčková. Lékárničky sbírají také vojáci na žatecké základně, povezou je do Afghánistánu.   "Shromážděné autolékárny pošle Adra do keňské nemocnice Itibo. Materiál, jemuž skončila expirační lhůta, využije Český červený kříž pro výuku první pomoci," popsala využití lékárniček Sedláčková.   Lidé mohou autolékárny odevzdávat do 18. února v městské knihovně, nemocnici a na magistrátu v Mostě. Lékárničky vybírají také pobočky komunitního centra Duhovka ve sportovní hale v Obrnicích a v Bečově.   Se sbírkou začali již v loňském roce vojáci ze žatecké základny, povezou je do Afghánistánu. "Lékárničky, které neodpovídají naší legislativě, tam mohou ještě hodně pomoci. Národní armáda a policie tam nemá dostatek zdravotnických prostředků, " řekla ČTK již koncem prosince mluvčí velitelství 4. brigády rychlého nasazení v Žatci Lada Kovářová. Pokud by se lékárniček sešlo opravdu hodně, rozdali by je vojáci i do afgánských škol. "Jedna spediční společnost nám přislíbila kolem 2000 lékárniček," dodala Kovářová.   Podle vyhlášky platné od roku 2011 musí autolékárnička nově obsahovat isotermickou fólii zabraňující podchlazení a leták s návodem popisem postupu první pomoci. Povinný nadále nebude špendlík, obvazy už nově nemusí nutně být sterilní. Vyhláška zavádí také větší nůžky.   van sap  