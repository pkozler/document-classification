 Na festivalu v Praze zahrají Hadouken, Gaslight Anthem i KMBL  --------------------    Ke zpravodajství: FOTO ve Fotobance  ID foto: P200908020022201, P200907050106101, P200907050106001, P200912100968701   --------------------    Praha 25. ledna (ČTK) - Na novém hudebním festivalu Prague City Festival, jehož první ročník se odehraje 23. června na pražském Výstavišti, vystoupí také britští Hadouken a americká rocková skupina Gaslight Anthem. Zástupce tuzemské scény doplní Support Lesbiens, kteří na akci představí i své nové album, jehož vydání je plánované na září, a rapper Indy se svým sólovým projektem KMBL. ČTK o tom dnes za pořadatele informovala Kateřina Dědková.   "Je to nejúžasnější, nejnepředstavitelnější a nejnezničitelnější nová kapela na světě," napsal před časem o kapele Hadouken hudební časopis New Musical Express. Hadouken, kteří se tuzemskému publiku přestavili v roce 2008 na Planet Festivalu v Táboře a o rok později na Rock For People v Hradci Králové, vydali loni nové album For The Masses.   Čtveřice Gaslight Anthem pocházející z New Jersey debutovala před čtyřmi lety deskou Sink Or Swim. K dnešními dnu mají na svém kontě již alba tři a účast na nahrávce vzdávající poctu Johnnymu Cashovi - All Aboard! A Tribute to Johnny Cash. V roce 2007 hostovali na turné Social Distortion a následně byli zvoleni předskokanem Bruce Springsteena na koncertě v Hyde Parku. O dva roky později se Gaslight Anthem na festivalu v Glastonbury znovu setkali s Brucem Springsteenem a společně si zazpívali v rámci obou koncertních setů.   Pořadatelé již dříve oznámili jména dalších vystupujících. Na novém pražském festivalu zahraje také skupina House of Pain, která proslula mísením kytar a rapu a přispěla k proslulému soundtracku k filmu Judgment Night. "Skupina v čele s charismatickým spoluzakladatelem Everlastem vystoupí na Prague City Festivalu v rámci jubilejního turné, jímž bude po celý příští rok slavit 20. výročí svého vzniku," uvedla Dědková.   Vedle House of Pain se hudební příznivci mohou těšit na vystoupení irsko-amerických Flogging Molly, kteří svou energickou show v České republice představili již několikrát. Ska-punk a reggae v netradiční úpravě pak nabídne makedonská skupina Superhiks, tuzemskou podobu stylu ska budou prezentovat členové plzeňského souboru Tleskač. Jako první již loni pořadatelé Prague City Festivalu avizovali účast kapel Skindred a Gogol Bordello.   Vstupenky jsou k dostání v síti Ticketpro. Prvních 500 lístků lze zakoupit za 590 korun a následně se cena zvedne na 790 korun.   Hlavní scéna bude umístěna na Bruselské cestě s kapacitou až 20.000 diváků, kde už byly koncerty Radiohead a Green Day. Po ukončení festivalových koncertů bude Prague City Festival pokračovat programem v přilehlých prostorách, především v pravém křídle Průmyslového paláce.   Roman Jireš dr  