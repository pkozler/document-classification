 Bursík: Za problémy Zelené úsporám může pozdní ukončení programu  Praha 27. ledna (ČTK) - Problémy programu Zelená úsporám jsou způsobeny jeho pozdním ukončením, zřejmě z politických důvodů, řekl dnes na tiskové konferenci bývalý ministr životního prostředí a jeden z autorů programu Martin Bursík (SZ). Jeho nejnovější nástupce v úřadu Tomáš Chalupa (ODS) projekt minulý týden kritizoval jako manažersky nezvládnutý od samého počátku. Ministerstvo životního prostředí čelí kritice ze strany zájemců o finanční podporu na zateplení budov a ekologické vytápění, kterým se nelíbí zdlouhavé vyřizování žádostí.   "Problém, v kterém se program Zelená úsporám objevil, není v nastavení parametrů tohoto programu. Problém je v tom, že program byl ukončen příliš pozdě, s vysokou pravděpodobností z politických důvodů," řekl Bursík. Bývalý ministr upozornil na to, že projekt byl zastaven den po ukončení druhého kola voleb do Senátu.   Chalupa minulý týden uvedl, že má zásadní pochybnosti o manažerském zvládnutí projektu ze strany vedení Státního fondu životního prostředí, a to od jeho spuštění. Auditoři by měli dát odpověď na otázky, které se týkají právních souvislostí programu, jeho fungování a manažerské odpovědnosti i administrativních postupů a kontroly, uvedl nový ministr.   Podle Bursíka vyřešení problému nepomůže hledání viníků mezi autory Zelené úsporám, ale spíše snaha najít chybějící peníze a zároveň přijít s pokračováním podobného programu v budoucnu.   Aby bylo možné uspokojit všechny oprávněné žadatele o dotace, uvažuje ministerstvo o snížení finanční dotace na ekologické vytápění či zateplení budov v řádu několika procentních bodů. Nyní vede jednání s kupci emisních kreditů, aby mohla průměrná výše podpory pohybující se mezi 60 až 65 procent o něco klesnout.   Chalupova kritika programu Zelená úsporám může ohrozit důvěru zahraničních partnerů při prodeji emisních povolenek, míní bývalý náměstek ministra životního prostředí Aleš Kuták. Česku podle něj zbývá prodat ještě 15 milionů jednotek emisních povolenek a negativní světlo, které Chalupova slova na celý program vrhla, naruší roky budovanou důvěru obchodních partnerů, převážně z Japonska, dodal Kuták na dnešní tiskové konferenci.   Do programu dosud přišlo asi 75.000 žádostí, z toho je 37.000 žádostí schváleno. Loni šly z programu na zateplování domů asi dvě miliardy korun a předloni 3,3 milionu korun.   Program Zelená úsporám začal předloni v dubnu a je určen na podporu úspor energie a využití obnovitelných zdrojů energie v obytných domech. Financován je z prodeje emisních kreditů, ministerstvo tímto způsobem dosud získalo 19,6 miliardy korun.   tmn snm  