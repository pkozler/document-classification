 Výrobce kopírek Ricoh propustí téměř deset procent zaměstnanců  Tokio 26. května (ČTK) - Japonský výrobce kopírek a tiskáren Ricoh Co. v rámci restrukturalizace propustí téměř deset procent zaměstnanců. Chce tak podpořit klesající zisk a posílit v boji s konkurenčními společnostmi Xerox a Canon. Společnost to uvedla v dnešním prohlášení.   Ricoh plánuje propustit zhruba 10.000 z celkového počtu 109.000 zaměstnanců. Provozní zisk firmy by se díky tomu v příštích třech letech měl zvýšit o 140 miliard jenů (29,8 miliardy Kč). Ve fiskálním roce do konce března 2014 má provozní zisk činit 210 miliard jenů. To je více než trojnásobek ve srovnání s loňským rokem, kdy zisk činil 60 miliard jenů a tržby se snížily o čtyři procenta na 1,94 bilionu jenů.   Kromě propouštění firma plánuje i další kroky. Bude modernizovat některé slabé operace, stáhne se z neziskových aktivit a chce přesunout svůj zájem do nových, růstových oblastí.   Ricoh bojuje se silným jenem, přetrvávajícími vlivy globální finanční krize a rychle se měnící poptávkou na trhu. Problémy firem zhoršilo i březnové zemětřesení a cunami. Ricoh není jedinou japonskou společností, která oznámila svoji restrukturalizaci po zemětřesení. Výrobce elektroniky Panasonic v dubnu vedl, že propustí 17.000 zaměstnanců a uzavře po celém světě až 70 závodů. Snižovat počet zaměstnanců hodlá i výrobce fotoaparátů a zdravotnického vybavení Olympus.   Minulý měsíc Ricoh uvedl, že v letošním fiskálním roce, který začal v dubnu očekává zvýšení provozního zisku o 16 procent na 70 miliard jenů. Varoval však před silným jenem a konkurencí na trhu, které brzdí růst, napsaly agentury AP a Reuters.   irl mha  