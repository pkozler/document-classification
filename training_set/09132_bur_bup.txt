 Euro se vyšplhalo na dvouměsíční maximum vůči dolaru  Londýn 21. ledna (ČTK) - Euro se dnes vyšplhalo na dvouměsíční maximum vůči dolaru. Za růstem jednotné evropské měny stály naděje na posílení evropského záchranného fondu a příznivé ekonomické údaje z Německa, napsala agentura Reuters.   Kolem poledne euro vůči dolaru posílilo o 0,3 procenta na 1,3525 USD. Předtím stouplo až na 1,3566 USD. Na trhu nicméně přetrvávají obavy ohledně dluhových problémů v některých členských zemích eurozóny.   "Tato reakce eura se zdá být přehnaná, protože je vysoce nepravděpodobné, že Evropská centrální banka v brzké době zvýší úrokové sazby, a není tu nic konkrétního ohledně záchranného fondu," upozornil analytik Raghav Subbarao ze společnosti Barclays Capital.   "Domníváme se, že Portugalsko bude časem potřebovat pomoc. Poté může euro pokračovat v růstu, protože Španělsko je podle našeho názoru solventní. Nyní však růst eura není udržitelný," dodal.   Mnichovský ekonomický ústav Ifo dnes uvedl, že nálada mezi německými podnikateli se v lednu dostala na nejlepší úroveň od sjednocení Německa v roce 1990. Index podnikatelského klimatu stoupl proti prosinci o 0,5 bodu na 110,3 bodu, ačkoli analytici předpokládali, že zůstane beze změny.   pmh vju        