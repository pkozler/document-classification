 Odboráři z polské energetiky Enea se bouří proti její privatizaci  Varšava 4. ledna (zpravodajka ČTK) - Odboráři z polské elektrárenské společnosti Enea se bouří proti plánům vlády prodat svůj 51procentní podíl. Ministerstvo státního pokladu, jež má v Polsku privatizaci na starosti, vede exkluzivní jednání o prodeji Enei s francouzskou společností EDF.   "Jsme toho názoru, že ztratit kontrolu státu nad společností z energetické branže je nesmírnou hloupostí a nespravedlností vůči společnosti," tvrdí odboráři. O možnosti, že Eneu koupí státní EDF, mluví jako o "přestátnění". Členové odborových svazů se obávají toho, že EDF bude zisky převádět do Francie a polský stát už nebude mít z třetí největší energetické společnosti na trhu nic. "Stát by měl zachovat kontrolu nad energetikou," řekl polské agentuře PAP Piotr Adamski z odborového svazu Solidarita. Odboráři nicméně ujišťují, že také vzhledem k ročnímu období zatím neplánují žádné velké protesty, například stávku. Nechtějí prý lidem způsobovat problémy.   Polská vláda už v roce 2008 prodala menšinový podíl ve společnosti Enea švédské firmě Vattenfall. O prodej většinového podílu už se Poláci jednou snažili, jednání s německou RWE však ztroskotala na ceně. Ministerstvo státního pokladu chtělo tuto privatizaci dokončit už loni, podaří se mu to zřejmě ale až v letošním prvním čtvrtletí. Cena státního podílu v Enee se odhaduje na 5,6 miliardy zlotých (35,6 miliardy korun).   Ministerstvo státního pokladu v pondělí informovalo, že za loňský rok z privatizací získalo 22,156 miliardy zlotých, původně plánovalo, že to bude 25 miliard zlotých. Letos by polská vláda z prodeje státního majetku mohla získat 15 miliard zlotých. Kromě peněz za prodej podílu v Enee by státní pokladnu měly posílit i peníze z prodeje 84procentního podílu ve společnosti Energa. Tu se ministerstvo státního pokladu loni rozhodlo prodat státní firmě PGE, která je jedničkou na polském trhu, transakci ale ještě bude muset schválit antimonopolní úřad. Rozhodnutí v této záležitosti by mělo padnout během ledna, uvedl dnes Dziennik Gazeta Prawna. PGE za státní podíl ve firmě Energa nabídla 7,5 miliardy zlotých.   hab vju  