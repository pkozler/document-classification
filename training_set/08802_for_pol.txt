 Předčasné volby v Irsku se pravděpodobně uskuteční na konci února  --------------------    Ke zpravodajství: FOTO/aktuality   Aktualizovali jsme o podrobnosti týkající se hlasování o rozpočtu a předčasných voleb v odstavcích 1-3. Změnili jsme titulek, doplnili ks "volby".   --------------------    Dublin 24. ledna (ČTK) - Irský ministr financí Brian Lenihan dnes prohlásil, že očekává schválení poslední části rozpočtu na tento rok parlamentem do soboty. Přijetí úsporného rozpočtu podle agentury AP povede k následnému rozpuštění parlamentu 1. února a uskutečnění předčasných voleb na konci téhož měsíce, pravděpodobně 25. února.   "Jsem přesvědčena, že je teď velmi pravděpodobné, že se volby uskuteční v pátek 25. února," řekla Joan Burtonová, která je ekonomickou mluvčí opozičních labouristů. Ti spolu s další opoziční stranou Fine Gael požadovali urychlené schválení rozpočtu a co nejčasnější termín předčasných voleb.   Datum hlasování premiér Brian Cowen ze strany Fianna Fáil minulý týden stanovil na 11. března. Hlavní opoziční strany, které podle průzkumů veřejného mínění sestaví příští vládu, ale požadovaly, aby se volby uskutečnily nejpozději 25. února.   K předčasným volbám dovedla Irsko krize vlády do značné míry způsobená hospodářskou situací země. O víkendu z kabinetu odešli Zelení, už předtím rezignovalo na ministerské posty několik ministrů za Fianna Fáil. Ve vládě tak zůstalo jen sedm z původních 15 ministrů a na jmenování nových nemá Cowen dost hlasů v parlamentu.   Irsko se potýká s hospodářskou krizí. Jeho rozpočtový deficit loni dosáhl rekordních 32 procent HDP, započte-li se i částka 31 miliard eur (asi 760 miliard Kč), které Irsko vynaložilo na záchranu svých tří hlavních bank. Eurozóna, tedy uskupení zemí platících eurem, přitom připouští jen tříprocentní schodek.   Irská dluhová krize donutila Dublin žádat o pomoc v zahraničí. Od Mezinárodního měnového fondu (MMF) a Evropské unie Irsko získalo 67,5 miliardy eur. Vláda zároveň představila úsporná opatření, která mají ozdravit veřejné finance. Kvůli plánu na zvýšení daní a razantní omezení sociálních dávek se ale propadly volební preference Fianna Fáil.   mtw str rv  