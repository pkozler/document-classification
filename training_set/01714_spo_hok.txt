 V úterý začne prodej vstupenek na jednotlivá utkání MS v hokeji  Bratislava 31. ledna (ČTK) - Hokejoví příznivci si od úterního poledne mohou koupit i vstupenky na jednotlivá utkání mistrovství světa, které se uskuteční v Bratislavě a Košicích. ČTK o tom dnes informovala mluvčí organizačního výboru šampionátu Michaela Grendelová. Lístky se prodávají od loňského září, dosud však byly v nabídce jen vstupenky na více zápasů.   Lístek na jedno utkání v základní skupině v Bratislavě, kde budou hrát také reprezentace Slovenska a Česka, vyjde podle místa v hledišti na 40 až 55 eur (970 až 1330 korun). Na zápasy v košické aréně jsou ceny podobné.   Finále se bude hrát v hlavním městě a vyjde na 188 až 250 eur (4560 až 6060 korun). Nejméně zaplatí příznivci za lístky na košická utkání o udržení, a to deset až 19 eur (240 až 460 korun).   Organizátoři očekávají, že nynější nabídka vstupenek zvýší zájem o košickou část šampionátu, kde dosud s prodejem nebyli spokojeni. "Máme informace, že mnozí zájemci čekali právě na moment, když budou k dispozici vstupenky na jednotlivá utkání. Věříme, že to pozvedne také prodej v Košicích," uvedl generální ředitel šampionátu Igor Nemeček. Na východním Slovensku odehrají zápasy v základní skupině Švédsko, Spojené státy, Kanada nebo Bělorusko.   Celkově je příznivcům k dispozici přes 390.000 lístků, z nichž se dosud prodala více než polovina. Zájemci si nejdřív mohli zakoupit permanentky na celý turnaj, později na skupinovou fázi nebo na jeden hrací den.   Šampionát odstartuje 29. dubna a vyvrcholí 15. května.   prl ura  