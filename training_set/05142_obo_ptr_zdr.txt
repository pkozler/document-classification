 SZPI stáhla z trhu kontaminované pražené pistácie  Brno 5. května (ČTK) - Státní zemědělská a potravinářská inspekce (SZPI) stáhla z trhu kontaminované pražené pistácie, které obsahovaly plísně. Pocházely z Íránu, v ČR je prodával řetězec Ahold Czech Republic. Inspekce to dnes uvedla v tiskové zprávě. AHOLD po zjištění inspekce okamžitě stáhl tuto potravinu z oběhu.   Podle Michala Spáčila z oddělení komunikace SZPI je výrobcem uvedených pistácií společnost IBK TRADE, která surovinu původem z Íránu nakoupila od firmy MB INDUSTRY s.r.o. Chrastava. IBK TRADE dodala zpracované pistácie společnosti Aholdu v množství 358,4 kologramu.   Z trhu byl stažen výrobek s obchodním názvem „Pistácie pražené solené“ (šarže L046, datum minimální trvanlivosti 18. 12. 2011, balení 200 g). "Vzhledem k datu minimální trvanlivosti mohou mít spotřebitelé kontaminované pistácie stále doma. SZPI nedoporučuje jejich konzumaci," dodal Spáčil.   Podle něj pistácie obsahovaly aflatoxiny. To je jeden z druhů mykotoxinů produkovaných některými druhy plísní a patří mezi nebezpečné látky ohrožující lidské zdraví. "Napadají především suché skořápkové plody, tedy například různé druhy oříšků, a dále například i některé obiloviny," uvedl Spáčil. Dovoz suchých skořápkových plodů z určitých zemí, například právě pistácií z Íránu, dále mandlí z USA, arašídů z Číny a podobně podléhá zvláštnímu režimu.   vrn jpt  