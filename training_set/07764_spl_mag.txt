 Čeští holubáři "balí" klece na světovou olympiádu  --------------------    Ke zpravodajství: ilustrační FOTO ve Fotobance  ID foto: P200902150147301, P200902150146301, P201101130881801, P201101130874701   --------------------    Praha 20. ledna (ČTK) - Větší počet medailí, včetně několika zlatých, chtějí z olympiády pořádané na konci ledna v polské Poznani přivézt čeští chovatelé poštovních holubů. Stejně jako nejlepším atletům se i špičkovým holubům dostává nejlepší odborné a zdravotní péče. I v tomto sportovním odvětví se již objevily případy dopingu; jde však podle odborníků oslovených ČTK o naprosté výjimky. Nejúspěšnější "šampioni" odcházejí podobně jako nejlepší dostihoví koně do "důchodu" s příjemným úkolem postarat se o narození svých nástupců.   Česko se již více než půlstoletí řadí spolu s Poláky a Slováky ke světové holubářské špičce; s odstupem pak následují chovatelé z Belgie, Nizozemska a Německa. "Úspěchy české výpravy na olympiádách jsou proto považovány za zcela normální a i letos bychom neměli odjet s prázdnou," řekl ČTK předseda Českomoravského svazu chovatelů poštovních holubů Jaroslav Novotný.   Největší šanci na přední umístění mají podle Novotného ptáci hořického chovatele Pavla Rodra specializovaní na krátké tratě do 400 kilometrů. Do Poznaně přiveze hned tři kandidáty na zlaté medaile. Na rozdíl od většiny českých kolegů, kteří nechávají své svěřence soutěžit pod čísly, jež dostávají krátce po narození na kroužek u nohy, má svoje Rodr své závodníky pojmenované. Blaue 794, Blaue 35 a As 1145 pocházejí z rodu jeho doposud nejúspěšnějšího holuba - Mr. Paca, jenž slavil v roce 2005 úspěchy na olympiádě v portugalském Portu.   Menší medailové ambice má Václav Švec z Velkého Meziříčí, který se olympiády zúčastní poprvé. Jeho holub závodí pod číslem CZ 07-0302-526 ve vytrvalecké kategorii nad 700 kilometrů. Už nyní ale ví, že nemá šanci na první místo, protože na republikové úrovni skončil druhý. Byl by prý rád, kdyby se umístil do desátého místa. Jeho "526" bodoval v osmi závodech - například z Bruselu urazil za patnácti hodin vzdálenost 850 kilometrů.   Chov holubů je podle Novotného časově i finančně velmi náročný koníček. Chovatelé musí holuby udržovat ve skvělém zdravotním stavu, nezbytné je několikeré očkování a vitaminové a potravní doplňky, které holubům zajistí dostatek bílkovin, sacharidů, minerálů a aminokyselin. Pečlivě se dbá i na složení krmné směsi, jiné pro každý druh tratě. Přesný poměr použité pšenice, ječmene, luštěnin, kukuřice, slunečnice, lněných semínek, prosa a dalších komponentů bývá obvykle nejstřeženějším tajemstvím chovatelů.   I u těch nejlepších jedinců hrozí, že o ně majitelé mohou kdykoli přijít. Vysoké je riziko zbloudění, kdy zamíří do cizích holubníků, stávají se obětí útoků dravých ptáků a koček či je překvapí špatné počasí.   Genetika prosazující se dnes do výběru lidských sportovců je v případě holubů rutinní záležitost, protože bez rodokmenu je poštovní holub prakticky bezcenný. Dobré geny mladých ptáků jsou totiž stejně jako u koní určitou zárukou kvalitních výkonů. "U každého holuba lze vystopovat jeho původ minimálně sto let zpátky," podotýká Rodr.   Také svět poštovních holubů má své "celebrity", které zná každý holubář. Patří mezi ně například belgický Wittenbuik nebo nizozemský Kanibal. "V rodokmenech je to velice žádaný holub, jehož potomci se řadí mezi špičkové závodníky," uvedl Novotný. V ČR je podobnou "ikonou" holub chovatele Ladislava Mrtýnka Profesor, vítěz několika olympiád, který s úspěchem závodil do vysokého věku.   Průměrná cena olympijského vítěze je podle ceníku svazu chovatelů 20.000 korun. Češi jsou však za špičkové jedince ochotní dát i mnohem více. "Loni se v dražbě prodal holub za 60.000 korun," připomíná Novotný. Ve světě, především v Belgii a Asii, kde se pořádají závody o velké sázky, se však za stejně kvalitní ptáky platí i statisíce eur.   Roční náklady na tento koníček mohou v závislosti na velikosti chovu dosáhnout i několika desítek tisíc korun. Ani olympijské zlato nepřinese chovateli žádný finanční efekt, protože ze soutěže si kromě uznání kolegů přiveze jen pohár a diplom. Holubí šampioni se také na rozdíl od psů nebo koní nepůjčují za peníze k plemenitbě. "Každý si chrání svoje holuby, aby měl před ostatními náskok," vysvětlil Rodr.   Spokojení však mohou být samotní olympijští "medailisté". Ti většinou končí sportovní kariéru a jejich jediným úkolem pak je zplodit nové závodníky. "Mr. Paco si užívá zaslouženého důchodu jako plemeník s vybranými plemennými holubicemi z Nizozemska," uvedl Rodr. Také "526" pana Švece se může po návratu z Polska těšit na podobně příjemnou budoucnost a navíc se prý konečně dočká i jména.   I závody holubů již zažily své dopingové aféry. Dopingová kontrola nedávno odhalila v chovu nizozemského chovatele použití kortikoidů, tedy prostředků zpomalujících přepeřování holoubat, díky čemuž pták získá při závodech výhodu proti stejně starým soupeřům. Jenže hlavní schopností holubů je jejich orientace, kterou žádné umělé prostředky nezlepší, upozorňuje Novotný. Zvýšení fyzického výkonu lze podle něj krátkodobě docílit třeba použitím efedrinu. Při přepravě na místo startu závodu, kam holub jede spolu s ostatními "závodníky" ve zvláštním nákladním voze, však z něho povzbuzující účinky látky vyprchají a nijak mu nepomohou, dodal.   V Česku je registrováno asi 4300 holubářů, kteří chovají v průměru 80 až 100 holubů. Na olympiádě v Poznani bude ČR od 28. do 30. ledna reprezentovat v několika kategoriích 34 holubů. Létat tam ale ve skutečnosti nebudou. Své kvality už prokázali od května do září v sérii závodů na různě dlouhých tratích a na olympiádě se již jen porovnají jejich celkové výsledky. K tomu slouží koeficienty, které se vypočítávají z pořadí v závodě a počtu nasazených holubů, a ty pak rozhodnou i o vítězi olympiády v jednotlivých disciplínách.   Vedle vítězů sportovních soutěží se budou v Polsku volit i nejkrásnější holubi. Ty porotci vyberou na výstavě, jež je nedílnou součástí olympiády. Také tito ptáci ale museli nejdříve uspět v několika závodech, v nichž však nemuseli patřit mezi nejlepší.     Pavel Hortig kš  