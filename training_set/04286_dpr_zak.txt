 Dvouletá dívka nepřežila železniční nehodu na Českokrumlovsku  České Budějovice 19. ledna (ČTK) - Úterní nehodu na železničním přejezdu u Kaplice na Českokrumlovsku nepřežila dvouletá dívka, kterou porazil rychlík. Dívka zemřela několik desítek minut po havárii, řekl ČTK mluvčí českobudějovické nemocnice Jan Dušek.   Nehoda se stala v úterý večer a zatím není zcela jasné, jak se dívka na koleje dostala. "Okolnosti případu i to, kdo měl dítě v danou chvíli hlídat teprve vyšetřujeme," řekla policejní mluvčí Michaela Pavlíčková.   Dívka při nehodě utrpěla vážná zranění. "Lékaři se dítě snažili oživovat při transportu ve vrtulníku i na traumatologickém oddělení v českobudějovické nemocnici. Ale nepodařilo se jim ho zachránit," uvedl Dušek.   rek sap  