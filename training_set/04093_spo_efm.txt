 Tenisový šéf Kaderka chce konkurovat ČSTV novou asociací  --------------------    Ke zpravodajství: AUDIO; FOTO/aktuality;    Doplnili jsme reakce jiných sportovních svazů v 1. a 7.-10. odstavci.   --------------------    Praha 18. ledna (ČTK) - Šéf tenisového svazu Ivo Kaderka chce založit Asociaci českých sportovních svazů, která by byla partnerem státu a sháněla peníze pro sport místo Českého svazu tělesné výchovy. Odchod svazů z ČSTV však neplánuje, protože chce zachovat kontrolu nad jeho majetkem. První reakce z ostatních sportovních svazů jsou velmi opatrné.   "Už se dál nemůžu dívat na to, jak všichni v ČSTV říkají, že je to v pořádku. Oslovil jsem v pondělí mailem šéfy všech sportovních svazů. Chci, aby začala diskuse o založení asociace," řekl dnes Kaderka na tiskové konferenci. "Asociace bude konkurenční prostředí pro ČSTV a nejradši bych byl, aby byla už zítra, protože sport potřebuje peníze a já garantuji, že peníze sežene, pokud vznikne," prohlásil.   Kaderka je jedním z mála sportovních funkcionářů, který otevřeně kritizuje současné vedení ČSTV. V minulém týdnu se kvůli situaci v Sazce pokusil svolat mimořádnou valnou hromadu ČSTV, ale neuspěl. I na tiskové konferenci označil ČSTV za nedůvěryhodnou organizaci, a proto také oslovil členské svazy, aby založily novou asociaci. Ta by podle Kaderky měla lépe než ČSTV hájit zájmy sportu.   Kaderka by byl rád, kdyby na vznik nové asociace slyšely všechny sportovní svazy. "Žádný termín vzniku není. Záleží na tom, jaké budou na můj dopis reakce. Musí se vytvořit stanovy, probrat to právně, ale byl bych rád, aby to byly všechny svazy, které dělají sport," řekl Kaderka, který je členem výkonného výboru ČSTV. "Potřebujeme získat peníze na sport a ne poslouchat pohádky ovčí babičky," dodal.   Asociace by měla být silným a důvěryhodným partnerem pro stát při jednáních, jak dál s českým sportem. "Měla by se dohodnout se státem, za jakých podmínek bude podporovat financování sportu, a ten by do něj měl posílat peníze přímo a ne přes komory a účtárny. Chceme transparentní financování sportu," prohlásil Kaderka.   Myšlenka přímého financování sportu bez prostředníka ČSTV má podporu ministerstva financí, kde Kaderka působí jako poradce Miroslava Kalouska pro sport, i ministerstva školství. S ministrem školství Josefem Dobešem se sejde ve čtvrtek, s Kalouskem příští pondělí.   Představitelé sportovních svazů, které ČTK oslovila, však chtějí mít nejdříve podrobnější informace o projektu nové asociace, pokud její vznik rovnou nezavrhují. "Nejprve se musíme s materiály seznámit, pak se k nim mohu vyjadřovat. Ale je jasné, že musíme něco dělat," řekl prezident České asociace amatérských boxerů Svatopluk Žáček.   Předseda Českého veslařského svazu Jiří Kejval, který patří k nejradikálnějším sportovním funkcionářům, označil Kaderkovu aktivitu za logický krok. "Asi to dává smysl a není to hloupost. Určitě je lepší nejprve založit novou organizaci, která by poté mohla ČSTV nahradit," řekl Kejval. Podrobné informace o asociaci však ještě nestudoval.   Prezident České golfové federace Milan Veselý varuje před unáhlenými rozhodnutími podobně jako šéf fotbalu Ivan Hašek, s nímž před volbami jednal s představiteli politických stran o podpoře sportu. "Oba jsme právníci, a proto víme, že ukvapená a radikální řešení nejsou v takovém případě ideální. ČSTV potřebuje pochopitelně hodně změn, aby byl funkčnější a vyhověl nárokům dnešní doby, ale ukvapený vznik konkurenční asociace mi nepřijde vhodný," řekl ČTK první muž českého golfu.   Také generální sekretář hokejového svazu Martin Urban byl opatrný. "Je to něco nového, v současnosti o tom nic nevíme. Obecně ale zastáváme myšlenku, že lepším řešením je restrukturalizace ČSTV, která už začala," dodal Urban.   Podle Kaderky však ČSTV ztratil kredit a není důvěryhodnou institucí. "Nejsme tady pro to, abychom řešili platy funkcionářů, ale musíme shánět peníze pro sport," řekl Kaderka. Nechce však iniciovat odchod sportů z ČSTV, aby svazy neztratily kontrolu nad majetkem ČSTV. "Má majetky, i když vybydlené jako hotel Coubertin, Strahov nebo sportovní areál Nymburk. Pakliže asociace vznikne, svazy by měly být součástí ČSTV a kontrolovat, aby neskončily, kde nemají."   Nadále Kaderka uvažuje o svolání mimořádné valné hromady ČSTV, což minulý týden výkonný výbor neschválil. "Musíme se chovat s odpovědností akcionáře. Valná hromada by měla rozhodnout, zda pustí strategického partnera, nebo rozhodne jinak," řekl Kaderka směrem k Sazce, kterou se nyní nechtěl zabývat.   Loterijní společnost Sazka, v níž je ČSTV majoritním akcionářem, má problémy kvůli vysokým splátkám za výstavbu pražské O2 areny držitelům dluhopisů. Příjmy, které od Sazky dostávají sportovní organizace, proto klesají a v roce 2009 se dostaly na 179 milionů korun. V pondělí podal na loterijní firmu insolvenční návrh podnikatel Radovan Vítek, který skoupil pohledávky za Sazkou v hodnotě 1,5 miliardy korun.   smr jo ura gi  