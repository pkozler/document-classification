 Maďaři chtějí do tří let vytvořit až 300.000 pracovních míst  --------------------    Ke zpravodajství: FOTO/aktuality   --------------------    Budapešť 14. ledna (ČTK) - Maďarská vláda je připravena obnovit v zemi hospodářský růst a vytvořit nová pracovní místa. Řekl to dnes premiér Viktor Orbán, když představoval takzvaný Nový Széchenyiho plán. Ten je pojmenovaný po maďarském reformátorovi z 19. století Istvánovi Széchenyim a mimo jiné předpokládá, že v Maďarsku do roku 2014 vznikne 300.000 nových pracovních příležitostí a investuje se až sedm bilionů forintů (přes šest miliard Kč).   Orbán záměry kabinetu představoval na ekonomickém fóru a podle maďarské tiskové agentury MTI například řekl, že cílem vlády je v příštích deseti letech reorganizovat fungování země. Orbán počítá s tím, že některé záměry se mohou setkat s odporem, na což je ale připraven.   "V roce 2011 se rozhodne, jak bude vypadat celé příští desetiletí," řekl premiér. "Pokud to s reorganizací země myslíme opravdu vážně, nemůžeme si dovolit nechat se odradit neshodami. Každou důležitou bitvu je třeba někdy vybojovat," dodal.   Podle premiéra musí vláda zajistit snížení státních výdajů, ale přitom se pokusit zvýšit příjmy. Spíše než o úsporná opatření jde ale podle něj o celkovou reorganizaci ekonomiky. Orbán také zopakoval, že do deseti let by v Maďarsku mělo vzniknout milion pracovních míst. Maďarsko má přitom kolem deseti milionů obyvatel.   Pokud vzniknou další malé a střední podniky a bude se jim dařit, bude podle Orbána Maďarsko silnější, úspěšnější a šťastnější. Premiér už tento týden oznámil několik změn ve fiskální politice, jejichž cílem je podpořit důvěryhodnost ekonomiky. O reformě výdajové stránky rozpočtu má být podle něj rozhodnuto do 15. února.   spr vju  