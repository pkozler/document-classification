 Rašelinová jezírka na Rejvízu dnes otevřel pastýř Gill  --------------------    Ke zpravodajství: ilustrační FOTO ve Fotobance  ID foto:  F201008140224901 ,  FO00100373    --------------------    Rejvíz (Jesenicko) 21. května (ČTK) - S květinovými věnci na hlavách probudily dnes v Rejvízu na Jesenicku děti z Česka i Polska z hlubokého spánku pastýře Gilla. Bájná postava se vynořila z mechových jezírek a obrovským dřevěným klíčem jezírka slavnostně odemkla. Do průvodu, který vyvolával pastýře, se zapojila až tisícovka lidí. I letos slavnost doprovodil jarmark a taneční a hudební vystoupení.   Z jezírek vystoupil pastýř Gill tradičně s holí v ruce, s mošničkou přes rameno a v dlouhé kazajce s kapucí. Do bájné postavy, která má úctyhodných 700 let, se letos znovu převtělil téměř sedmdesátiletý Břetislav Medek z Rejvízu. "Pastýřem jsem už sedm let. Plnovous jsem míval umělý, ale letos jsem si vystačil s vlastním," pochlubil se ČTK. V mošně prý nosíval při probouzení i slepici, letos se rozhodl pro krajíc chleba se sádlem.   "Tradice je tady už hodně vžitá, dokonce mám i pojmenovanou chalupu jako Gillova chalupa. Na zahradě mám i sochu pastýře. Problémy s vtělením do postavy nemám, mám to už zažité," dodal s úsměvem.   Akce se koná od roku 2004 a každoročně na ni zamíří lidé z celého okolí i z Polska. Letos jich podle pořadatelů přijelo na 1500. "Znamená to pro nás symbolické zahájení turistické sezony. Je to i prezentace místních hoteliérů a poskytovatelů služeb. Je to setkání všech, kteří na Rejvíz rádi jezdí," řekl dnes ČTK Stanislav Turek ze Spolku pro rozvoj Rejvízu.   Pastýř Gill podle pověstí vyháněl na pastvu ovce a kozy místních obyvatel. Za odměnu dostával namazané chleby se sádlem. Když jednou dostal chléb suchý, ve zlosti ho rozdupal. Pohněval si tak vládce Praděda, který jej kvůli tomu zahnal do rašelinišť.   Na Rejvízu jsou dvě mechová jezírka; veřejnosti je však přístupné pouze jedno z nich. Jezírko má hloubku tři metry a pod ním je uloženo šest metrů aktivní rašeliny. V celém okolí Rejvízu zabírají rašeliniště 270 hektarů. Druhé, nepřístupné jezírko je obklopeno původní vegetací.   Alena Petrželová vsj  