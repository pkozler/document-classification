 Karlovy Vary budou nakupovat elektřinu od firmy Centropol Energy  Karlovy Vary 12. května (ČTK) - Karlovy Vary začnou už od letoška nakupovat takzvanou silovou elektřinu od společnosti Centropol Energy z Ústí nad Labem. Kontrakt s ní uzavřou na dva roky a za toto období mají zaplatit kolem 42,8 milionu korun. Nového dodavatele elektřiny zvolilo město ve výběrovém řízení, uvedl primátorův náměstek Jiří Kotek (Alternativa).   Tendr na dodavatele silové elektřiny pro město i jeho organizace, jichž je celkem 22, byl úspěšný napodruhé. Kvůli úpravám v legislativě musel magistrát výběrové řízení zopakovat, aby zadávací podmínky i výsledky odpovídaly normám, poznamenal Kotek. "Nakonec jsme vybírali ze tří uchazečů o zakázku. Dosud jsme nakupovali u ČEZ Distribuce," uvedl Kotek.   Změnou dodavatele ušetří město podle Kotka zhruba deset milionů korun. Nová smlouva má být podepsána co nejdříve, podotkl náměstek. Karlovy Vary zvažovaly také jinou možnost, jak nakupovat elektřinu. Pokud by tendr nesplnil očekávání města, přicházel v úvahu nákup elektřiny na burze. Město proto mělo vybraného specialistu, jenž by obchody zprostředkovával.   Centropol Energy s obratem kolem dvou miliard korun expanduje a každý měsíc podepisuje až 17.000 nových smluv, což z něj může během léta udělat největšího dodavatele energie po ČEZ, od něhož získává nejvíc zákazníků. Letos se čeká, že k alternativním dodavatelům zamíří až 500.000 klientů. Firma se v poslední době už několikrát dostala do střetů se svými konkurenty, s nimiž se navzájem obviňuje z nekalých praktik při získávání nových zákazníků.   vlm snm  