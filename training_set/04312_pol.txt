 KLDR bude do pěti let podle Gatese pro USA možnou hrozbou  --------------------    Ke zpravodajství: FOTO/aktuality   Nově jsme přidali 3. až 5. odstavec s citací Gatese a podrobnostmi k raketovému arzenálu KLDR a 9. až 11. odstavec s pokračováním Gatesovy východoasijské cesty a backgroundem.   --------------------    Peking 11. ledna (ČTK) - Severní Korea bude do pěti let představovat pro Spojené státy hrozbu, pokud komunistická diktatura nebude pod kontrolou. Na tiskové konferenci v Pekingu to dnes podle agentury AP prohlásil americký ministr obrany Robert Gates, který je na návštěvě Číny.   Gates v souvislosti s hrozbou zmínil severokorejský vývoj mezikontinentálních balistických raket a snahy Pchjongjangu rozšířit kapacitu nukleárních zbraní. Zmíněné tiskové konference se zúčastnil také čínský prezident Chu Ťin-tchao.   "Myslím, že Severní Korea vyvine do té doby mezikontinentální balistickou střelu," citovala agentura Reuters amerického ministra obrany. "Věřím, že jich ale budou mít velmi omezený počet," dodal.   KLDR v současné době disponuje 800 balistickými střelami a více než tisícovkou raket různého doletu. Zároveň prodala střely i technologii do zámoří, předním kupcem se stal Írán, připomněl Reuters.   Severokorejské rakety středního doletu mohou zasáhnout cíle vzdálené až 3000 kilometrů, to znamená hrozbu nejen pro Jižní Koreu, ale také pro Japonsko a americkou základnu na ostrově Guam.   Gates rovněž prohlásil, že jihokorejská trpělivost pro chování KLDR slábne. Pro Pchjongjang nyní podle něj nastal čas, aby ukázal, že je připraven dohodnout se se svým jižním sousedem. Z očekávaných dohod uvedl moratoria na testování raket a jaderných zbraní.   Napětí mezi oběma Korejemi je nejhorší za dlouhá léta a vyvolaly je ozbrojené akce KLDR, především listopadové ostřelování jihokorejského ostrova, při němž přišli o život čtyři Jihokorejci. Ještě předtím, loni v březnu ve stejné oblasti poblíž námořní hranice torpédo potopilo jihokorejskou fregatu, na níž zahynulo 46 námořníků. I tento útok vyšetřování připsalo Severní Koreji, ta to však popírá.   Gates také připomněl, že Čína sehrála prospěšnou roli při zmírňování napětí v oblasti. Dodal, že KLDR bude důležitým tématem washingtonské schůzky čínského prezidenta a jeho amerického protějšku Baracka Obamy. Setkání je naplánováno na příští týden.   Očekává se, že Obama bude na svého čínského partnera naléhat, aby Peking vyvinul na Pchjongjangu větší nátlak. Čína je totiž hlavním diplomatickým a ekonomickým spojencem KLDR.   Čína doposud volila mírný tón a znesvářené strany vyzývala k rozumnému řešení. Zároveň vyslovila vážné obavy nad společnými manévry jihokorejské a americké armády, které byly odpovědí na severokorejské ostřelování ostrova a potopení fregaty.   Gates z Číny pokračuje do Jižní Koreje a do Japonska. Oba tyto státy se angažují v pozastavených rozhovorech, které mají přimět Pchjongjang vzdát se jaderných zbraní.   zpt hej  