 Dívka zemřela na následky zranění z nehody na Znojemsku  Těšetice (Znojemsko) 4. ledna (ČTK) - Osmnáctiletá dívka zemřela v noci na dnešek na následky zranění, které utržila při dopravní nehodě, jež se stala v pondělí odpoledne mezi obcemi Těšetice a Suchohrdly u Znojma. Dvacetiletý řidič Citroenu Saxo tam patrně v důsledku rychlé jízdy nezvládl řízení vozu, vjel do protisměru, kde se srazil se Škodou Felicií. Zahynula dívka, která cestovala v citroenu. Řidiči obou vozů utrpěli zranění, řekla ČTK mluvčí policie Lenka Drahokoupilová.   Záchranáři přepravili dívku z místa neštěstí vrtulníkem do nemocnice v Brně-Bohunicích, kde ale přes všechno úsilí lékařů o záchranu jejího života svým zraněním podlehla.   Silnice u Těšetic byla po kolizi na tři hodiny uzavřena. Škody dosud nebyly vyčísleny. Po přesné příčině nehody dále pátrají dopravní policisté. Zranění řidiči jsou mimo ohrožení života.   Kolize je na Znojemsku první letošní dopravní nehodu s úmrtím. Loni přišlo v regionu při dopravních nehodách o život celkem pět lidí, dodala mluvčí.   vtk snm  