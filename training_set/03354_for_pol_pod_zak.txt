 Z pětice sporných bodů boje proti korupci panuje shoda na čtyřech  Praha 18. ledna (ČTK) - Vláda by se ve středu měla vrátit k balíčku protikorupčních opatření, který schválila na prvním lednovém zasedání s výjimkou pěti sporných bodů. Formulaci čtyř z nich už podle ministra vnitra Radka Johna (VV) pracovní skupina, ve které zasedl spolu s ministrem spravedlnosti Jiřím Pospíšilem (ODS) a šéfem financí Miroslavem Kalouskem (TOP 09), našla. John ČTK řekl, že věří v dohodu i nad posledním bodem, odmítl ale upřesnit, o který jde.   Právní experti budou o věci jednat ještě dnes odpoledne, potvrdil ČTK zdroj z ministerstva spravedlnosti. Protikorupční strategie připravovaná Johnovým úřadem je neuralgickým místem koaliční spolupráce, VV jejím naplněním podmiňují své setrvání v kabinetu.     Po mediální přestřelce v prvních dnech nového roku mezi ODS a Věcmi veřejnými vláda strategii obsahující víc než pět desítek úkolů přijala 5. ledna. John tehdy řekl, že obecná shoda panuje i na pěti zbývajících bodech, je ale třeba je formulačně doladit.   Upřesněna měla být do středy možnost podat žalobu na obchodní smlouvu uzavřenou mezi obcí, městem či krajem a soukromým subjektem. Konkretizovat měli ministři také problematiku daňového odčerpávání majetku z nelegitimních zdrojů. Podle informací ČTK z kuloárů by měl být stále nevyjasněn jeden z těchto dvou bodů.   Trojice ministrů tak už zřejmě rozpracovala návrhy Národní ekonomické rady vlády (NERV) a platformy pro veřejné zakázky při Americké obchodní komoře tak, aby se promítly do zákona o veřejných zakázkách. Zpřesněn měl být také institut spolupracujícího obviněného. Premiér Petr Nečas i John už před dvěma týdny zdůraznili, že panuje shoda, že v této věci může rozhodovat pouze soud. "V tomto případě by soud konstatoval vinu obviněného, měl by možnost mu případně neuložit trest," vysvětlil Nečas. Tři členové vlády měli vymyslet cestu, jak mechanismus uvést v praxi.   Posledním nejasným bodem strategie byl centrální registr bankovních účtů, který by policii usnadnil hledání důkazů. Významná část vlády na minulém zasedání podle Nečase dala najevo, že by nebylo správné jej zavést. John tehdy připustil, že nejde o protikorupční opatření, ale jen o ulehčení práce policie. Proto měla pracovní skupina zvážit "všechna pro a proti".      rem har mkv  