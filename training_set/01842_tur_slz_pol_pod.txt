 Mikroregion Modré hory v sobotu zprovozní infostránky pro turisty  Velké Pavlovice (Břeclavsko) 18. května (ČTK) - Vinařský mikroregion Modré Hory na Břeclavsku v sobotu spouští nový elektronický informační systém, jehož prostřednictvím bude informovat turisty o možnostech ubytování, stravování či otevřených vinných sklípcích. Investici do systému ve výši 4,4 milionu korun získal mikroregion z fondů EU. ČTK o tom informoval projektový manažer Svazku obcí Modré Hory Přemysl Pálka.   Spuštění informačního systému včetně zprovoznění info stánků v každé z obcí mikroregionu se podle něj napojí na víkendovou turistickou akci Májové putování po Modrých Horách.   Do mikroregionu patří Velké Pavlovice, Němčičky, Bořetice, Kobylí a Vrbice. Z místní vinné produkce je známé především červené víno, například Frankovka, Modrý Portugal nebo Svatovavřinecké.   "Každá z pěti obcí získá v rámci tohoto projektu jeden venkovní informační kiosek, kde návštěvníci města mohou načerpat aktuální informace o službách včetně aktuálních společenských akcí," řekl před časem velkopavlovický starosta Pavel Procházka.   Pro obce na okraji Jihomoravského kraje je vinařská turistika, v posledních letech navázaná i na cykloturistiku, podstatným zdrojem příjmů. Uživí se díky ní nejen místní vinaři a restauratéři, ale i provozovatelé ubytoven.   lab snm  