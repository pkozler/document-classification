 Tenistka Kurnikovová bude Američanům pomáhat hubnout  --------------------    Ke zpravodajství: FOTO ve Fotobance  ID foto:  P201011230212701 ,  P201011210457901    Ve druhé větě 3. odstavce jsme opravili chybné "v dvouhře" na správné "v čtyřhře".   --------------------    Los Angeles 30. května (ČTK) - Tenistka Anna Kurnikovová bude vystupovat jako trenérka v americké televizní soutěži, v níž půjde o úspěšné hubnutí. Televize NBC oznámila, že tenistka bude na obrazovkách od září.   Kurnikovová se narodila v Rusku, teď má americké občanství a žije v Miami. Je prý velkou fanynkou pořadů The Biggest Loser, v nichž se účastníci snaží za pomoci diety a cvičení zlikvidovat přebytečné kilogramy.   "Je to pro mne jako pro bývalou profesionální tenistku a trenérku s licencí úžasná příležitost podělit se s americkými domácnostmi o své nadšení pro udržení kondice," sdělila Kurnikovová v prohlášení.   Producent reality show na NBC Paul Telegdy si myslí, že Kurnikovová bude pro mnohé soutěžící výbornou motivací a příkladem pro získání kondice a zdraví.   Kurnikovová začala hrát tenisové turnaje v osmi letech a v patnácti vstoupila do světa velkých soutěží na turnaji US Open. V letech 1999 a 2002 vyhrála grandslamové trofeje v čtyřhře s Martinou Hingisovou. Jejím největším úspěchem je osmé místo mezi nejlepšími hráčkami světa. V singlu žádný turnaj nevyhrála. Věnuje se komerčním záležitostem, například modelingu. Známá je taky vztahem se zpěvákem Enriquem Iglesiasem.   sva kš  