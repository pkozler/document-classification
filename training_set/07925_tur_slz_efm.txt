 Novým ředitelem Lázní Luhačovice je šéf svazu lázní Eduard Bláha  --------------------    Ke zpravodajství: AUDIO   --------------------    Luhačovice (Zlínsko) 24. května (ČTK) - Novým generálním ředitelem společnosti Lázně Luhačovice je ode dneška prezident Svazu léčebných lázní ČR a generální ředitel Léčebných lázní Jáchymov Eduard Bláha. ČTK to řekl dosavadní generální ředitel a předseda představenstva podniku Josef Krůžela. Ten v čele Lázní Luhačovice stál takřka 20 let.   Nástupem Bláhy do Luhačovic se západočeské a moravské lázně více propojily. Lázně Luhačovice se loni staly majitelem jáchymovských lázní za 700 milionů korun. Majitel Lázní Luhačovice je podnikatel Martin Burda.   "Moje vize je velmi jednoduchá - představa kontinuálního rozvíjení Lázní Luhačovice tak, jak se to dělo dosud. Rozhodně nikdo, a to je vzkaz pro zaměstnance a hosty lázní, nemůže čekat zemětřesení, kterého se zaměstnanci mnohdy v takové chvíli bojí. Určitě nic takového nemám v úmyslu," řekl ČTK Bláha. Zároveň dodal, že služby, které jsou pro hosty dobré, bude podnik dále zlepšovat.   V pondělí valná hromada zvolila Bláhu místopředsedou představenstva společnosti. Předsedkyní se stala Eva Kropová, dosavadní místopředsedkyně. Krůžela se nově stal předsedou dozorčí rady podniku, bude také ředitelem obecně prospěšné společnosti Lázní Luhačovice Lázeňská kolonáda Luhačovice, která připravuje projekt na revitalizaci celého prostoru.   Z vrcholného vedení podniku Krůžela odchází po takřka 20 letech. Za svůj největší úspěch považuje změnu lázní z původně státního podniku na současnou prosperující akciovou společnost. "Za důležité považuji i změnu struktury klientely. Dnes tady máme více jak polovinu hostů, kteří si hradí své pobyty ze svých prostředků. A s tím souvisí i změna ve vědomí našich zaměstnanců, kteří museli změnit uvažování z dřívějšího státně-podnikového. Museli si uvědomit, že v tržní ekonomice je akciová společnost o něčem jiném - klíčovým faktorem jsou hosté a jejich spokojenost ...," poznamenal Krůžela.   Krůžela za úspěch považuje i přesvědčení správní rady podniku, aby vytvořený zisk lázně znovu investovaly do ubytovacích kapacit, vzdělávání lidí a zvyšování kvality služeb. "To jsou faktory, které nám pomohly ustát bez jakýchkoliv velkých vnitřních otřesů například krizové období, které bylo," dodal Krůžela.   Do Lázní Luhačovice Krůžela nastoupil jako náměstek státního podniku Lázní Luhačovice s úkolem pomoci podnik zprivatizovat. "Kuponová privatizace skončila v roce 1992. Pak přišli představitelé investičních fondů a požádali mě, abych do příští valné hromady tady zajistil vedení podniku. Tehdy mi řekli, že si mezi tím najdou ředitele. No, a trvalo to až do roku 2011," doplnil s úsměvem Krůžela.   Lázně Luhačovice loni ubytovaly ve svých hotelech a penzionech zhruba 28.400 hostů. Je to přibližně stejně jako v roce 2009. Podniku vzrostl počet tuzemských klientů, kteří přijíždějí na krátkodobé relaxační a wellness pobyty. Počet zahraničních hostů a klientů zdravotních pojišťoven ale klesl.   slu mol  