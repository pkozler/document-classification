 Postřelený na opavském hřbitově: Mám život vzhůru nohama  --------------------    Ke zpravodajství: FOTO/aktuality; AUDIO; VIDEO   --------------------    Ostrava 19. ledna (ČTK) - Život vzhůru nohama má podle svých slov bývalý zaměstnanec pohřební služby Tomáš Sopúch. Loni v lednu jej jeden z klientů na opavském hřbitově kvůli údajné krádeži v bytě nebožtíka postřelil. "Hodně mě pošpinili. Tvrdili, že jsem zločinec, že jsem byl odsouzený. Objevilo se i to, že hraju automaty. Nic z toho nebyla pravda. Dosud se nikdo za to ani neomluvil," řekl ČTK mladík, kterému Tomáš Kukol prostřelil obě nohy. Kukol dnes stanul před soudem.   Následky jeho činu Sopúch pociťuje dodnes. "Noha bolí. Chodit můžu normálně. Mám ale poškozený nerv. Dostávám křeče, když dlouho sedím nebo dřepím. Kdysi jsem dělal pokrývače. To už dnes nemůžu," svěřil se otec dvou dětí.   Dodal, že se na celou událost snaží zapomenout. O střelbě mluví jen nerad. "Nejdřív jsem si myslel, že to je policie," dodal. Když zazněly výstřely a ucítil bolest, pomalu se loučil se životem. "Myslel jsem, že umřu. Kdyby mě někam odvlekli, asi bych vykrvácel," míní. Útočníkům se mu ale podařilo vysmeknout a schoval se v útrobách kanceláří pohřební služby.   Kukol Sopúcha napadal kvůli pomstě. Motivem byla údajná krádež peněz zemřelého otce střelce. Z bytu tělo nebožtíka odvážel právě Sopúch. Rodina později přišla s tím, že se z pokoje ztratily otcovy životní úspory. Krádež vyšetřovala i policie. Podezření se ale nepotvrdilo. "Nic jsem neukradl. Sám jsem jim navrhoval, že půjdeme na policii," hájil se dnes před soudem postřelený muž.   Obžalovaný, který před soudem stanul i se svým komplicem Hynkem Ignátem, se dnes během hlavního líčení za způsobení zranění Sopúchovi omluvil. Během své výpovědi ale uvedl, že si na okolnosti střelby nepamatuje. Vysvětluje to tím, že byl pod vlivem opiátů. Podobně se k procesu postavil i Ignát. Ten zase tvrdí, že byl silně opilý.   Celá událost se stala několik dní po pohřbu otce obžalovaného Kukola. V dopoledních hodinách 27. ledna 2010 Kukol a Ignát napadli Sopúcha v areálu opavského hřbitova. Ignát muže spoutal a Kukol střílel z nelegálně držené zbraně. Napadenému prostřelil stehno jedné a lýtko druhé nohy.   David Moravec sap  