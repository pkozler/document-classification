 Po zmizení emisních povolenek z českého účtu EU zastavila obchody  Upravili jsme začátek, doplnili a upravili 3. a 4.. odstavec, rozšířili o 5., 6. a 7. odstavec s dalšími informacemi a výroky.   --------------------    Praha/Brusel 19. ledna (ČTK) - Zmizení emisních povolenek z účtu českého obchodníka v hodnotě milionů eur a uzavření českého a dalších národních registrů dnes prakticky zastavilo obchodování na celém evropském trhu emisí. Evropská komise po zprávách z Česka pozastavila nejméně na týden většinu transakcí v Systému obchodování s emisemi (ETS) a stejný krok učinil i francouzský trh BlueNext. Po zprávě o incidentu v Česku své národní registry uzavřelo Řecko, Estonsko a Polsko a o den dříve už byl kvůli útoků hackerů uzavřen rakouský registr.   Z účtu českého obchodníka s povolenkami Blackstone Global Venture zmizelo 470.000 emisních povolenek, které byly podle zástupce firmy nelegálně převedeny do Estonska. Český registr emisních povolenek OTE byl kvůli tomu uzavřen a operátor ve spolupráci s napadenou firmou záležitost vyšetřuje.   "Považujeme je za ukradené," řekl agentuře Reuters ke zmizení povolenek zástupce Blackstone Global Ventures Daniel Butler. "Víme, že nejdříve byly povolenky převedeny do Estonska. Pak už žádné další informace nemáme," dodal. Cena povolenky na tunu oxidu uhličitého (CO2) dnes byla kolem 14,50 eura, takže hodnota zřejmě ukradených povolenek činila téměř sedm milionů eur (170 milionů Kč).   Evropská komise v podvečer sdělila, že většinu obchodů na ETS nejméně do 26. ledna pozastavuje a povoleno bude jen přidělování a odevzdávání povolenek. V systému se obchodují na celoevropské úrovni vládami vydávané povolenky na emise oxidu uhličitého, který podle převládající vědecké teorie přispívá ke globálnímu oteplování. Pokud je producenti emisí nespotřebují, mohou je prodat těm, které potřebují emise zvýšit.   K 17. hodině SEČ uzavřel na neurčito obchodování i francouzský promptní trh s emisemi BlueNext. Reagoval tím na požadavky na zásah po informacích o bezpečnostních hrozbách.   "Všichni obchodníci z trhu odešli. To je vážné," řekl Reuters jeden z obchodníků. Incident dál snižuje už tak silně narušenou pověst trhu s emisemi. Ten se v posledních dvou letech stal rejdištěm série podvodů jako prodeje použitých povolenek, internetových léček typu phishingu a podvodů s daněmi z přidané hodnoty.   Nová vlna potíží přišla pro trh v minulých měsících, kdy začalo docházet k hackerským útokům a krádežím. Rumunský registr například v listopadu zjistil zmizení 1,6 milionu emisních povolenek švýcarského výrobce cementu Holcim. Seznam povolenek ztracených české firmě podle Reuters ukazuje, že asi 13.100 povolenek má sériová čísla shodná s čísly zmizelých povolenek Holcimu.   Zmizení povolenek z účtu české firmy vyšlo najevo den poté, co byl uzavřen rakouský registr obchodování s emisními povolenkami kvůli útoku hackerů. Podle zástupce správy rejstříku emisních povolenek OTE Miroslava Řehoře se neoprávněné manipulace s povolenkami Blackstone Global Ventures podobají problémům rakouského registru.   "Dnes ráno kolem osmé hodiny jsme dostali od držitele účtu reklamaci, že včera (v úterý) na jeho účtu proběhla transakce bez jeho vědomí," sdělil ČTK Řehoř. OTE pak registr uzavřel. "Opravdu došlo k nějakému nestandardnímu zásahu do dat registru. Nyní nelze v registru provádět žádné operace," dodal Řehoř.   Správce registru o problému informoval Evropskou komisi a další zodpovědné orgány a pracovníci registru nyní vyšetřují okolnosti manipulace s povolenkami. "Snažíme se zjistit, jak bylo tu transakci možné provést," řekl Řehoř. Pak bude podle něj nutné systém zabezpečit, aby se problém nemohl opakovat. Registr by tak mohl být mimo provoz několik dní.   hp lko vju mha  