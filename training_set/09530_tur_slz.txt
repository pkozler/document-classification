 AČCKA: Počet dovolených Čechů mírně klesl na deset milionů  --------------------    Ke zpravodajství: GRAFIKA   --------------------    Praha 4. května (ČTK) - Češi v loňském roce absolvovali více než deset milionů dovolených, což však představuje meziroční pokles o tři procenta. Z toho bylo 5,87 milionu dovolených v tuzemsku, meziročně o procento méně, počet dovolených v zahraničí klesl o šest procent na 4,32 milionu. ČTK to dnes sdělil mluvčí Asociace českých cestovních kanceláří a agentur (AČCKA) Tomio Okamura. Nejpopulárnější destinací bylo opět Chorvatsko.   Češi loni uskutečnili 1,53 milionu dovolených letecky, což je meziroční nárůst o osm procent. Okamura poznamenal, že Češi v současnosti 15 procent všech svých dovolených absolvují letecky, přičemž v případě jen samotných zahraničních dovolených se letecká dovolená podílí více než třetinou.   V roce 2010 Češi absolvovali 6,64 milionu dovolených osobním automobilem, meziročně o dvě procenta více. Naopak počet dovolených, na které Češi jeli autobusem, se snížil o 19 procent na 1,28 milionu. Vlakem na dovolenou loni jelo o dvě procenta méně Čechů, bylo jich celkem 685.000. Na kole či pěšky dovolenou absolvovalo 58.000 Čechů.   CK loni prodaly 2,23 milionu zájezdů, meziročně o sedm procent více, uvedl Okamura. Češi trávili celkově méně dovolených, prudce ale narostl nákup dovolené u CK. Doplnil, že počet CK v ČR meziročně narostl na současných 1420, jen za první čtvrtletí letošního roku přibylo 26 cestovních kanceláří.   Podle údajů České národní banky čeští turisté loni utratili za cesty do zahraničí 77,6 miliardy korun, meziročně o procento více. "Podařilo se tak zvrátit negativní trend poklesu útrat z krizového roku 2009 a je tak zřejmé, že krize v cestovním ruchu již pomalu pomíjí. Češi sice ještě celkově tolik necestují, avšak ti, co cestují do zahraničí, tak více utrácí," uvedl Okamura.     Žebříček nejpopulárnějších českých dovolenkových destinací za rok 2010   (v závorce počet osob) :       1.  Chorvatsko - 687.000     2.  Slovensko - 604.000     3.  Itálie - 593.000     4.  Řecko - 367.000     5.  Egypt - 308.000     6.  Rakousko - 237.000     7.  Turecko - 196.000     8.  Francie - 156.000     9.  Spojené království - 145.000     10.  Španělsko - 126.000     11.  Maďarsko - 117.000     12.  Německo - 107.000     13.  Bulharsko - 99.000     14.  Tunisko - 85.000     pozn.: dovolenou se počítají pouze pobyty o čtyřech a více přenocováních   Zdroj: AČCKA, ČSÚ   jap mha  