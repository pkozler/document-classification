 Smog nad Ústeckým krajem se rozpouští, stav regulace ale trvá  Zprávu jsme aktualizovali v celém rozsahu včetně tabulky.   --------------------    Ústí nad Labem 1. ledna (ČTK) - Smogová vrstva nad Ústeckým krajem se již téměř rozpustila. Novoroční ráno přivítala Podkrušnohorská pánev stále ještě přikrytá smogem, v 15:00 již limitní hodnoty pro celodenní průměr překračovala jen měřící stanice v Ústí nad Labem-město. Měření v 16:00 ukázala podlimitní koncentrace v celém kraji. Stav regulace ale stále trvá.   Obyvatelé Ústeckého kraje po půlnoci špatnému ovzduší krátkodobě ještě přitížili, škodlivé částečky z ohňostrojů se kvůli smogu ve městech hůře rozptylují v ovzduší. Podle Martina Nováka z ústecké pobočky Českého hydrometeorologického ústavu (ČHMÚ) zvlášť pro děti může být pobyt venku v takových podmínkách škodlivý. "Může to mít negativní dopad i na imunitní systém," dodal meteorolog.     Na většině měřicích stanicích ČHMÚ klesla již koncentrace prachu pod hranici povolených hodnot. Stav regulace omezující největší znečišťovatele zatím trvá. "Vyhláška je nastavená setrvačně, musíme počkat, až budou hodnoty nízké nejméně po 24 hodin," vysvětlil Novák. Stav regulace bude podle něj možné zrušit až v neděli večer, pokud se budou rozptylové podmínky stále zlepšovat.   Ústecký kraj trápí především koncentrace větších částic polétavého prachu PM10, pro nějž je povolen denní limit 50 mikrogramů na metr krychlový. Tuto okamžitou hranici nepřekračuje žádná z měřících stanic, nejvíc naměřila v Tušimicích (18 mikrogramů).   Stav regulace se může zrušit, pokud čtyřiadvacetihodinový průměr nepřekročí na žádné z měřicích stanic povolený limit více než trojnásobně po 24 hodin. Tyto hodnoty nejdéle překračovala měření v Ústí nad Labem-městě, kde hodnoty dosahovaly v 15:00 ještě 159 mikrogramů. Podle měření v 16:00 ale i zde klesla koncentrace na přípustnou hladinu.   Nejhorší koncentrace prachových částic byla v pátek na Mostecku, především v jeho části na úpatí Krušných hor. Měřicí stanice v Lomu u Mostu zaznamenala odpoledne okamžitou koncentraci 665 mikrogramů na metr krychlový, což je zřejmě krajský rekord letošní zimy.     Smogová situace v kraji (limit pro 24hodinovou koncentraci polétavého prachu je 50 mikrogramů na metr krychlový, regulace se vyhlašuje při trojnásobku)       stanice  24h koncentrace polétavého prachu v v mikrogramech na metr krychlový, sobota 16:00  24h koncentrace polétavého prachu v v mikrogramech na metr krychlový, pátek 14:00     Chomutov  31,2  149,8     Děčín  101,2  127,0     Krupka  14,0  285,3     Lom  66,2  286,6     Litoměřice  118,6  113,8     Most  42,4  136,3     Rudolice v Horách  6,7  5,2     Teplice  92,7  267,1     Tušimice  20,4  94,0     Ústí n. Labem - Kočkov  43,1  172,0     Ústí n. Labem - město  149,4  170,8       zdroj: ČHMÚ   van jpt  