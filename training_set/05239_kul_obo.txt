 Obraz Vyprávění pohádky se na aukci vyšplhal z 36.000 na 1,8 mil.  Praha 21. května (ČTK) - Senzací dnešní aukce společnosti Dorotheum se stal obraz Vyprávění pohádky od italského malíře Alessandra Milesiho, z vyvolávací ceny 36.000 korun se jeho konečná hodnota vyšplhala na 1,8 milionu. Naopak Zátiší s ovocem od českého kubisty Emila Filly dnes v pražském hotelu Marriot svého kupce nenašlo. ČTK to sdělil David Laňka, který aukční společnost zastupuje.   "Potvrdil se trend, že lidé dávají přednost méně známým autorům, protože je zde předpoklad mnohonásobného pozdějšího zhodnocení," konstatoval Laňka s tím, že o Vyprávění pohádky měli zájem zejména Italové. Milesi totiž není v Česku příliš známý, v Itálii je však prý malíř žijící na přelomu 19. a 20 století velmi oblíbený.   Nejdráže prodaným obrazem se pak stali Milenci slovenského malíře Miluláše Galandy, z 800.000 korun se dostal až na 2,3 milionu bez aukční přirážky. Obraz se dostal do dražby ze sbírky moravského etnografa Antonína Václavíka, zájem byl také o další slovenské umělce z této sbírky, například Zátiší od Ľudovíta Fully bylo prodáno za vyvolávací cenu 1,2 milionu.   Nového majitele ale nenašlo Zátiší s ovocem od Emila Filly z roku 1930, které šlo do aukce s vyvolávací cenou dva miliony korun. Kromě Filly se v dražbě objevily také malby od Antonína Slavíčka, Václava Brožíka nebo Václava Špály. V nabídce byly i fotografie od mistra české fotografie Josefa Sudka nebo od Jana Saudka. Milovníci starožitností zase na aukčním seznamu našli sakrální sochy, šperky za stovky tisíc korun nebo starožitný nábytek, včetně například barokního sekretáře v orientálním stylu z konce 18. století.   kli mal  