 Ceny ropy smazaly ranní nárůst a klesly o tři dolary za barel  Londýn 11. května (ČTK) - Výkyvy světových cen ropy tento týden pokračují. Dnes ropa smazala ranní nárůst a výrazně zlevnila, když se pozornost trhu přesunula k náznakům z Číny, že se její ekonomický růst možná ochlazuje. K poklesu cen přispěly i vyšší zásoby ropy v USA.   Cena severomořské ropy Brent klesla o 3,03 dolaru na 114,60 USD za barel, když během dne vystoupala až na 118,43 USD. Americká lehká ropa oslabila o tři dolary na 100,88 USD.   Inflace v Číně za duben klesla na 5,3 procenta a další data včetně průmyslové výroby a úvěrů pak naznačila, že by se druhá největší ekonomika světa mohla ochlazovat. Analytici ale také připomínají, že výrazně rostou maloobchodní tržby a produkce.   Zásoby ropy ve Spojených státech za minulý týden vzrostly o 3,78 milionu barelů, uvedla dnešní zpráva amerického úřadu pro informace o trhu s energiemi. Analytici předpokládali, že se ropné rezervy zvýšily jen o 1,4 milionu barelů.   Někteří analytici naznačují, že pokles cen vyvolaly krátkodobé realizace zisků a technické signály k prodejním příkazům. Mike Witter ze Société Générale předpokládá, že trh bude po smíšených makroekonomických číslech z USA, Evropy a Číny z posledních dvou týdnů nadále rozkolísaný, napsala agentura Reuters.     Ceny ropy v dolarech za barel (asi 159 litrů) v 16:44 SELČ:     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  114,60  117,63     New York - Nymex  WTI  červen  100,88  103,88     pok mha  