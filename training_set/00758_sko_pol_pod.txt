 Jednotné přijímačky v Pardubickém kraji splnily účel jen částečně  Opravili jsme ve druhé větě 2. odstavce chybné "Gymnázium v Moravské Třebové" na správné "Gymnázium v České Třebové".   --------------------    Pardubice 23. května (ČTK) - Jednotné přijímací zkoušky, které letos Pardubický kraj poprvé zavedl pro maturitní obory, splnily svůj účel jen částečně. Kraj chtěl tímto způsobem zvýšit úroveň studentů na gymnáziích a obchodních akademiích a přivést více dětí ke studiu na odborných, zvláště technických školách, a učilištích. V druhém kole přijímaček však školy výrazně snížily bodový limit pro přijetí, takže mnohé braly prakticky každého. To by se napříště mělo změnit, informovala ČTK mluvčí kraje Magdalena Navrátilová.   Letos si mohli ředitelé škol stanovovat bodovou hranici pro přijetí ve druhém a třetím kole sami. Gymnázium v České Třebové dokonce snížilo laťku na deset bodů, když jen za vysvědčení mohly dětí získat až 50 bodů. "Potvrzuje se, že míst v prvních ročnících středních škol je při klesajícím počtu dětí stále mnoho a školy se je snaží naplnit nezávisle na kvalitě uchazečů," uvedla krajská radní pro školství Jana Pernicová (ČSSD). Ve středu 15. června se chce sejít s řediteli různých typů škol, pro příští rok bude kraj jako zřizovatel stanovovat bodovou hranici po vzájemné dohodě i pro další kola přijímacích zkoušek.   Příliš se také nepodařilo nasměrovat děti na učební obory. Kvůli uvolněným pravidlům v dalších kolech přijímacích řízení zřejmě ještě klesne počet žáků v učilištích. Někteří ředitelé středních škol si nejspíše "přetáhnou" žáky z tříletých učňovských oborů na střední školy.   Otázkou je také stanovení bodové hranice pro jednotlivé typy škol. Obchodní akademie měly v prvním kole stejný limit jako čtyřletá gymnázia, mnoho žáků jej však nedosáhlo a školy se cítily poškozeny. Elitní školy si ale mohly prověřit skutečnou úroveň budoucích studentů.     Nepotvrdily se naopak obavy z toho, že přijímací zkoušky způsobí odliv žáků do jiných regionů. Okolní kraje totiž jednotná přijímací řízení nezavedly.   Pardubický kraj letos poprvé zavedl na svých středních školách jednotné přijímací řízení, jejich vypracováním pověřil společnost Scio. Povinné vstupní zkoušky akceptovali všichni ředitelé, částečnou výjimkou jsou jen elektrotechnická a chemická průmyslovka v Pardubicích, které je využívají pouze u některých oborů.   dos snm  