 Plzeňská práva musí do konce května sestavit zprávu pro komisi  --------------------    Ke zpravodajství: AUDIO   --------------------    Plzeň 6. května (ČTK) - Plzeňská práva musí do konce měsíce předložit akreditační komisi hodnotící zprávu, která detailně popíše rok práce fakulty po skandálech s nestandardním studiem. Komise ji projedná počátkem června. Pokud by fakulta neodstranila včas závažné nedostatky, hrozilo by jí přerušení akreditace. Součástí hodnotící zprávy bude nyní diskutovaná personální situace fakulty, popis kvalifikačního růstu pedagogů a výzkumné činnosti i rigorózní a doktorandské práce. ČTK to dnes řekla rektorka Západočeské univerzity Ilona Mauritzová.   Komise dala fakultě tento úkol v červnu 2010. Od zprávy se bude odvíjet také žádost o prodloužení akreditace magisterských i bakalářských oborů, kterou musí fakulta předložit do 31. října. Programy mají akreditaci do 1. června a července 2012. Žádost bude podle rektorky spisem se studijními plány, předměty a jejich sylaby, informacemi o výzkumné, tvůrčí a publikační činnosti fakulty.   "Ale už podle samohodnotící zprávy rozhodne komise o tom, zda jsou na fakultě standardní podmínky, což je velmi důležité," vysvětlila rektorka. Podle ní může akreditační komise při jednání o zprávě nařídit fakultě do určitého termínu doplnit některé kroky, doklady a informace. "Pokud by došla k zásadním nedostatkům, navrhla by ministerstvu školství přerušení akreditace na dobu, než by se nedostatky odstranily," uvedla. Fakulta ale dostane šanci vysvětlit je anebo odstranit.   "Uvidíme, jak se podaří připravit hodnotící zprávu, v níž bude popsaný skutečný stav fakulty," uvedla rektorka. Odpovědný je za ni děkan, který sám volí metodu zpracování. Před časem se hovořilo o komisi, která zatím nefunguje. Proto bude zřejmě sumarizovat informace z jednotlivých kateder. Ve zprávě musí být zhodnoceno, jak na tom fakulta je, jestli zabezpečí studium a má dostatek vyučujících. Dále popis dalšího kvalifikačního růstu pedagogů, výzkumné a tvůrčí činnosti a děkan musí ještě předložit ke kontrole rigorózní a doktorandské práce.   Kromě hodnotící zprávy budou nyní důležité první kroky nově zvoleného akademického senátu fakulty, který nastoupil 1. května. Sejde se poprvé 12. května a bude volit předsedu, místopředsedy, tajemníka a zvolí komise, které začnou pracovat. "Budou se hned zabývat hlavně rozpočtem, který by měli mít do konce května schválený," dodala rektorka. Podle ní tedy na fakultě vše běží, jak má, a ti, co měli výhrady, už je řekli a teď zřejmě čekají na kroky senátu.   Senát, který kromě rozpočtu volí děkana a schvaluje statut i strategii fakulty, vystřídal na tři další roky předchozí senát, kvůli jehož nedůsledné práci a kontrole vedení vypukla předloni v září největší česká aféra vysokého školství za posledních 20 let. Nový senát má dokončit reformu a zklidnit situaci na fakultě opředené skandály s rychlostudiem, podivným přijímacím řízením i zkouškami.   Podle Mauritzové je nyní na fakultě klid. Skutečné výpovědi podali "pouze" čtyři pedagogové a rektor má dalších osm dopisů, v nichž lidé požádali dohodou o skončení pracovního poměru. "Všichni prohlásili, že dokončí akademický rok. Ti, co chtějí odejít, to projednávají na katedrách," dodala rektorka.   Václav Prokš mol  