 První slůně narozené v Česku v ostravské zoo v noci uhynulo  --------------------    Ke zpravodajství: AUDIO; FOTO ve Fotobance; VIDEO; FOTO/aktuality  ID foto:  P201104290390301 ,  P201104290418801 ,  P201103160817201 ,  P201103110390701   Video:  http://multimedia.ctk.cz/cs/video/document/4806461/ostrava-prvni-slune-narozene-v-cesku-uhynulo    Zprávu jsme od 7. odstavce rozšířili.   --------------------    Ostrava 6. května (ČTK) - Slůně, které se jako první v Česku narodilo letos 11. března v ostravské zoologické zahradě, v noci na dnešek uhynulo. Bylo neduživé. ČTK o tom informovala mluvčí zoo Šárka Kalousková. Druhé slůně, které se narodilo o měsíc a den později, je v pořádku, rychle roste a vyvíjí se bez problémů.   Ředitel zahrady Petr Čolas v tiskové zprávě informoval, že stav sloního samečka se prudce zhoršil v 01:30. "Pohyboval se jen velmi málo a byl apatický. Přes operativní zásah přivolaného veterinárního lékaře se jeho stav nadále zhoršoval, mládě ztrácelo rovnováhu, těžce dýchalo. Přibližně v 04:30 mladě ulehlo a krátce po 05:30 uhynulo," popsal Čolas.   Odchov mláděte slona indického od začátku provázely problémy. Narodilo se zřejmě předčasně, vážilo velmi málo a vůbec nepřibíralo. Jeho matka Vishesh, která se podle informací na internetovém serveru ústecké zoo  www.choboti.cz  právě dnes dožívá 14 let, je prvorodička, a tak další problémy pramenily z její nezkušenosti.   "V ostatních zoo, kde se mládě narodilo předčasně, většinou do několika dnů uhynulo," uvedl ředitel. Připomněl, že slůně od počátku pilo od matky málo a po celou dobu ho ošetřovatelé dokrmovali mléčnou náhražkou. "To, že sameček nakonec proti všem předpokladům dokázal přežít téměř dva měsíce, má obrovský význam pro budoucnost. S nadsázkou tomuto slůněti (i všem lidem, kteří se o něj starali) patří pomník za to, že se zasloužili o vznik prvního funkčního, přirozeně se množícího sloního stáda v Česku," uvedl Čolas.   Je to podle něj nenahraditelná zkušenost pro pracovníky zahrady a hlavně pro Vishesh, která vzhledem ke svému věku může odchovat třeba ještě deset mláďat. Tato slonice se dosud neměla kde a jak naučit být dobrou sloní mámou, což se projevilo zejména v prvních dnech po porodu. "Za těch několik týdnů života mláděte se však její chování zcela zásadně změnilo - z chvílemi agresivní, zmatené, vylekané a úplně nezkušené samice se postupně stávala pečlivá a starostlivá máma," uvedl ředitel ostravské zoo.   Přesnou příčinu smrti mladého samečka by měla určit pitva. Čolas však už dříve naznačil, že sameček mohl mít nějakou vrozenou vadu či jiné problémy spojené s předčasným příchodem na svět.   Ředitel vyzdvihl práci ošetřovatelů, veterináře a dalších zaměstnanců zoo, kteří dnem i nocí trávili čas u slonů a snažili se malého samečka udržet při životě. "Neustále konzultovali možné postupy s kolegy ze zahraničních zoologických zahrad i dalších míst, kde mají zkušenosti s odchovem slůňat i s dokrmováním speciální náhražkou sloního mléka," uvedl Čolas.   Mluvčí zahrady informovala, že druhé sloní mládě, samička narozená 12. dubna, roste bez komplikací. "Samička prospívá. Je neustále v péči své mámy Johti, která se o ni příkladně stará. Samička pije mléko výhradně od své mámy," řekla Kalousková. Samičku se ošetřovatelům zatím nepodařilo zvážit. Odhadovali, že po porodu vážila asi 100 kilo, nyní už její váha zřejmě přesáhla 120 kilogramů. Zoo předpokládá, že jméno slůněti vybere významný sponzor.   Pavilon slonů zatím vzhledem k situaci zůstává zavřený. Návštěvníci zoo však zřejmě už brzy budou mít možnost vidět slůně buď ve venkovním výběhu, nebo ve sloninci, který by se mohl s určitým omezením otevřít. Hlavním důvodem jeho uzavření byl totiž špatný stav churavého samečka.   Kromě slůněte a slonic Vishesh a Johti obývají pavilon v ostravské zoo ještě dva dospělí sloni indičtí: padesátiletá Suseela a čtyřiadvacetiletý Calvin, který je otcem obou slůňat. Zoo Ostrava chová slony s přestávkami už od roku 1956. Moderní pavilon byl otevřen v roce 2004 a stál 85 milionů korun.   vpl jpt  