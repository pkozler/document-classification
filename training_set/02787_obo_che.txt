 Podíl nekvalitních PHM v prosinci prudce vzrostl na 13,9 pct  Praha 18. ledna (ČTK) - Podíl nekvalitních pohonných hmot zjištěných u tuzemských čerpacích stanic loni v prosinci prudce vzrostl z listopadových 5,9 procenta na 13,9 procenta, což je jedna z nejvyšších hodnot v historii kontrol automobilových paliv, které ČOI zahájila v roce 2001. Nedostatky inspekce v prosinci odhalila hlavně u speciálního paliva E85, na které se mimořádně zaměřila. ČTK to dnes sdělil mluvčí ČOI Tomáš Vozáb.   ČOI loni v prosinci odebrala celkem 151 vzorků pohonných hmot a nedostatky zjistila u 21 z nich. Z 18 vzorků paliva E85 nevyhovělo normám pro zimní období 15 vzorků. Palivo E85 se skládá z bioetanolu a Naturalu 95 a je určeno pouze uzpůsobeným automobilům. Na českém trhu lze nyní zakoupit speciální modely značek Škoda, Ford, Saab a Volvo, které spalují E85.   "Rozbory odebraných vzorků prokázaly (v prosinci) odchylky od jakostních norem také u tří vzorků motorové nafty, dvou vzorků automobilových benzinů a jednoho vzorku směsného paliva SMN 30," podotkl Vozáb. Inspektoři naopak prosinci nezjistili překročení horní přípustné hranice obsahu biosložek v pohonných hmotách.   V loňském roce ČOI odebrala celkem 1866 vzorků pohonných hmot a různé nedostatky zjistila v 148 z nich, tedy v necelých osmi procentech vzorků. V roce 2009 ČOI odhalila nedostatky u pěti procent ze všech kontrolovaných vzorků pohonných hmot.   ČOI letos na svých internetových stránkách  www.coi.cz  bude pravidelně zveřejňovat seznam čerpacích stanic, které pokutovala za prodej nekvalitních pohonných hmot. Za nezveřejňování čerpacích stanic se špatným benzinem a naftou ČOI dlouhodobě kritizovaly nevládní organizace.   beh lko vju  