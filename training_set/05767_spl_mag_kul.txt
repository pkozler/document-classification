 Mahenovo divadlo v Brně podruhé hostilo ples  --------------------    Ke zpravodajství: FOTO/aktuality   --------------------    Brno 15. ledna (ČTK) - Mahenovo divadlo v Brně se podruhé proměnilo v dějiště reprezentačního Plesu před oponou. Speciálně instalovaný parket dočasně spojil jeviště a hlediště historické budovy v jednu plochu. Zaplnily ji dámy v róbách a tanečníci ve smokinzích. Divadlo nabízelo více než 500 vstupenek k sezení u stolů i v lóžích. Prodaly se téměř všechny. Odhadem kolem devadesáti pěti procent, řekla ČTK Šárka Motalová z pořádajícího Národního divadla Brno.   Nejlevnější lístek na dnešní večer stál zájemce 2000 korun, nejdražší 7000. Mezi hosty plesu byli například herečka Barbora Munzarová a její partner Martin Trnavský nebo brněnský primátor Roman Onderka.   Na ples pořadatelé pozvali řadu známých osobností. Moderátorem byl stejně jako při loňské premiéře Marek Eben. Na parketu se do nedělních ranních hodin představí účastníci televizní taneční soutěže StarDance IV... když hvězdy tančí Monika Absolonová a Saša Rašilov.   Známá jména se postarala také o hudební program. Hvězdou letošního ročníku se měla stát operní pěvkyně Eva Urbanová. Ta ale onemocněla. Pořadatelé nakonec sehnali adekvátní náhradu. Na ples přijel zazpívat slovenský operní pěvec Miroslav Dvorský, bratr světově známého Petera, který byl hostem brněnského Plesu před oponou loni.   K dalším tahákům večera patřili německý zpěvák Lou Bega, celosvětově proslulý především díky hitu Mambo No. 5, popová zpěvačka známá z konce 80. let Sandra nebo Miro Žbirka. Operní orchestr vedl mexický dirigent José Areán.   Inspirace pro uspořádání plesu přišla do Brna z Vídně, kde je ples v opeře vrcholem společenské sezony. Pořadatelé chtějí vytvořit třetí vrchol trojúhelníku významných kulturně společenských akcí a zařadit se po bok vídeňského a bratislavského plesu v opeře.   Součástí večera je kromě kulturního programu a tance také charitativní aukce naplánovaná kolem půlnoci. Její výtěžek směřuje na projekt chráněného bydlení občanského sdružení Práh. Loni se mezi hosty vybralo 361.000 korun.   Filip Vrána kš    