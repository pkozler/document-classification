 Brněnskou přehradu čeká letos další čistění vody  Brno 26. ledna (ČTK) - Státní podnik Povodí Moravy počítá také letos s pracemi vedoucími k postupnému vyčištění Brněnské přehrady od dříve přemnožených sinic a řas. Řeka Svratka, která tvoří přítok do nádrže, bude v dubnu a květnu ošetřena síranem železitým, jenž by měl snížit množství fosforu ve vodě. Změní se rybí obsádka v přehradě. Počítá se s dalším využitím 15 speciálních věží. Jsou umístěny přímo v nádrži, aby provzdušňovaly dno a promíchávaly vodu. ČTK to dnes řekl ředitel podniku Radim Světlík. Na čištění nádrže se pracuje od roku 2004.   Brněnská přehrada patřila co do znečištění sinicemi k nejvíce zaneseným vodním dílům v zemi. Kvalita její vody se sice po náročných opatřeních zlepšuje, situace ale vyžaduje, aby se ve všech přijatých technických opatřeních pokračovalo.   Jedním z nich je ošetřování přítoku síranem železitým, který snižuje obsah fosforu. Právě ten vede ke znečištění přehrady a růstu sinic. Ročně v ní končí asi 34 tun fosforu. Toto množství by chtěli vodohospodáři snížit časem na polovinu. Nutné jsou ale také úpravy čistíren vod na horním toku Svratky. Neméně důležité je zlepšení péče o vodu v menších obcích, kde zatím nejsou.   Zlepšit stav vody může změna v množství a druhovém zastoupení ryb, které jsou v nádrži chovány. Snížit by se mělo množství bílých ryb - cejnů, cejnků a plotic. Naopak se počítá s vysazením většího množství dravých ryb, zejména štik.   Vodohospodáři mají také v plánu další těžbu sedimentů v částech vodního díla, kde se rozborem vody zjistí vyšší obsah sinic. Dalším řešením je případný sběr sinic z hladiny a ošetření odkrytých části dna vápenným hydrátem.   "Je nutné si uvědomit, že projekt čistění Brněnské přehrady nemá co do svého rozsahu a četných technických opatření v Evropě obdoby. Podrobný monitoring kvality vody nám časem ukáže, nakolik jsme byli úspěšní a jak pokračovat," řekla dnes ČTK vedoucí odboru životního prostředí jihomoravského krajského úřadu Anna Hubáčková. Kraj se společně se sousední Vysočinou, na níž je část horního povodí Svratky, domluvil na tom, že také tam budou přijata opatření ve snaze snížit množství fosforu ve vodě.   Boj se sinicemi v Brněnské přehradě přišel v uplynulých letech na desítky milionů korun. Nádrž byla vypuštěna, část sedimentů z ní odtěžena, byla čtyřikrát letecky vápněna. Loni v ní bylo nainstalováno 15 věží, které mísí vodu a provzdušňují ji. Bylo také opakovaně ošetřeno koryto řeky nad přehradou.   Vladimír Klepáč snm  