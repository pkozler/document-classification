 Mexiko potvrdilo, že při důlním neštěstí zahynulo všech 14 havířů  Mexiko 8. května (ČTK) - Mexičtí záchranáři dnes dopravili na povrch tělo posledního ze 14 horníků, které před pěti dny v uhelném dole na severu Mexika uvěznila exploze plynu. Mexická televize s odvoláním na ministerstvo práce oznámila, že neštěstí nikdo nepřežil.   Do záchranných prací ve městě San Juan de Sabinas se zapojili i chilští odborníci, které o to požádala mexická vláda. Šance na záchranu lidí zavalených po úterním výbuchu metanu však byla od počátku považovaná za minimální. Na povrchu se postupně ocitala jen těla bez známek života.   Především menší mexické šachty mají problémy se zajištěním pravidel bezpečnosti práce a jejich vedení se často vyhýbají kontrolám.   ank  