 V ČR neklesá objem odpadu na skládkách, v Evropě ano, spalují ho  Od 3. odst. dál jsme doplnili podrobnosti, do posledních odstavců jsme dodali background.   --------------------    Brno 24. května (ČTK) - Objem komunálního odpadu, který skončil na skládkách v Česku, od roku 2003 do roku 2009 neklesl. Stále jde zhruba o 70 procent odpadu. V západní Evropě ho přitom ze skládek ubývá, z větší části jej spalují. Na mezinárodním vodohospodářském a ekologickém veletrhu Watenvi, který dnes začal v Brně, to uvedl Jaromír Manhart z odboru odpadů ministerstva životního prostředí.   V Česku je podle něj v současnosti 179 skládek, v minulých letech jich bylo o něco méně, protože některé byly uzavřeny. "Objem odpadu, který končí na skládkách, je ovšem stabilní," dodal Manhart. Zhruba 30 procent odpadu, který neskončí na skládkách, je podle něj materiálově nebo energeticky využit.   Podle něj není pravděpodobné, že by se poměr odpadu, který skončí na skládkách, v roce 2010 změnil. Statistiky za loňských rok se ale zatím ještě zpracovávají.   V Česku podle něj fungují tři spalovny komunálního odpadu a 24 spaloven nebezpečných odpadů. Další spalovny by měly vyrůst například v Karviné nebo Chotíkově na Plzeňsku.   V porovnání se zeměmi střední a východní Evropy si prý Česko, co do nakládání s odpady, nestojí špatně. Má prý dost spaloven a skládek. Ovšem v porovnání se státy západní Evropy zaostává v tom ohledu, že tam se většina odpadů spaluje. Nejlépe je na tom Švýcarsko, kde připadá na sedm milionů obyvatel 38 spaloven komunálního odpadu a kde od roku 2000 už prý nefunguje žádná skládka.   Skládkování by v Česku měl omezit připravovaný zákon o odpadech, který by měl platit od roku 2014. Ministerstvo chce například zvednout poplatky těm, kteří na skládku přivezou odpad. V současnosti se za tunu odpadu platí základní poplatek 500 korun, tento poplatek by měl po roce 2014 stoupnout na 2000 Kč. Podle ministerstva by se příjem díky těmto poplatkům mohl zvýšit až na 6,5 miliardy korun za rok. Podle Manharta se přesto situace v Česku tak rychle nezmění. "Bez skládek se ještě neobjedeme tak pět až šest let," uvedl.   Podle statistik z EU vyprodukovali Češi v roce 2008 sice nejméně komunálního odpadu na obyvatele, zato výrazně zaostávali právě v recyklaci odpadu. Jeden obyvatel Evropské unie v průměru za rok 2008 vytvořil 524 kilogramů komunálního odpadu, přičemž v Česku to bylo 306 kilogramů, což bylo vůbec nejméně z 27 členských států unie.   Češi ale podle Eurostatu recyklují minimum odpadu. Méně odpadu - jedno procento - recyklují jen v Rumunsku a v Bulharsku, kde podle evropského statistického úřadu recyklaci vůbec neznají a veškerý odpad končí na skládkách.   Evropská unie nicméně požaduje po členských státech, aby skládkování odpadů radikálně omezily. Chtěla, aby se materiálové využití komunálních odpadů zvýšilo nejméně na 50 procent do roku 2010. To se ale Česku s největší pravděpodobností nepodaří splnit.   Veletrh Watenvi se koná na brněnském výstavišti. Představuje se na něm téměř 200 vystavovatelů ze 13 zemí, organizátoři čekají návštěvnost kolem 8000 lidí. Veletrh končí ve čtvrtek.   lab mol  