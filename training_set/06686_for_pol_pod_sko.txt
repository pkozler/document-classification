 Vláda asi odmítne senátní návrh na zrušení státních maturit  Praha 18. ledna (ČTK) - Vláda nejspíš odmítne senátní návrh na zrušení projektu státních maturit, který inicioval senátor opoziční ČSSD Marcel Chládek. Pokud by byl projekt zastaven, bylo by podle  předkládací zprávy  předsedy Legislativní rady vlády Jiřího Pospíšila (ODS) ohroženo vlastní zabezpečení i provedení letošních maturit, které mají začít v dubnu. Vláda se bude návrhem zabývat ve středu, hlavní slovo bude mít až sněmovna.   Ministerstvo školství poukázalo na to, že návrh mu neumožňuje včas vydat vyhlášku, která by umožnila provedení maturit podle původních pravidel. Senát přitom sněmovnu požádal o to, aby návrh projednala ve zkráceném režimu. I v případě souhlasu dolní komory by ale normu musel ještě znovu projednat Senát a posoudit prezident. Chládek před měsícem uvedl, že střední školy by zvládly připravit studenty na dosavadní typ maturity, pokud by byl model státních maturit zrušen v lednu.   Ministerstvu se nelíbí ani navrhované zmocnění vydat prováděcí předpis k organizaci maturit. V něm by totiž mělo stanovit mimo jiné počet zkoušek, případně jejich druh a počet zkušeních předmětů, což ovšem přísluší jen zákonu. Ministerstvo poukázalo také na to, že v případě zrušení státních maturit by stát musel ze svého uhradit náklady na přípravu nových maturit, které byly dosud financovány z prostředků Evropské unie.   Zrušení projektu Chládek navrhl kvůli tomu, že jej považuje za značně předražený, netransparentní a nepřipravený. Podle senátora hrozí, že se studenti stanou obětí nezodpovědného provizoria ministra školství Josefa Dobeše (VV). Chládek poznamenal, že při loňské generální zkoušce na státní maturitu bylo chybně opraveno 12.000 testů, "což jednoznačně hovoří o nepřipravenosti tohoto projektu".   Senátor také uvedl, že maturitu nanečisto nezvládl každý třetí student a podle Centra pro zjišťování výsledků vzdělávání (CERMAT) ostrou "zkoušku dospělosti" nesloží pětina studentů. Dobeš po skončení generálky nicméně řekl, že měla hladký průběh. Do termínu ostrých maturit chce odstranit některé administrativní složitosti.   Příprava zkoušek stála od roku 2000 celkem 342 milionů korun, do příštího roku se zvýší o dalších 285 milionů korun. Provoz bude ročně stát čtvrt miliardy. Původně měly státní maturity začít v roce 2008, poté v roce 2010. Předloni kvůli jejich údajné nepřipravenosti vyšlo do ulic na 7000 studentů, nové zkoušky byly odloženy na letošní jaro.   mhm mkv  