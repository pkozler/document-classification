 Na Novojičínsku má vyrůst outletové centrum se 130 obchody  Praha 13. května (ČTK) - V České republice se plánuje stavba dalšího velkého outletového centra, které má tentokrát vyrůst poblíž Hladkých Životic na Novojičínsku. Komplex nazvaný Designer Outlet Village Moravia je projektován pro takřka 130 outletových obchodů. ČTK dnes informaci získala z databáze posuzování vlivu staveb na životní prostředí EIA. Nyní v Česku fungují pouze dvě velká outletová centra, která nabízejí značkové oděvy starších kolekcí s výraznými slevami.   Projekt Designer Outlet Village Moravia připravila firma Euro Mall Event. Outletové centrum má tvar podkovy a jeho celková zastavěná plocha bude činit 23.380 metrů čtverečních. Stavba je plánována na dvě etapy, přičemž první má být dokončena na začátku roku 2013 a druhá do konce roku 2014. Součástí areálu budou také provozovny s občerstvením a dětská hřiště.   Lidé nyní mohou v Česku navštívit outletová centra Freeport v Hatích u Znojma a Fashion Arena v Praze-Štěrboholích. Fashion Arena byla jako zatím poslední tuzemské outletové centrum otevřena na podzim 2007 a má nyní zhruba stovku obchodů. V Česku byly oznámeny další projekty, jejich stavba ale nabrala značné zpoždění. Patří mezi ně pražské outletové centrum Galleria Moda, které mělo být podle původního harmonogramu otevřeno poblíž Ruzyně již na jaře 2008, avšak nakonec skončilo v konkurzu a stále zeje prázdnotou.   Výrazný skluz má také stavba outletového centra za zhruba dvě miliardy korun u Lokte na 66. kilometru dálnice D1, která měla být dokončena na jaře 2008. Developerská společnost Devo Group ale termín několikrát posunula. "Stavební činnost bude opět zahájena na počátku roku 2012. Outletové centrum pak developer plánuje otevřít ke konci roku 2012," uvedla firma na internetových stránkách věnovaných tomuto projektu.   Stavba dalších outletových center je plánována. Na severu Čech by měl vzniknout zřejmě největší tuzemský outlet. Projekt pod názvem Centrum obchodních služeb Knínice chystá u dálnice D8 nedaleko Ústí nad Labem stavební a inženýrská firma Unives.   První outletová centra vznikla v 80. letech v USA, kde se tímto způsobem značkoví výrobci zbavovali přebytků a uvolňovali místo novým sezonním kolekcím. Outlety se poté rozšířily do Británie, v polovině 90. let byly už ve většině evropských zemí. Nyní je v Evropě přes 120 center, nejvíce ve Francii, Itálii a Británii. Výrobci světových značek do nich přesouvají také neuskutečněné exporty, obchodní vzorky i část zboží druhé jakosti. ČR podle odborníků zatím zaostává za západní Evropou či Polskem, kde jsou outletové komplexy rozšířenější.   beh vju  