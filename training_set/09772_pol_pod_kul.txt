 Kino Centrum v Havířově se příští týden začne opravovat  Havířov (Karvinsko) 27. ledna (ČTK) - Kino Centrum v Havířově na Karvinsku se příští týden začne opravovat. Po přestavbě bude mít zcela novou podobu, bude v něm velký kinosál a DVD kinokavárna. ČTK o tom informovala mluvčí Havířova Jana Pondělíčková. Uvedla, že rekonstrukce začne 1. února, opravené kino by se mělo otvírat na podzim 2012.   Kino Centrum funguje podle Pondělíčkové od roku 1967 bez jakýchkoli oprav. "Současný stav kina již nesplňuje náročná kritéria komfortu pro diváka, proto jsme se rozhodli kino rekonstruovat," uvedl primátor Zdeněk Osmanczyk. Dodal, že v DVD kavárně uvidí diváci filmy na plazmových obrazovkách, ve druhém podlaží bude výstavní síň a galerie a v suterénu klub.   Během opravy se budou v Havířově filmy promítat pouze v kině Úsvit. Mluvčí uvedla, že kino Centrum čeká i rekonstrukce vzduchotechniky a elektroinstalace, výměna oken, střechy a také oprava fasády. Celkové náklady přestavby kina Havířov odhaduje na 124 milionů korun. Pondělíčková uvedla, že 46,6 milionu získá město z evropských fondů. Michal Sobek z Regionální rady Moravskoslezsko, která evropské peníze v kraji rozděluje, uvedl, že Havířov už získal evropské dotace na výstavbu sportovní haly, rekonstrukci dvou tělocvičen, regeneraci náměstí U Severky a rekonstrukci odpočinkové zóny Na Nábřeží.   vpl snm  