 Tenistka Kuzněcovová se chce po zranění znovu tenisem bavit  --------------------    Ke zpravodajství: FOTO/aktuality   --------------------    Melbourne 19. ledna (ČTK) - Dvojnásobná grandslamová vítězka Světlana Kuzněcovová loni ukončila sezonu předčasně kvůli zraněnému ramenu a letos doufá, že se znovu bude tenisem bavit. V Melbourne už postoupila do třetího kola Australian Open, kde v boji o osmifinále vyzve Belgičanku Justine Heninovou.   "Nebyly to prázdniny," odpověděla Kuzněcovová po výhře v druhém kole nad Nizozemkou Arantxou Rusovou na otázku, jakou měla před turnajem přípravu. "Neudělala jsem si volno a nepřijela jsem do Austrálie koukat na tučňáky."   Vítězka US Open 2004 a Roland Garros 2009 už vážně dodala, že trénovala s maximální snahou se vrátit na bývalé pozice. "Cítím, že hraji lépe, takže zatím můžu být se sebou spokojená," řekla Kuzněcovová, před třemi lety světová dvojka.   Na Australian Open je pětadvacetiletá Ruska nasazená jako třiadvacítka. "První, co mě napadne, když se řekne třiadvacet, je Michael Jordan," jmenovala Kuzněcovová bývalého slavného basketbalistu, který celou kariéru nosil dres s číslem 23.   Loňský propad v žebříčku na aktuální 26. místo přičetla Kuzněcovová únavě. Na okruhu WTA začíná už jedenáctou sezonu. "Cestuji od šestnácti let a kodrcání po světě unavuje, ale už se zase cítím dobře," řekla tenistka.   smr gi  