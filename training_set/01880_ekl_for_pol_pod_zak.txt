 Právo: TOP 09 a Starostové chtějí zdvojnásobit poplatek za odpad  Praha 4. května (ČTK) - Skupina poslanců TOP 09 a Starostové navrhla, aby se poplatek za komunální odpad od příštího roku zvýšil o sto procent, tedy z 500 na tisíc korun. Novelu zákona o místních poplatcích už poslali do sněmovny. Píše to dnešní Právo. Zvýšení částky předkladatelé odůvodňují stejně jako u ostatních poplatků tím, že od roku 2002 nebyla valorizována. Opozice zákon zřejmě nepodpoří.   "Obce dlouhodobě doplácejí na likvidaci odpadů, a proto navrhujeme, aby se objem prostředků zvýšil," řekla Právu spoluautorka novely Helena Langšádlová.   Poplatek má dvě složky. První, která dosahuje 250 korun ročně, by měla zůstat stejná, druhou stanovují obce na základě skutečných nákladů na sběr a svoz netříděného odpadu. Ta se má zvýšit ze současných 250 korun až na 750 korun ročně.   Předkladatelé však upozornili, že obce poplatky vůbec zvyšovat nemusejí, protože by se jejich placení mělo rozšířit například na cizince s dlouhodobým pobytem v ČR nebo na vlastníky takzvaných apartmánů, které často slouží k rekreaci či k pronájmu, avšak nikdo v nich není trvale přihlášen. "Při rozšíření počtu poplatníků může v některých obcích dojít i ke snížení poplatku," uvedli předkladatelé.   "Nejde o zvýšení poplatku za odvoz odpadu, ale je to zvýšení limitu, které mohou obce od svých občanů vybírat," uvedl šéf klubu TOP 09 a Starostů Petr Gazdík.   Podle Langšádlové koalice debatu o výši poplatků ještě neuzavřela, poslankyně však prý věří, že se shodnou.   Šéf klubu KSČM Pavel Kováčik i první místopředseda ČSSD Michal Hašek však listu řekli, že jejich strany novelu nepodpoří. Podle Kováčika jsou i jiné metody, jak by si obce mohly pomoci, například zefektivnění svozu odpadu nebo tlak na firmy, aby poskytovaly službu levněji.     vit    