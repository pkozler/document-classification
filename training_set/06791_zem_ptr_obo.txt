 Schodek agrárního obchodu v prvním čtvrtletí vzrostl na 8 mld.  Praha 17. května (ČTK) - Agrární zahraniční obchod skončil v prvním čtvrtletí schodkem ve výši osmi miliard korun, meziročně stoupl o čtyři procenta. Ve srovnání s prvním čtvrtletím 2010 rostl dovoz i vývoz, vyplývá z údajů, které ČTK poskytl Zemědělský svaz ČR. Čísla vycházejí z celní statistiky Českého statistického úřadu (ČSÚ).   Do Česka bylo v prvních třech měsících roku dovezeno zemědělských produktů, potravin, nápojů a tabákových výrobků za 37 miliard korun, vývoz stejného zboží ze země dosáhl hodnoty 29 miliard.   Nejvyššího schodku (2,8 miliardy korun) dosáhl obchod s masem a droby, přesto se jeho bilance meziročně mírně zlepšila. Více než dvoumiliardovým deficitem skončilo také obchodování se zeleninou a ovocem a ořechy.   Naopak přebytek ve výši více než dvou miliard korun zaznamenal obchod s obilovinami, zejména díky téměř třímiliardové hodnotě vyvezeného obilí. Kladným výsledkem ve výši přes 1,2 miliardy skončil obchod s mlékem, masem a vejci. Téměř jedné miliardy dosáhl přebytek obchodu s živými zvířaty. Záporný výsledek mělo v prvním čtvrtletí 16, kladný osm z celkem 24 kategorií výrobků řazených mezi agrární produkty.   Schodek agrárního zahraničního obchodu České republiky se podle v únoru zveřejněných výsledků loni meziročně prohloubil o 1,6 miliardy na 33,6 miliardy korun a byl tak druhý nejvyšší v historii. Vývoz zemědělských produktů a potravin vzrostl o více než pět miliard korun. Dovezeno bylo zboží za rekordních 140,6 miliardy Kč.   Agrární saldo je záporné nepřetržitě od roku 1993, do té doby bylo kladné. Nejhorší bylo v roce 2006, zemědělsko-potravinářský zahraniční obchod České republiky tehdy skončil s deficitem více než 34 miliard korun. Předloňský schodek dle zpřesněných údajů mírně přesáhl 32 miliard Kč.       Agrární zahraniční obchod ČR za 1. čtvrtletí 2011         Agrární zahraniční obchod ČR za 1.čtvrtletí 2011 (v tis. Kč)          CN  Komoditní agregace   Vývoz  Dovoz  Saldo     1  Živá zvířata   1 362 996  389 247  973 749     2  Maso a droby   1 191 065  4 001 591  -2 810 526     3  Ryby, korýši   400 274  660 504  -260 230     4  Mléko, vejce, med   4 096 370  2 861 424  1 234 946     5  Ostatní živočišné produkty   183 596  400 354  -216 758     6  Živé rostliny   89 001  916 493  -827 492     7  Zelenina   743 940  3 236 877  -2 492 937     8  Ovoce, ořechy   646 203  2 840 830  -2 194 627     9  Káva, čaj   435 397  1 134 364  -698 967     10  Obiloviny   2 984 269  860 195  2 124 074     11  Mlýnské výrobky, slad, škrob   744 624  352 949  391 675     12  Olejnatá semena a plody   1 355 496  1 102 598  252 898     13  Výtažky a šťávy   215 901  180 567  35 334     14  Rostlinné pletací materiály   2 293  15 384  -13 091     15  Tuky a oleje   1 149 694  1 619 507  -469 813     16  Přípravky z masa a ryb   878 879  1 206 442  -327 563     17  Cukr a cukrovinky   1 535 293  1 004 948  530 345     18  Kakao a čokoláda   965 628  1 804 072  -838 444     19  Přípravky z obilí   1 733 639  2 318 668  -585 029     20  Přípravky ze zeleniny a ovoce   596 219  1 521 559  -925 340     21  Potravinářské přípravky   2 175 203  2 833 610  -658 407     22  Nápoje a lihoviny   2 077 771  2 515 194  -437 423     23  Zbytky a odpadky, krmiva   1 564 897  2 160 934  -596 037     24  Tabák a výrobky   1 876 282  1 092 331  783 951      CELKEM AGRÁRNÍ ZAHR. OBCHOD   29 004 930  37 030 642  -8 025 712       Zdroj: Celní statistika dle webu ČSÚ k 12.5.2011. ČSÚ data průběžně zpřesňuje.     mjr vju  