 Hrad Lichnice uvítá první víkend v únoru táborníky  Lichnice (Chrudimsko) 20. ledna (ČTK) - První únorový víkend se na hrad Lichnice na Chrudimsku sjedou nocležníci, aby tam přenocovali. Tradici zimního táboření udržují už 38. rokem. ČTK to řekla průvodkyně hradu Ivana Matyková.   "Je to akce pro otužilé lidi, kteří se nebojí přezimovat v zimě. Většinou přijíždějí skalní příznivci, kteří dřív holdovali trampu. Mladí lidé by se dali spočítat na prstech jedné ruky," řekla Matyková.   Na hrad se mohou přijet podívat i návštěvníci, kteří stráví noc doma v teple. Od 10:00 si vyslechnou povídání o historii hradu, nahlédnou do sklepení, kde zimují netopýři, a děti si například mohou zastřílet z luku.   "Ve sklepení zimuje obvykle šest druhů netopýrů, nejčastěji vrápenec malý a netopýr černý. Příchozí se také budou moct ohřát u ohně a určitě se bude hrát na kytaru. Táborníci zůstanou až do druhého dne, kdy ráno poklidí a zapíší se do pamětní knihy," řekla Motyková.   Některé ročníky nocují účastníci zimního táboření na sněhu, jindy sníh chybí. Teploty ale pravidelně klesají hluboko pod bod mrazu. Na jubilejní 35. ročník se na Lichnici sešlo okolo 70 táborníků, jiné roky bývala účast slabší.   Lucie Jelínková dr  