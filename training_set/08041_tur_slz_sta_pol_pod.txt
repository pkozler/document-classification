 Hotel Slavia ve Svitavách chtějí dva investoři koupit společně  Svitavy 6. června (ČTK) - O zchátralý hotel Slavia ve Svitavách se zajímají dva investoři a chtějí jej koupit společně za 11,4 milionu korun. Původně se zajímali o nemovitost každý zvlášť. Zastupitelé o návrhu rozhodnou 26. června. ČTK o tom dnes informovala mluvčí města Zuzana Pustinová.   O hotel, který čítá tři historické budovy na centrálním náměstí, mají zájem svitavská realitní kancelář Mouřenín a pardubická firma Finex Investment. Obě společnosti se zavazují do tří let vybudovat a zkolaudovat hotel s kapacitou nejméně 20 lůžek a restauraci.   Neakceptují ale předkupní právo města koupit hotel zpět a případné sankce, pokud nestihnou stavbu dokončit včas. Snižuje se tím podle nich rating projektu a banky jim půjčí jen za vyšší úroky. Společnosti svoji důvěryhodnost vůči radnici dokládají investicemi do nemovitostí ve městě i to, že své plány vždycky splnily.   Smluvní podmínky zastupitelé zpřísnili v květnu, například zvýšili sankci na 2,28 milionu korun místo původní desetiny prodejní ceny. Město už v minulosti s prodejem hotelu pochybilo. Před sedmi lety jej koupil koupil italský podnikatel Claudio Leo Personnettaz za tři miliony korun. Zboural zadní trakt, ale z jeho dalších plánů sešlo, i když tvrdil, že ve Svitavách investuje 300 milionů korun.   S podnikatelem se město dohodlo, že hotel odkoupí zpět za 11,4 milionu korun. Částku zaplatí od nových kupců. Společnost Finex Investment v lednu podala nabídku, později od záměru ustoupila a po čase se znovu radnici přihlásila. Mezitím projevila také zájem realitní kancelář Mouřenín.   jlc mol  