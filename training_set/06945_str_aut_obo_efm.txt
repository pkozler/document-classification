 Americká automobilka GM loni zvýšila prodej v Číně o 29 procent  Peking 4. ledna (ČTK) - Největší americká automobilka General Motors v loňském roce zvýšila svůj prodej v Číně o zhruba 29 procent na 2,35 milionu vozů. Oznámila to dnes firma. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   Čína předloni díky silnému růstu prodeje vystřídala Spojené státy na pozici největšího automobilového trhu světa. Od loňského prvního pololetí je Čína největším trhem i pro samotnou GM. Přední světové automobilky se snaží expanzí v Číně kompenzovat pokles poptávky na rozvinutých trzích.   Automobilka GM se loni po více než roce vrátila na burzu. Firma získala prodejem svých akcií 23,1 miliardy dolarů (434 miliard Kč). Její primární nabídka akcií (IPO) se tak stala největší na světě. Malý podíl v GM v rámci IPO koupila rovněž největší čínská automobilka SAIC Motor. Ta je hlavním partnerem GM v Číně, kde firmy provozují několik společných podniků.   GM předloni v červenci opustila bankrotový režim a v rámci rozsáhlé restrukturalizace zahrnující prodej některých značek se mění v menší a pružnější podnik.   pmh vju      