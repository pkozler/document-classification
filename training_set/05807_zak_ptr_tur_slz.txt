 Čtyři ruští průvodci se v Turecku otrávili pančovaným alkoholem  Ankara 6. června (ČTK) - Čtyři ruští turističtí průvodci se otrávili pančovaným alkoholem, který jim byl podáván na palubě jachty, na níž koncem května podnikali okružní jízdu podél tureckých břehů. Přiotráveno a hospitalizováno bylo také dalších asi 30 ze 120 průvodců, kteří se akce účastnili. Oznámila to dnes agentura AFP.   Poslední obětí se stal osmadvacetiletý muž, který zemřel v pondělí v nemocnici v Denizli v jižním Turecku. Už minulý týden zemřely tři jeho kolegyně - jedna rovněž v Turecku a další dvě v Moskvě, kam byly převezeny.   Podle tureckého tisku, na nějž se AFP odvolává, byla whisky, kterou průvodci na palubě konzumovali, pančována metylalkoholem.   pz sva  