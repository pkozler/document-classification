 Na Vysočině hladiny stoupají, na Sázavě a Trnavě platí pohotovost  Zprávu jsme aktualizovali k 18:00. Změnili jsme titulek.   --------------------    Jihlava 14. ledna (ČTK) - Hladiny řek na Vysočině stále stoupají, Na Sázavě ve Žďáru nad Sázavou a Trnavě v Červené Řečici na Pelhřimovsku platí druhý stupeň povodňové aktivity vyžadující pohotovost. Bdělost je k 18:00 na dalších 14 místech v kraji. Během noci lze očekávat další zvýšení průtoků, není vyloučeno ani dosažení dalších druhých stupňů a lokálně i třetích stupňů povodňové aktivity, znamenajících ohrožení. V průběhu noci a soboty by měly řeky kulminovat. ČTK to řekl Jaroslav Mikyna z krajského oddělení vodního hospodářství.   Stav bdělosti byl v 18:00 na říčce Šlapance v Mírovce a také na Doubravě v Bílku na Havlíčkobrodsku, na Sázavě ve Světlé nad Sázavou a Chlístově, Jihlavě v Bransouzích, Jihlavě a Ptáčově, Balince v Balinách, Svratce v Dalečíně a Borovnici, na Oslavě v Dolních Borech, Mostišti a Nesměři a na Fryšávce v Jimramově.   Další vývoj bude záležet na celkovém úhrnu srážek, které se zatím vyskytují spíš proměnlivě. "Přeháňky nejsou srážkově příliš významné, ale protože půda je vodou nasycená, průtoky v řekách se poměrně rychle zvyšují," řekl Mikyna. Vzestup průtoků je pomalejší v jižní části kraje, kde byly srážky méně vydatné. Na severu Vysočiny hladiny stoupají rychleji.   První polovina noci by na Vysočině měla být beze srážek, ve druhé polovině noci by měly místy spadnout v úhrnu asi dva milimetry.   bjr jpt      