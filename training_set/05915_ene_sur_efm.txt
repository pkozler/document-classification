 OKD loni mírně stouply tržby za prodej uhlí na 33,16 miliardy Kč  Brno 4. května (ČTK) - Těžební společnosti OKD (Ostravsko-karvinské doly) loni stouply tržby za prodej uhlí z vlastní produkce podle předběžných výsledků na 33,16 miliardy korun. Na odborné konferenci v Brně to dnes řekl ředitel pro rozvoj a strategii OKD Ján Fabián. Nárůst činí zhruba sedm miliard oproti roku 2009, kdy tržby za prodej uhlí z vlastní produkce OKD činily 26,34 miliardy korun.   Celkem OKD v roce 2010 vytěžilo 11,443 milionu tun uhlí, což bylo meziročně o 442.000 tun více. Letos společnost podle svých předchozích vyjádření opět předpokládá těžbu kolem 11 milionů tun uhlí.   Loňské hospodářské výsledky OKD zatím nezveřejnily. Měly by však být lepší než v roce 2009, kdy firmě výrazně klesl čistý zisk o 85 procent na 1,48 miliardy Kč. Například loňská EBITDA (hrubý provozní zisk) mateřské NWR z těžby uhlí se zvýšila o 95 procent, z 224 milionů na 440 milionů eur (z 5,5 miliardy Kč na 10,7 miliardy Kč).   OKD je jedinou firmou ČR, která těží černé uhlí. Svůj potenciál těžby odhaduje na 206 milionů tun uhlí. V minulých letech podle Fabiána investovala do nových technologií, které přinesou vyšší efektivitu těžby. Vytěžitelné zásoby dávají firmě 18 až 20 let perspektivy podnikání v těžbě.   OKD má 13.700 vlastních zaměstnanců. Pro firmu pracují další téměř 4000 lidí z dodavatelských firem. Těží ve čtyřech dolech na Karvinsku a Frýdecko-Místecku. Vlastníkem je nizozemská společnost NWR, kterou z přibližně 63,6 procenta ovládá investiční společnost BXR Mining B.V. spoluvlastněná finančníkem Zdeňkem Bakalou, zhruba třetina akcií NWR je volně obchodovatelná na burze.   OKD dodává na trh energetické uhlí a koksovantelné uhlí. U energetického uhlí jde podle Fabiána 49 procent produkce na export.   vrn mol  