 Google v Česku ve vyhledávání poprvé předstihl jedničku Seznam.cz  Ve druhém odstavci druhé větě jsme opravili chybný název Zoznam.sk správným Firmy.cz   --------------------    Praha 11. ledna (ČTK) - Americký internetový vyhledávač Google poprvé překonal v podílu na českém trhu Seznam.cz. Jeho souhrnný podíl ve vyhledávání na českých serverech, bez ohledu na geografický původ uživatelů, vystoupal v lednu na téměř 51 procent, což je o 14 procentních bodů více než před rokem. Seznam má nyní kolem 49 procent proti téměř 60 procentům před rokem. Seznam nadále před Googlem vede ve vyhledávání mezi pouze českými uživateli. Vyplývá to z údajů statistiky Toplist. Ta měří počet kliknutí, která odesílají jednotlivé vyhledávače na české weby.   Podíl Google zahrnuje nejen přístupy z jeho domovské stránky v ČR, na Slovensku nebo z globální stránky, ale i z ostatních webů, které využívají jeho vyhledávání, tedy například ze stránek Centrum Holdings. Podobně do čísel Seznamu se započítává i podíl Firmy.cz nebo Zboží.cz. Podíly na trhu měří i další aplikace, například Navrcholu.cz, její lednové údaje využívající jinou metodologii ale zatím nejsou k dispozici.   "Jedná se o chybnou interpretaci statistik Toplistů, kdy je navíc třeba zohlednit součet tří jazykových mutací," uvedla mluvčí Seznamu Veronika Rozumková. Pokud by se podle mluvčí vzaly pouze přístupy českých uživatelů přes vyhledávače podle Toplistu, byl by podíl Seznamu téměř 58 procent a Google 42 procent. Tyto údaje ale naopak nezahrnují přístupy českých uživatelů z vyhledávačů na zahraniční weby.   Podle internetového odborníka Daniela Dočekala jsou zatím výsledky velmi těsné, navíc Toplist měří jen omezený vzorek českého internetu. "Google dlouhodobě míří vzhůru a rozhodně Seznam, co se podílu ve vyhledávání týče, dříve nebo později předstihne, pokud se tomu tak už opravdu nestalo. Bohužel dokud NetMonitor bude odmítat přizpůsobit metodiku realitě a měřit opravdu český internet, tak bude vše jenom ve fázi dohadů," dodal.   Česko je první ze skupiny pěti zemí, kde Google musel bojovat o postavení jedničky internetového vyhledávání a předstihl dominantního domácího hráče. Americký gigant oficiálně vstoupil na český trh v září 2006. Tehdy měl podíl kolem 15 procent. Jedničkou na trhu není Google v Rusku, Japonsku, Číně a Koreji.   "Věříme, že jde o kombinaci dvou faktorů. Na jedné straně k tomu přispěl organický růst uživatelské báze, za nímž stojí neustálý vývoj, zlepšení a inovace ve vyhledávaní. Na straně druhé pak vzdělávací reklamní kampaň v offline mediích, jež nám umožnila oslovit i dříve méně dostupné uživatele. Je to ale jen další milník, na straně uživatelů i firem nás čeká ještě hodně práce," řekl ČTK marketingový ředitel českého Googlu Luděk Motyčka.   Google, který po svém vstupu na český trh téměř vůbec neinzeroval, spustil v závěru loňského roku masivní reklamní kampaň. Ta zahrnuje televizní spoty, billboardy i reklamní nálepky v pražském metru.   Seznam má přijít s reklamní ofenzivou v tomto týdnu. S pozměněným sloganem "Najdu tam, co hledám" a televizním spotem chce podle mluvčí Rozumkové prohloubit vztah se stávajícími uživateli a poukázat na rozsah služeb, které každý den poskytuje tuzemské internetové populaci.   Z pohledu velikosti tržeb zůstává Seznam podle Dočekala výrazně nad Googlem. "Google má, a ještě dlouho bude mít, ve srovnání se Seznamem neporovnatelně nižší tržby, ale je potřeba si uvědomit, že Google se pohybuje takřka výhradně na poli PPC a textové reklamy, zatímco Seznam využívá všech možností, které internetový inzertní trh nabízí," dodal. PPC reklamu její zadavatelé platí podle počtu jejích prokliknutí.   Google v současnosti nabízí přes 60 lokalizovaných služeb pro české uživatele a asi dvě desítky služeb pro podnikatele a firmy. Vedle vyhledávače jsou to například mapy včetně fotografických náhledů StreetView nebo videoserver YouTube.   Seznam.cz, který majoritně vlastní jeho zakladatel Ivo Lukačovič, je dlouhodobě nejnavštěvovanějším portálem na českém internetu. Dále provozuje například zpravodajský server Novinky.cz, katalog Firmy.cz, mapovou službu Mapy.cz, komunitní server Lidé.cz nebo realitní Sreality.cz.   jsa dvd mha  