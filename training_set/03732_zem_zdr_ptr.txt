 Fuksa: Dosavadní kontroly nezjistily v ČR výskyt dioxinů  --------------------    Ke zpravodajství: FOTO/aktuality; AUDIO   --------------------    Praha 10. ledna (ČTK) - České dozorové orgány dosud nezjistily žádný výskyt dioxinu v dovezeném vepřovém a vejcích, řekl dnes ministr zemědělství Ivan Fuksa a vedoucí představitelé dozorových organizací. Podle Fuksy není proto důvod uzavírat hranice s Německem, ke kterému minulý týden vyzvala Agrární komora. Dozorové orgány budou dovážené potraviny i krmiva kontrolovat dál.   Rakovinotvorné dioxiny byly zjištěny v mase a vejcích v Německu v uplynulých dnech. Prodej vajec a drůbežího masa německého původu pozastavilo v pátek slovenské ministerstvo zemědělství. České dozorové orgány po vypuknutí skandálu zintenzivnily kontroly nejen z Německa dovážených potravin, ale i výrobců krmiv.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto minulý týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů.   Ministerstvo zemědělství Šlesvicka-Holštýnska v pátek oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince.   mjr jw          