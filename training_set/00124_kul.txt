 Divadlo Na Prádle v Praze uvedlo premiéru Čapkovy Bílé nemoci  Praha 26. ledna (ČTK) - Premiéru inscenace Čapkova protiválečného dramatu Bílá nemoc uvedlo dnes pražské Divadlo Na prádle v Besední ulici pod Petřínem. Se souborem Rity Jasinské hru, které se na pražském profesionálním jevišti neobjevila čtvrt století, upravil a nastudoval režisér Pavel Ondruch.   Doktora Galéna ztvárnil Petr Franěk, barona Krüga Martin Písařík a jako maršál se představil Milan Enčev. V minulosti byl první z nich výjimečnou kreací Huga Haase, Václava Vosky či Julia Pántika, baron Krüg byl jednou z životních rolí Rudolfa Hrušínského a vynikajícími maršály byli Jan Pivec a Zdeněk Štěpánek. Další postavy v nové inscenaci ztvárnili Ladislav Trojan v alternaci s Tomášem Valíkem, Petra Špindlerová a Anna Kulovaná.   Bílou nemoc psal Čapek v době, kdy nacistické Německo uzavřelo smlouvy s fašistickou Itálií a Japonskem a slovně začalo napadat Československo. Divadelní premiéře předcházelo čtení hry pro úzký kruh zasvěcenců. Vznikly totiž obavy, aby text nevzbudil nežádoucí politický ohlas. V této apokalyptické vizi světa vedle smrtící pandemie bílé nemoci přivádí společnost ke zkáze obyčejná lidská demagogie, zaslepenost a extremismus.   "Režisér Ondruch si text vybral, protože je přesvědčen o jeho aktuálnosti. Čapka má v oblibě a tato hra se tu už dlouho neobjevila," řekla před premiérou ČTK zástupkyně divadelního souboru Romana Goščíková.   Bílá nemoc je známá i ze stejnojmenného filmu, který Hugo Haas natočil v roce 1937. Premiéru měl před Vánoci 1937; přitom světová premiéra hry se uskutečnila koncem ledna toho roku v Praze a Brně zároveň. Před uvedením dramatu byl text podle svědectví Františka Götze, tehdejšího dramaturga činohry Národního divadla, předložen policejnímu ředitelství k revizi. Objevily se i snahy k zastavení inscenace a byla změněna německá jména - ze zbrojaře barona Krüga se stal Krog.   V kinech se film objevil především po válce, kdy ho zhlédlo téměř 2,3 milionu diváků. V polovině 90. let získal na festivalu restaurovaných a nalezených filmů s tematikou tolerance, který uspořádalo UNESCO v Paříži, Picassovu a Miróovu medaili. V prosinci 2008 vyšel na DVD.   Karel Čapek se narodil 9. ledna 1890 v Malých Svatoňovicích. Jeho protiválečné romány a hry byly aktuální hlavně v předvečer druhé světové války. I kvůli jeho protinacistickému a protifašistickému smýšlení si pro něj krátce po obsazení Prahy přišlo gestapo. To byl ale již mrtev, zemřel 25. prosince 1938 na zápal plic.   Agentura Dilia v posledních letech evidovala jen malý počet žádostí o Čapkova díla. Bílou nemoc a R.U.R. hrály po roce 2000 univerzitní scény v Oregonu a Alabamě v USA, Válku s mloky si vyžádala francouzská agentura S.A.C.D. a Věc Makropulos agentura Universal Edition, zastupující anglosaskou a německy mluvící oblast. Na hru Ze života hmyzu měly v 90. letech práva agentury v Londýně a Německu. V roce 2008 skončila lhůta, kdy se na ně vztahovala sedmdesátiletá ochrana autorských práv.   Jiří Borovička mkv  