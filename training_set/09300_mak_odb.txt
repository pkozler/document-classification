 Nezaměstnanost v hradeckém kraji stoupla na 8,4 procenta  --------------------    Ke zpravodajství: GRAFIKA; AUDIO   Doplnili jsme vyjádření hradeckého úřadu práce a další informace ve 2. až 4. a 6. odstavci.   --------------------    Hradec Králové 10. ledna (ČTK) - Míra nezaměstnanosti v Královéhradeckém kraji v prosinci proti listopadu stoupla o 1,2 procentního bodu na 8,4 procenta. V prosinci 2009 byla míra nezaměstnanosti rovných osm procent. Práci v kraji ke konci loňského roku hledalo 24.048 lidí, meziročně o 1090 víc, informovalo dnes ministerstvo práce a sociálních věcí.   Podle ředitele hradeckého úřadu práce Martina Horáka byl poměrně velký růst nezaměstnanosti dán ukončením sezonních prací a novelou zákona o zaměstnanosti, která od ledna změnila čerpání podpor v nezaměstnanosti. Aby nezaměstnaní získali výhodnější podmínky, přišli se zaregistrovat již v prosinci místo obvyklého ledna.   "Odhadujeme, že třetina prosincového nárůstu šla na vrub změn v zákoně o zaměstnanosti. Do evidence hodně přicházeli lidé ze stavebnictví a služeb," řekl Horák. Dodal, že lednový nárůst nezaměstnaných by mohl být nižší než v minulých letech. Nezaměstnanost podle Horáka nicméně v prvních dvou měsících roku zřejmě dál poroste a v únoru by mohla překonat i dosud nejvyšších 8,7 procenta z loňského února.   Podle novely zákona o zaměstnanosti si lidé přihlášení na úřadech práce po 1. lednu nemohou k podpoře přivydělat až 4000 korun měsíčně. Ještě loni to bylo možné. Další změnou je to, že podporu dostanou lidé až poté, co uplyne doba, která odpovídá výši odstupného. Pokud navíc člověk letos ukončí zaměstnání vlastní výpovědí nebo dohodou se zaměstnavatelem, má nižší podporu.   Nezaměstnanost v prosinci vzrostla ve všech pěti okresech kraje. Největší nárůst, o 1,3 procentního bodu na 8,8 procenta, vykázalo Jičínsko. Nejvyšší nezaměstnanost 9,9 procenta mělo Trutnovsko. Nejnižších 7,2 procenta vykázalo Rychnovsko.   Nabídka volných míst v kraji v prosinci klesla o 11 procent na 1365 míst. Představovalo to nejméně volných míst od prosince 2009. Nejhůře se práce hledá na Jičínsku, kde na jedno volné místo připadá přes 27 nezaměstnaných. V celém kraji připadá na jedno volné místo 18 lidí bez práce.   Nezaměstnanost v České republice v prosinci vzrostla o jeden procentní bod na 9,6 procenta. Pracovní úřady na konci měsíce registrovaly 561.551 nezaměstnaných, což bylo o 54.911 víc než na konci listopadu. Dále klesl počet volných pracovních míst.   V mezikrajském porovnání má hradecký kraj čtvrtou nejnižší nezaměstnanost. Nižší nezaměstnanost je v Praze a Středočeském a Plzeňském kraji. Sousední Pardubický kraj měl v prosinci míru nezaměstnanosti 9,9 procenta.     Ukazatele nezaměstnanosti v Královéhradeckém kraji:     okres  Počet nezaměstnaných*  Počet nezaměstnaných*  Míra nezaměstnanosti (v pct)  Míra nezaměstnanosti (v pct)      prosinec  listopad  prosinec  listopad     Hradec Králové  6589(6770)  5625 (5849)  7,4  6,3     Jičín  3686 (3757)  3141 (3181)  8,8  7,5     Náchod  4720 (4881)  4080 (4276)  8,7  7,5     Rychnov nad Kněžnou  2902 (2984)  2438 (2530)  7,2  6,0     Trutnov  6151 (6286)  5442 (5614)  9,9  8,8     kraj  24.048 (24.678)  20.726 (21.450)  8,4  7,2     *počet nezaměstnaných, kteří mohli bezprostředně nastoupit do zaměstnání, čísla v závorkách označují celkový počet nezaměstnaných   zdroj: MPSV   Zdeněk Rychtera mol  