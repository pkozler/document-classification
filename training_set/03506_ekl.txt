 Sloní sameček v ostravské zoo opět pije více mléka  --------------------    Ke zpravodajství: AUDIO   --------------------    Ostrava 4. května (ČTK) - Po několika dnech, kdy se pracovníci ostravské zoo stále více báli o život jednoho ze slůňat, jim svitla naděje. Sameček už opět pije více mléka. Ošetřovatelé zjistili, že slonici Vishesh bolel zub, což mohlo způsobit, že se jí tvořilo méně mléka. ČTK o tom informovala mluvčí zoo Šárka Kalousková.   Sameček, který se narodil 11. března jako první živé slůně v historii českých a slovenských zoo, pil v předchozích třech dnech velmi málo. "U struků své matky byl jen několik sekund a i náhražku pil jen zčásti. Dnes ale opět trávil u struků delší dobu," řekla Kalousková.   Ředitel zahrady Petr Čolas uvedl v tiskové zprávě, že jedním z možných vysvětlení je skutečnost, že Vishesh vypadl v úterý zub. "Proces výměny zubů může být u slonů i bolestivý a myslíme si, že právě tato výměna stoličky mohla být příčinou její zvýšené nervozity a snížené tvorby mléka. Zda je to skutečnost, či jen zbožné přání všech lidí, kteří se o mládě společně starají, ukážou až následující dny," uvedl Čolas.   Odchov samečka byl od počátku problematický. Narodil se zřejmě předčasně, při narození vážil méně než 80 kilogramů a navíc jeho matka je prvorodička, která pořádně nevěděla, jak se má o slůně starat. Sameček nepřibírá, jak by měl, a jeho budoucnost je stále nejistá.   Ředitel připomněl, že ošetřovatelé slůně ve dne i v noci dokrmují speciální náhražkou sloního mléka. "Ta je vyráběna na zakázku (není tedy běžně někde "na skladě") a je osvědčená a vyzkoušená v řadě jiných zoologických zahrad. To však vůbec neznamená, že zrovna organismus našeho mláděte musí být nutně schopen vstřebat a řádně využít vše potřebné, co je v této speciální směsi obsaženo," uvedl Čolas. Dodal, že slůně dostává ve své dávce mléka i řadu dalších přídavků. Pracovníci zoo doufají, že přispějí ke zvýšení jeho váhy a úpravě zažívání.   Podle Čolase nelze vyloučit ani to, že sameček má nějakou vrozenou vadu či jiné problémy spojené s předčasným příchodem na svět. "Jsem přesvědčen o tom, že kdyby se narodil ve volné přírodě, tak již dávno nežije," uvedl ředitel zahrady.   Mluvčí zoo řekla, že oproti tomu stav samičky, která se narodila 12. dubna, je velmi nadějný. "Roste rychle. Ještě se ji nepodařilo zvážit, ale nejspíš už má přes 120 kilo. Také má od své matky Johti dostatek mléka," řekla Kalousková.   Pavilon slonů zůstává pro veřejnost nadále zavřený, aby slonice s mláďaty měly klid. Vzhledem ke špatnému počasí je v nejbližších dnech ošetřovatelé nepustí ani do venkovního výběhu.   Vlastimil Vyplel jpt  