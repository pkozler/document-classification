 Silnice od D1 do Úval se má dočkat úprav za 50 milionů korun  Říčany 21. ledna (ČTK) - Frekventovaná silnice 101 od dálnice D1 přes Říčany do Úval, jejímž vlastníkem je Středočeský kraj, se má dočkat rekonstrukce. Zároveň by na ní měly být instalovány semafory a stabilní průjezdné váhy na kontroly kamionů. Úpravy si vyžádají přes 50 milionů korun, řekl ČTK starosta Říčan Vladimír Kořen. Podle něj se na tom dohodli zástupci kraje, říčanské radnice a Ředitelství silnic a dálnic.   "Stojednička je na hranici havarijního stavu, v souvislosti s otevřením pražského okruhu navíc dramaticky stoupl provoz tranzitní kamionové dopravy o více než 3000 kamionů denně, a to přímo na území našeho města. Lidé nadávají a hledají právní ochranu proti porušování hlukových limitů," poznamenal Kořen.   Ředitelství silnic a dálnic ve spolupráci s firmou CityPlan vytvořilo návrh nutných dopravněbezpečnostních opatření, která mají dopravní situaci zlepšit. Počítá se s důkladnou opravou povrchu silnice, úpravami na nebezpečných křižovatkách, semafory i stavebními úpravami zastávek pro autobusy. Peníze na tuto investici se pokusí vedení Středočeského kraje zajistit z regionálního operačního programu.   "Obratem jsme začali prověřovat, zda projekt vyhoví náročným kritériím evropských fondů. Pokud ano, mohli bychom silnici začít rekonstruovat v druhé polovině letošního roku, a navázat tak na rekonstrukci mostu, kterou připravuje stát," uvedl hejtmanův náměstek pro dopravu Robin Povšík.   Ještě v souvislosti s dokončením stavby pražského okruhu bude opraven most na silnici 101 přes dálnici D1. Akce zkomplikuje příjezd do Říčan i logistických center v okolí dálnice a dopravní opatření se dotknou také provozu na D1. Se zahájením stavby se počítá na jaře, opravený most má být zprovozněn do konce roku.   Vedení kraje také v letošním roce uvažuje o nákupu dynamických vah, které dokážou zvážit projíždějící kamiony. Říčanská radnice získala podle Kořena příslib, že váhy by měly být instalovány také na silnici 101 v blízkosti města. "Doufáme, že řidiče kamionů odradíme, aby si cestu nezkracovali přes Říčany. Čekat můžou přísnou kontrolu a časté dopravněbezpečnostní akce," dodal.   khj mol  