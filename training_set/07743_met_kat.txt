 USA hlásí rekordní počet tornád, které udeřily během 24 hodin  Na základě nového odhadu jsme aktualizovali údaje o počtu tornád ve 2. odstavci.   --------------------    Washington 2. května (ČTK) - Počet tornád, které minulý týden během jediného dne zasáhly Spojené státy, byl nejvyšší v amerických dějinách. Vyplývá to alespoň z předběžných vládních odhadů, o nichž informuje agentura AP.   Odborníci v uplynulém týdnu napočítali celkem 362 tornád, z nichž 312 udeřilo během pouhých 24 hodin - v období od 8:00 místního času ve středu do čtvrtečního rána. Dosavadní rekord přitom podle amerického Národního úřadu pro oceány a ovzduší (NOAA) držel rok 1974, kdy zemi za 24 hodin zasáhlo 148 tornád.   Počet obětí letošních tornád na jihu Spojených států překročil 350. Vlna bouří se tak stala nejhorší od roku 1925, kdy tornáda během jediného dne usmrtila 747 lidí.   mtw pek  