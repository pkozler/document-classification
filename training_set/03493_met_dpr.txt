 Silničáři ve Zlínském kraji varují před namrzáním vozovek  Zlín 19. ledna (ČTK) - Silničáři ve Zlínském kraji varují řidiče před namrzáním vozovek. V regionu ráno prší, místy se vyskytují i mlhy. Při nízkých teplotách tak zejména ve vyšších polohách a lesních úsecích hrozí námraza. Motoristé by proto na cestách měli dbát zvýšené opatrnosti, vyplývá z informací Ředitelství silnic a dálnic ČR.   Teplota se dnes ráno ve Zlínském kraji pohybovala od nula do tří stupňů Celsia. Do Česka proudí chladný vzduch od severozápadu, podle meteorologů bude dnes oblačno s deštěm. Ve vyšších polohách by měl padat sníh. Podobné počasí zřejmě bude i ve čtvrtek s tím, že sněžení by mělo být v horských oblastech i trvalejší.   Meteorologové nadále varují před výskytem náledí, které zkomplikovalo dopravu ve Zlínském kraji již v úterý. Záchranáři tak museli zasahovat u několika nehod, které se naštěstí obešly bez fatálních následků. Mezi havarovanými vozidly byl například i sypač silničářů, který se na Zlínsku převrátil na bok mimo vozovku.   jav jpt  