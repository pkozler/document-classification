 Hradeckému kraji loni kvůli krizi klesly daňové příjmy o 300 mil.  Hradec Králové 11. ledna (ČTK) - Královéhradeckému kraji loni kvůli hospodářské krizi klesly daňové příjmy proti roku 2008 o 300 milionů korun na 2,98 miliardy korun. V roce 2009, první rok krize, byl propad ještě výraznější. Daňové příjmy tehdy kraji meziročně klesly o 385 milionů korun na 2,89 miliardy korun. Investice kraje při propadu příjmů drží podpora z fondů EU. ČTK to dnes řekl mluvčí kraje Imrich Dioszegi.   Největší příjem z daní měl kraj v posledním roce konjunktury roce 2008, a to 3,276 miliardy korun. Ani letos se k tomu výnosu zdaleka nepřiblíží. Schválený rozpočet kraje na letošní rok zatím počítá s daňovými příjmy 2,9 miliardy korun.   Kvůli nižším příjmům se kraj snaží přijímat úsporná opatření. "Kraj sjednocuje nákupy pro krajský úřad či pro své příspěvkové organizace," uvedl mluvčí. Například díky elektronické aukci na nákup plynu by měly organizace kraje letos ušetřit přes 13 milionů korun. Nemocnic kraje by díky aukci měly na elektřině uspořit asi čtyři miliony korun.   Mluvčí připomněl, že investiční aktivitu kraji pomáhá v době nižších příjmů držet podpora z fondů Evropské unie. Hlavní část dotací z EU jde do dopravy, školství a zdravotnictví. Letos chce kraj na projekty spolufinancované z fondů dát 248 milionů korun. Celkové investice kraje by měly v letos činit 514 milionů korun.   Letošní rozpočet kraje počítá s celkovými příjmy 3,2 miliardy korun a přebytkem 13,8 milionu korun. S přijetím nových úvěrů letošní rozpočet nepočítá, takže zadlužení kraje by mělo mírně klesnout. Úvěry kraje nyní činí přes jednu miliardu korun.   ry jpt  