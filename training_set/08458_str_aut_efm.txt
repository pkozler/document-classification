 Harley-Davidson snížil čtvrtletní ztrátu díky finanční divizi  Chicago 25. ledna (ČTK) - Ztráta amerického výrobce motocyklů Harley-Davidson ve čtvrtém čtvrtletí výrazně klesla na 42,1 milionu dolarů (750 milionů Kč) ze 147,2 milionu dolarů před rokem. Přetrvávající slabý prodej motocyklů byl totiž kompenzován zlepšenými výsledky divize finančních služeb. Oznámila to dnes firma.   Ztráta činila 18 centů na akcii, zatímco analytici ji odhadovali na 30 centů na akcii. Celkové tržby společnosti stouply o pětinu na 917,7 milionu dolarů. Překonaly tak očekávání analytiků, kteří počítali s tržbami kolem 863 milionů dolarů, napsala agentura Reuters.   Finanční divize, která pomáhá spotřebitelům financovat nákupy motocyklů, vykázala provozní zisk 43,5 milionu dolarů po ztrátě 7,1 milionu před rokem. Její výsledky byly podpořeny vyššími příjmy z úroků a snížením rezerv na úvěrové ztráty.   Prodej motocyklů Harley-Davidson na klíčovém americkém trhu ve čtvrtletí meziročně klesl o 0,2 procenta. Firma nicméně ve Spojených státech zvýšila svůj tržní podíl, protože celkový prodej těžkých motocyklů se v této zemi propadl o téměř 15 procent.   pmh vju  