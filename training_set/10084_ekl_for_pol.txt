 Slovensko chystá sanaci ekologických rizik, většinu zaplatí vláda  Bratislava 25. ledna (ČTK) - Slovensko plánuje v nadcházejících letech zlikvidovat nebo zakonzervovat nebezpečné skládky odpadu a kontaminovanou půdu. Ministerstvo životního prostředí přislíbilo, že stát uhradí většinu nákladů, jejichž celková výše se odhaduje na 487 milionů eur (11,8 miliardy Kč). Úřad při určování pravidel pro odstraňování starých ekologických zátěží ustoupil průmyslníkům, kteří původní návrh podmínek označovali za příliš tvrdý.   Na Slovensku je zhruba 30.000 různých zdrojů znečištění, z toho 1100 lokalit představuje podle ministerstva vážné nebezpečí pro zdraví lidí a přírodu. Mezi nejrizikovější místa patří například bratislavský areál rafinerie Apollo, která byla za války bombardována, nebo někdejší základny sovětské armády.   Česká republika obří zakázku na odstranění starých ekologických škod rozběhla v roce 2008. Deník MF Dnes však tento měsíc napsal, že tendr za 114 miliard korun vláda kvůli údajným sporům v koalici zřejmě zruší.   Vedle slovenské vlády, která hodlá sanaci ohrožených území financovat ze státního rozpočtu a eurofondů, se na celkových nákladech mají zhruba šestinovým podílem podílet také podniky. Změny vlastníků nebo krach původních podniků však mnohdy brání stanovit odpovědnost za únik kontaminovaných látek.   "Je mnoho neidentifikovatelných subjektů, jež tyto ekologické zátěže vlastní," připustil dnes před novináři ministr životního prostředí József Nagy. Do likvidace starých ekologických škod by se nicméně až na výjimky měli zapojit i právní nástupci znečišťovatelů. Ministerstvo na oplátku upustilo od záměru, aby firmy musely vytvářet rezervy na krytí výdajů spojených s řešením ekologických zátěží. Navrhlo rovněž delší lhůtu pro přípravu projektů na zlepšení ekologie.   Na nebezpečné skládky a zamořenou půdu v zemi se pozornost soustředila poté, co v Maďarsku loni na podzim uniklo velké množství jedovatého kalu z odkalovací nádrže hliníkárny poblíž města Ajka. Ten pak usmrtil nejméně devět lidí a na 150 dalších zranil.   Podobná odkaliště jsou také na Slovensku; ve špatném stavu je podle dřívějších informací skládka kalu po těžbě mědi ve Slovinkách na východním Slovensku.   boa kne mik  