 Lidé v Olomouckém kraji podceňují očkování před pobytem v cizině  Olomouc 3. června (ČTK) - Lidé v Olomouckém kraji často podceňují očkování před cestami do zahraničí. Shodují se na tom odborníci z Fakultní nemocnice v Olomouci i Nemocnice Prostějov, které ČTK oslovila. Lidé by si měli vakcínu pořídit nejen před cestami do exotických krajů, ale například i před pobytem u moře v Řecku, Chorvatsku či Itálii. Zájem o vakcinaci se zvyšuje jen mírně.   Podle lékařů by lidé neměli podceňovat skutečnost, že kromě příjemných zážitků si z dovolené mohou přivézt například žloutenku, břišní tyfus či jiné nepříjemné infekce. "Každý, kdo cestuje do zahraničí, by měl být naočkován proti žloutence typu A, případně i typu B. Před cestami do tropů či subtropů by neměli lidé zapomenout na břišní tyfus," řekla dnes ČTK hlavní lékařka Centra očkování a cestovní medicíny FN Olomouc Jana Vlčková.   Očkovací centrum funguje ve fakultní nemocnici dva roky, loni se tam přišlo naočkovat zhruba 1000 lidí. "Převažují cestovatelé, nejčastěji je očkujeme proti žloutence a břišnímu tyfu. Radíme také, jak předejít cestovatelskému průjmu či malárii. Zájem lidí se sice zvyšuje, ale jen velmi zvolna," uvedla Vlčková.   Podle Aleny Zeidlerové z infekčního oddělení prostějovské nemocnice by očkování neměli opomíjet ani lidé, kteří chtějí dovolenou strávit u moře v Egyptě, Tunisku, Řecku, Chorvatsku nebo Itálii. "Zdravotní problémy během cesty nebo po ní má deset až 40 procent lidí. Mohou se nakazit například žloutenkou typu A. Častá jsou také průjmová onemocnění bakteriální, virové nebo parazitární etiologie a respirační nákazy," uvedla lékařka. Podle ní ale mezi nejrizikovější země patří Indie, jihovýchodní Asie, rovníková Afrika, Jižní a Střední Amerika, ostrovy v Tichomoří, kde turistům hrozí žloutenka typu A, B, E, břišní tyfus, malárie, cholera nebo žlutá zimnice.   Například v olomoucké fakultní nemocnici zaplatí lidé za vakcínu proti žloutence typu A a B 1500 korun. Před cestou by měli absolvovat podání dvou dávek. Ostatní vakcíny stojí kolem 600 korun. "Investice se jistě vyplatí, protože některé přenosné choroby si mohou vyžádat dlouhodobou nemocnost nebo mohou zanechat i trvalé následky. Očkovat by se měli dospělí i děti, avšak dospělí často očkování podceňují," doplnila Zeidlerová.   Růžena Haliřová z Krajské hygienické stanice v Olomouci potvrdila, že turisté nejčastěji trpí cestovatelskými průjmy, zaznamenány v minulosti byly i případy žloutenky či malárie.   Odborníci pro každého cestovatele sestaví individuální očkovací plán podle jeho věku a zdravotního stavu, délky a období pobytu, nadmořské výšky, hygienických poměrů v cíli cesty a podobně.   srd snm  