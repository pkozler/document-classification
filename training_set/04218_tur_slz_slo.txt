 Čeští turisté se zase začínají vracet na Slovensko  --------------------    Ke zpravodajství: FOTO/aktuality   --------------------    Brno 13. ledna (ČTK) - Čeští turisté se začínají vracet na Slovensko a prodlužují u východních sousedů svůj pobyt. Propad návštěvnosti z roku 2009 se už zastavil. V prvních třech kvartálech loňského roku na Slovensko přijelo 345.538 Čechů. Je to mírný nárůst oproti stejnému období roku 2009. Na dnes zahájených veletrzích GO a Regiontour to ČTK řekla Klára Badinková ze Slovenské agentury pro cestovní ruch.   Slovensko je dlouhodobě jednou z nejatraktivnějších zemí pro české turisty. V roce 2008 dokonce předběhlo v návštěvnosti i Chorvatsko. V zmiňovaném roce na Slovensko vyrazilo 537.180 Čechů. Počet přenocování dosáhl 1,7 milionu. V roce 2009 následoval propad na 1,3 milionu přenocování, na Slovensko přijelo 425.414 českých turistů.   Pokles zájmu způsobilo několik faktorů. Jedním z nich bylo zavedení eura. "To způsobilo klamný dojem zdražení, což se negativně projevilo v počtu příjezdů," uvedla Badinková. Dalším důvodem byla celosvětová hospodářská krize. Pokles návštěvnosti se začal vyrovnávat koncem roku 2009.   V letních měsících loňského roku se Češi začali na Slovensko vracet výrazněji. V prvních třech kvartálech loňského roku na Slovensko přijelo 345.538 Čechů. V stejném období roku 2009 jich bylo 343.450. Svůj pobyt Češi na Slovensku prodlužují. Procentuálně se jedná o nárůst o 3,54 procenta. Průměrný počet nocí činí 3,2. Češi tvoří téměř třetinu návštěvníků na Slovensku.   "Zvýšený zájem u českých turistů způsobil fakt, že Slovensko je blízkou destinací. Má co nabídnout. Lidé uspoří na dopravě. Další výhodou je jazyková blízkost," uvedla Badinková. Podle ní české turisty na Slovensko lákají i slevy a pobytové balíčky, které podnikatelé poskytují. Příkladem jsou společné nabídky některých lyžařských středisek.   Kromě lyžování české turisty lákají i další typy aktivní dovolené jako vysokohorská turistika, cykloturistika nebo relaxace v akvaparcích a další destinace. Zvýšený zájem českých turistů o Slovensko je očekáván letos na přelomu dubna a května, kdy Bratislava a Košice hostí mistrovství světa v ledním hokeji.   vrn sap  