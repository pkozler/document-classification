 Smrtí sloního mláděte v Zoo Ostrava se zabývá policie  Ostrava 13. května (ČTK) - Smrtí sloního mláděte v ostravské zoologické zahradě se zabývá policie. Zoo dnes informovala, že jí bylo doručeno trestní oznámení z důvodu "podezření ze zanedbání péče o sloní mládě".   Mluvčí policie Gabriela Holčáková potvrdila, že policisté prověřují oznámení k okolnostem ve věci péče o slůně. "Podala ho jednapadesátiletá žena z Ostravy," řekla Holčáková. Dodala, že policie oznámení přijala 4. května, tedy dva dny předtím, než slůně zemřelo.   "Je to úplný nesmysl. Takového klenotu, jakým bylo historicky první živě narozené mládě slona na území Československa, po téměř 80 letech historie chovu slonů, si každá zahrada neskutečně cení," reagoval ředitel Zoo Ostrava Petr Čolas.   První české slůně se narodilo v Ostravě 11. března. Přišlo na svět předčasně a bylo od počátku neduživé. Zoo se domnívá, že mohlo mít i nějakou vrozenou vadu. Slůně uhynulo 6. května, přesnou příčinu jeho smrti by měla odhalit pitva. Druhé slůně, samička, která se v Ostravě narodila 12. dubna, se vyvíjí bez problémů.   Vlastimil Vyplel jpt  