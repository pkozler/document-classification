 Počet žádostí o podporu v nezaměstnanosti v USA prudce stoupl  Washington 27. ledna (ČTK) - Počet nových žadatelů o podporu v nezaměstnanosti ve Spojených státech minulý týden kvůli nepříznivému počasí stoupl o 51.000 na 454.000 osob. Vykázal tak nejprudší nárůst od září 2005 a dostal se na nejvyšší úroveň od loňského října. Oznámilo to dnes americké ministerstvo práce.   Analytici přitom počítali pouze s nepatrným nárůstem na 405.000 žádostí ze 403.000 v předchozím týdnu. Čtyřtýdenní průměr počtu nových žadatelů, který je podle agentury Reuters považován za lepší ukazatel základních trendů na trhu práce, se zvýšil o 15.750 na 428.750.   Pokud je počet nových žádostí pod hranicí 425.000, ukazuje to podle ekonomů na mírný růst počtu pracovních míst. K výraznější redukci nezaměstnanosti by však počet žádostí musel klesnout alespoň na 375.000, napsala agentura AP.   Ministerstvo již začátkem měsíce oznámilo, že míra nezaměstnanosti v USA loni v prosinci klesla na 9,4 procenta, tedy na nejnižší úroveň od května 2009. V listopadu nezaměstnanost činila 9,8 procenta.   Vysoká nezaměstnanost představuje hrozbu pro hospodářské oživení, protože tlačí dolů spotřebitelské výdaje. Ty se na celkové ekonomické aktivitě USA obvykle podílejí zhruba 70 procenty.   pmh mha  