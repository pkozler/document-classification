 Při srážce dvou aut u Pyšel na Benešovsku zahynul člověk  Doplnili jsme informace záchranné služby v celé zprávě.   --------------------    Pyšely (Benešovsko) 10. ledna (ČTK) - Při čelní srážce dvou osobních aut nedaleko Pyšel na Benešovsku dnes zemřela šestašedesátiletá žena. Další tři lidé utrpěli zranění, sdělila ČTK mluvčí středočeské záchranné služby Tereza Janečková.   Tragická nehoda se podle mluvčí benešovské policie Zuzany Stránské stala před polednem na silnici I/3 zhruba 200 metrů za odbočkou na Pyšely.   U zraněné ženy lékař po neúspěšných oživovacích pokusech konstatoval smrt. Kromě ní záchranáři ošetřovali také těžce zraněného muže, kterého uvedli do umělého spánku a zajistili mu dýchací cesty. Po ošetření si ho podle Janečkové převzala pražská letecká záchranná služba, která ho přepravila do nemocnice v Praze.   Žena z druhého vozu si při nehodě zranila nohu. Záchranáři do nemocnice odvezli také chlapce, který si stěžoval na bolest ruky. Silnice byla kvůli odstraňování následků nehody neprůjezdná.   khj mol  