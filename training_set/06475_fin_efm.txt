 Zisk a tržby MasterCard díky zvýšeným útratám silně vzrostly  New York 3. května (ČTK) - Zisk a tržby amerického vydavatele platebních karet MasterCard se v prvním čtvrtletí výrazně zvýšily. Druhá největší světová síť platebních karet po společnosti Visa těžila z toho, že spotřebitelé zvýšili útraty i počty platebních transakcí.   Společnost v dnešní zprávě oznámila, že její čistý zisk vzrostl v meziročním srovnání o 24 procent na 562 milionů dolarů (9,2 miliardy Kč) a tržby se zvýšily o 15 procent na 1,5 miliardy dolarů. Objem plateb přes karty firemní sítě stoupl o 13 procent na 545 miliard dolarů a počet transakcí narostl o 11 procent na šest miliard.   Výsledek překonal odhady analytiků. Ti podle agentury Thomson Reuters čekali v průměru zisk 4,10 dolaru na akcii, zatímco výsledek činil 4,29 USD. Mírně nad očekáváním skončily i tržby.   Generální ředitel firmy Ajay Banga k výsledkové zprávě uvedl, že společnost bude dál uvádět na trh nové produkty, vstupovat do nových geografických oblastí a otevírat nové kanály. Banga od svého loňského nástupu orientuje MasterCard stále více mimo domácí americký trh, protože na něm čelí zvýšené regulaci a dominanci hlavního konkurenta Visa. Vydavatelé platebních karet si slibují růst od zpracovávání plateb přes internet a mobilní telefony a od expanze na trzích rozvojového světě, kde většina spotřebitelů ještě kreditní a debetní karty nepoužívá.   hp vju  