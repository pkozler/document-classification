 Míra nezaměstnanosti v Británii klesla na 7,7 procenta  Londýn 18. května (ČTK) - Míra nezaměstnanosti v Británii letos dál klesá a za tři měsíce do března se snížila v průměru na 7,7 procenta z únorových 7,8 procenta. Počet žadatelů o podporu v nezaměstnanosti se však v dubnu zvýšil nejrychleji za více než rok, byť částečně kvůli změnám v pravidlech pro přiznávání podpor. Oznámil to dnes britský statistický úřad.   Podle metodiky Mezinárodní organizace práce (ILO) klesl počet lidí bez práce za tři měsíce do konce března o 36.000. Analytici čekali, že míra nezaměstnanosti zůstane na předešlé úrovni.   Počet lidí, kteří podali žádost o podporu, minulý měsíc, z něhož jsou předběžné údaje úřadu, vzrostl o 12.400. Bylo to dvojnásobné tempo proti březnu, analytici však čekali, že počet žadatelů zůstane na dosavadní úrovni. Podle úřadu ke zvýšení přispěly změny v pravidlech pro udělení podpory rodičům samoživitelům.   Tempo růstu mezd se za tři měsíce do března nečekaně zrychlilo na 2,3 procenta z únorových 2,1 procenta. Je ale nadále výrazně pod úrovní inflace, jejíž meziroční míra v dubnu stoupla na 4,5 procenta a byla nejvyšší od října 2008.   hp mha  