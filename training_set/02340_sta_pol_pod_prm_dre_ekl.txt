 Firma Wanemi chce po radnici v Zábřehu zaplatit pokutu 1,5 mil.Kč  Zábřeh (Šumpersko) 2. května (ČTK) - Společnost Wanemi CZ vyzvala město Zábřeh k zaplacení tří pokut v hodnotě 1,5 milionu korun. Město podle ní opět porušilo smlouvu o spolupráci na přípravě projektu papírny a teplárny, které chce firma vybudovat. Starosta Zábřehu František John (KDU-ČSL) trvá na tom, že město žádný neseriózní krok neudělalo. Informuje o tom dnešní Šumperský a jesenický deník (Deník).   Pět pokut za 2,5 milionu už společnost po radnici marně žádala koncem roku. Teď nárokuje další tři. Jedna z nich je za to, že město v polovině března smlouvu o spolupráci vypovědělo. "Jsem přesvědčen, že žádný z důvodů pro pokutu nemůže obstát. Vypovězení smlouvy o spolupráci nemůže být vnímáno jako její porušení," řekl Deníku John. Dodal, že smlouvu zastupitelstvo sice vypovědělo, zároveň ale uložilo jednat o smlouvě nové.   "Na jedné straně se radnice obrací na soudy, několik měsíců nám nepodává zprávy o svých postojích, tím méně o svých právních názorech, pak nás požádá o číslo účtu, aby nám vrátila peníze, protože neuznává kupní smlouvu na pozemky, a ve stejný den nás dopisem vyzve k jednání o nové smlouvě o spolupráci. Nemá to logiku," řekl mluvčí firmy Petr Vintrocha.   Důvodem pro další pokutu je podle Wanemi právě to, že se radnice snaží vrátit firmě peníze za pozemky, na kterých má továrna stát. Smlouvu o prodeji uzavřenou za nestandardních okolností loni v listopadu považuje nové vedení města za neplatnou a jejího zrušení se domáhá i u soudu.   Vztahy mezi městem a firmou Wanemi by se od podzimních voleb daly přirovnat k zákopové válce, v níž se obě strany drží v šachu. Radnice se opakovaně snaží získat posudek právního stavu celého sporu, aby se rozhodla, jak dál postupovat.   Mluvčí Wanemi tvrdí, že žádný z kroků, které firma zatím vůči městu učinila, není nevratný. "K ryze právním postupům nás donutilo město svými kroky proti naší investici, a pokud by postoj nezměnilo, vše by museli řešit právníci. To není naším přáním ani cílem," uvedl mluvčí.   V místní průmyslové zóně hodlá firma Wanemi vybudovat závod na výrobu materiálu pro produkci vlnité lepenky. Jeho součástí má být i energetický zdroj - spalovna biomasy. Prodej pozemků firmě Wanemi CZ dlouhodobě vyvolává mezi některými obyvateli města nesouhlasné reakce. Řada lidí se obává například zhoršení životního prostředí. Odpůrci papírny v minulosti usilovali i o vyhlášení místního referenda, to ale zastupitelé zamítli a zapravdu jim dal i soud.   orv mol  