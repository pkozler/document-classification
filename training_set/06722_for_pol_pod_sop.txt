 Agentura pro boj s ghetty chce působit v dalších obcích a městech  Praha 15. ledna (ČTK) - Agentura pro sociální začleňování v romských lokalitách chce letos od pololetí začít působit v dalších místech. Obce a města, která by se ráda zbavila takzvaných ghett a jejich obyvatele vrátila do běžného života, se jí mohou hlásit do 25. února. V dubnu z nich pak vybere šest až osm zájemců. ČTK o tom informoval Václav Zeman z agentury. Tu zřídila vláda na pomoc obcím s integrací. Funguje od roku 2008 a působí teď ve 23 lokalitách.   Podle odborné analýzy, která vznikla před několika lety, existuje v Česku přes 300 chudinských domů a čtvrtí. V těchto takzvaných ghettech žijí převážně Romové. Mohlo by to být až 80.000 lidí.   "Obcím nabízíme dlouhodobou spolupráci na dobu minimálně tří let, která může být v případě zájmu ještě prodloužena," uvedl šéf agentury Martin Šimáček.   Výběrové řízení bude tříkolové. Obce či města mohou zaslat Úřadu vlády vyplněné dotazníky, v nichž popíšou ghetto, dosavadní snahy o integraci a svou představu o spolupráci s agenturou. Do dalšího kola postoupí maximálně 16 uchazečů. Monitorovací výbor pak vybere v dubnu vítěze. Mělo by jich být šest až osm. Počet bude záviset na tom, v kolika lokalitách ukončí agentura nyní svou činnost.   Pracovníci agentury situaci ve vybrané obci zanalyzují. Popíšou hlavní problémy v místních ghettech. Připraví návod postupu. Z něj pak budou vycházet potřebné projekty, které by měly stav zlepšit. Místní poradci autorům takových programů pomohou s vypracováním žádostí o dotace, aby měly co největší naději na získání peněz. Obce, kde agentura působí, mají šanci dostat i finance z ministerstva práce a ministerstva pro místní rozvoj.   Každá obec bude mít svého konzultanta. Ten by měl dát na místě dohromady všechny, kteří by se do začleňování Romů měli zapojit. Spolupracovat by mělo vedení obce se školami, úřadem práce, neziskovými organizacemi, policií, bytovou správou a romskými poradci.   ktk mkv  