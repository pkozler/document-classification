 ČSSD je proti případnému snížení odvodů, ohrozilo by to prý penze  Praha 26. ledna (ČTK) - Opoziční sociální demokraté se postavili proti případnému snížení odvodů na sociální pojištění. Jejich pokles o 1,2 procenta zvažují větší vládní strany ODS a TOP 09. Podle bývalého premiéra a ministra práce za ČSSD Vladimíra Špidly by tento krok znamenal v důchodovém systému výpadek několika miliard, což by mohlo penzijní soustavu ohrozit.   Koalice se už dohodla na obrysech důchodové reformy. Její součástí by mohlo být i snížení odvodů. Kloní se k němu hlavně ODS a TOP 09 myšlenku podporuje. Chtějí tak zvýšit konkurenceschopnost firem. Naopak proti je nejmenší koaliční partner Věci veřejné. Ministři práce a financí mají teď spočítat, o kolik peněz by systém kvůli poklesu odvodů přišel a co by se naopak mohlo získat.   Podle bývalého eurokomisaře Špidly, který je expertem sociální demokracie pro sociální politiku, největší opoziční strana s plánem na snížení odvodů "zásadně nesouhlasí". Sociální systém by tak ztratil miliardy. Špidla připomněl, že se sociální pojištění snížilo už v 90. letech a soustava se dostala do deficitu.   V roce 1996 odvody klesly z 27,2 na 26 procent. O rok později byl systém podle údajů odborů v minusu - chybělo v něm 2,96 miliardy korun. V roce 1998 to bylo téměř deset miliard a v roce 2003 skoro 15,5 miliardy. Od roku 2004 se pojistné opět zvedlo o dvě procenta, tedy na 28 procent. Systém se znovu ocitl v černých číslech. V roce 2004 byl téměř v devítimiliardovém přebytku.   "Vycházíme-li z této reálné zkušenosti, nemůžeme nikdy souhlasit s tím, co nyní opětovně hodlají navrhnout představitelé ODS a TOP 09. I oni by se měli poučit z minulosti a takové kroky již nepodnikat," uvedl Špidla. Podle něj nemá výše odvodů na konkurenceschopnost Česka vliv a je možné jí "dosáhnout i jinak".   Snížení odvodů by mělo podle ODS přispět k vyšší zaměstnanosti. Premiér Petr Nečas (ODS) už dřív uvedl, že vedlejší náklady práce jsou v Česku vysoké, proto se firmy zdráhají přijímat další lidi. Lidové noviny napsaly, že právě vedlejší náklady práce představují v mezinárodních srovnáních velkou slabinu české ekonomiky. Podle deníku má Česko čtvrté nejvyšší sociální pojištění v EU. Bývalý eurokomisař tvrdí, že v ČR jsou ale souhrnné náklady práce v porovnání s konkurenty podprůměrné.   ČSSD se v poslední době názorově často potkává s Věcmi veřejnými. Shodla se s nimi třeba v některých otázkách kolem zdravotnictví či v představách o podobě důchodů. Podle posledního průzkumu agentury SANEP levice nyní posiluje. ČSSD by teď volilo 33,3 procenta lidí a byla by nejsilnější stranou. Věcem veřejným by odevzdalo hlas 7,9 procenta voličů. Nynější koalice ODS, TOP 09 a VV by ve sněmovně měla 98 křesel.   ktk pba  