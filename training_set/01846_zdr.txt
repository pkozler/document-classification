 Asklepion chce nabídnout léčbu nádorů kůže světlem i v K. Varech  --------------------    Ke zpravodajství: FOTO/aktuality   --------------------    Karlovy Vary 13. ledna (ČTK) - Léčbu basiliomů, nádorů na kůži, metodou fotodynamické terapie chce nabízet společnost Asklepion ve spolupráci s dermatologickým oddělením krajské nemocnice v Karlových Varech. Účinná metoda bez následků v podobě zjizvení nebo deformací obličeje je ale zatím přes zdravotní pojišťovny dostupná jen v Praze. Jinde ji sice pojišťovny umožňují, ale zase se neprovádí, řekl dnes novinářům šéf Asklepionu Roman Šmucler.   Basaliomy jsou nejčastějším nádorem na kůži a jejich výskyt stále přibývá. I když nevytváří metastázy, snadno proniká do kostí, svalů a chrupavek a chirurgické odstraňování basaliomů zanechává viditelné jizvy a často tak pacienta sociálně vyřazuje.   Princip fotodynamické terapie je proti tomu snadný a bez vedlejších následků. Pacientovi se před zákrokem vetře na postižené místo krém s obsahem kyseliny aminolevulové, který se po třech hodinách vsákne jen do postižených buněk. Po následném dvacetiminutovém ozáření červeným světlem nádorové buňky odumřou a nádor ve většině případů zcela zmizí během dvou až tří týdnů.   Metoda má kromě minimální invazivity výhodu i v tom, že se dá opakovat, navíc vyšetření speciálním počítačem dokáže odhalit i poškozené buňky, které se ještě jako nádor neprojevují, ale mohou se do nádoru vyvinout.   Podle primáře karlovarského kožního oddělení nemocnice Tomáše Pospíšila je počet výskytu basaliomů rostoucí. "Nestačíme řešit, kam pacienty na chirurgické odstranění posílat," konstatoval Pospíšil. Fotodynamická terapie by místo toho byla výrazně rychlejší a účinnější. "Bohužel se zatím nepodařilo ji našim pacientům dopřát," dodal Pospíšil.   Podle Šmuclera za zákrokem jezdí němečtí pacienti, kterým pojišťovny tuto terapii platí. Čeští pacienti ji ale mohou využít jen na specializovaných pracovištích. Přitom samotná aplikace fototerapie nevyžaduje ani přímou přítomnost lékaře, ale může ji provádět i zdravotní sestra. Odborný lékař musí být jen u vyšetření a diagnózy.   Mezi přední výzkumná pracoviště využívající fotodynamickou terapii patří od začátku Všeobecná fakultní nemocnice Praha, dnes reprezentovaná Centrem fotonické medicíny. Asklepion působící v Praze i Karlových Varech využívá zatím tuto metodu u svých pacientů, samoplátců.   Pavel Peňás jpt    