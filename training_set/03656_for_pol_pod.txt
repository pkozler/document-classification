 Vláda by dnes měla odsouhlasit poslední body plánu boje s korupcí  Praha 19. ledna (ČTK) - Koaliční vláda ODS, TOP 09 a VV by dnes měla dokončit debatu o protikorupčních opatřeních, která chce uvést do života. Na stůl dostane například kompromisní návrh na takzvaného spolupracujícího obviněného. O jeho beztrestnosti by měl na základě dohody v pracovní koaliční skupině rozhodovat soudce s tím, že za splnění zákonných podmínek bude povinen upustit od potrestání.   Kabinet dnes posoudí také několik senátních a poslaneckých návrhů zákonů. Kladně se podle dosavadních výroků dívá na poslanecký návrh, který ukládá soudcům častěji svěřovat děti do střídavé péče rodičů. K novele má ale zásadní připomínku. Nejprve by se totiž mělo vyjádřit dítě, se kterým z rodičů chce žít.   Kabinet pravděpodobně podpoří i návrh zákona na snížení cen a úhrad léčiv. Pokud začne platit, sníží se o sedm procent maximální ceny léků a o stejné procento také jejich úhrady ze zdravotního pojištění. Stejné opatření platilo už v roce 2010, do legislativy vstoupilo v takzvaném Janotově úsporném balíčku. Zdravotní pojišťovny díky tomu ušetřily. S přitakáním vlády zpět do sněmovny poputuje zřejmě i novela, která zvýší kompetence zdravotních sester, porodních asistentek a dalších nelékařů.   Ministři posoudí také návrh, podle kterého by se mělo v budoucnosti znečištění životního prostředí hlásit pouze elektronicky.   rem mkv  