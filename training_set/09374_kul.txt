 Holičkův Deadline bude mít v Ypsilonce premiéru 21. ledna  Praha 18. ledna (ČTK) - Ve dnech 21. a 23. ledna uvede pražská Ypsilonka premiéru autorské inscenace režiséra Braňa Holička Deadline. Vznikla trochu jako kolektivní projekt, její autor se poprvé představí na velké scéně divadla.   "Myslím, že by mu tento prostor slušel," komentoval to na dnešním setkání s novináři umělecký šéf této scény Jan Schmid.   "Nápad vznikl před rokem a půl pod názvem Vlaštovka. Pak se asi stokrát proměnil a nechal jsem se přehlasovat, že název je příliš pionýrský," uvedl Holiček. Pokusil se udělat sondu do jednoho večírku manažerů na zvláštním místě. "Všichni jsou prazvláštní, ale v podstatě jsou normální," řekl a víc o inscenaci nechtěl prozradit.   Zajímala ho ambice a manipulace jako téma. "Hledal jsem prostředí, kde se jim logicky nejvíc daří, a tak jsem se dostal k top-managementu," řekl ČTK. Přečetl o tom spoustu knih a zajímal ho i velký byznys, který se výchově manažerů věnuje.   V podstatě jde o hru o jednom večeru, v jehož průběhu se neznámí lidé sejdou na neznámém místě. Všichni tak trochu prahnou po kariéře a uznání. Všichni se chtějí bavit. Pointa má být překvapivá.   Braňo Holiček je autorem úspěšných ypsilonkovských inscenací V sedmém pádu, Tmavomodrý svět a Meeting Point. Speciálním hostem v jeho novince bude nositel prestižní ceny Anděl 2009 Tomáš Klus.    "Poté co jsem skončil v Disku, jsem si myslel, že divadlo už dělat nechci. Ovšem s jedinou výjimkou a tou je Ypsilonka. A to se mi teď splnilo," uvedl Klus, který vystudoval činoherní herectví. Pro inscenaci napsal několik krátkých písniček, spíše fragmentů, které zazpívá každá z postav na jevišti. "Jejich ústředním tématem je samota," dodal.   Autorem scény byl výtvarník Maxim Velčovský - i on se k tomuto projektu dostal náhodou jako sběratel lisovaného skla. Některé exponáty, které má, vytvořil totiž Jan Schmid. "Je to druhá inscenace, na které jsem pracoval, ale v Ypsilonce první," řekl novinářům. Bojoval prý s tématem, prostorem i rozpočtem tohoto projektu, který se odehrává v posledním patře mrakodrapu.   Herci Renata Rychlá, Barbora Vyskočilová, Tomáš Klus, Andrej Polák, Daniel Šváb, Jakub Slach a Petr Hojer prošli při zkouškách řadou školení. Aby úkol, který mají na jevišti, tedy vybudování týmu, který má expandovat na japonský trh, byl co nejvěrohodnější.   Nejbližší reprízy inscenace se uskuteční 28. ledna, 15. a 20. února.   Jiří Borovička pba  