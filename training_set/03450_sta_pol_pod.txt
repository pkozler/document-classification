 Privatizace bytů Mostu vynesla 224 milionů korun  Most 20. května (ČTK) - Zhruba 224 milionů korun vynesla městu Most privatizace 56 bytových domů společnosti Mostecká bytová. Historicky největší prodej městských nemovitostí trval od léta 2009 do letošního února a během ní změnilo majitele 6067 bytů. Vyplývá to z materiálů, které dnes zpřístupnilo vedení města. Většinu domů koupilo bytové družstvo Krušnohor, které je personálně propojené s vládnoucím Sdružením Mostečané Mostu (SMM).   I když tržby za prodej bytů činí 418,7 milionu korun, zisk města je sotva poloviční. Necelých 42 milionů spolkla daň z nemovitosti a dalších asi 152,6 milionu činily náklady na samotný prodej. Náklady na prodej zahrnují znalecké posudky, náklady na správu nemovitostí a provoz celé městské společnosti. Ze zisku z prodeje město investovalo 120 milionů korun do depozitních směnek u ČSOB. Celková hodnota nemovitostí se přitom původně odhadovala skoro na miliardu.   Prodej bytů zamýšlelo město především pro jejich nájemníky a jednou z podmínek bylo i to, že nemovitosti nesmějí příštích pět let prodat. "Dělali jsme to kvůli lidem, aby se mohli o své byty starat jako správní hospodáři," prohlásil primátor města Vlastimil Vozka (SMM). Městu ještě určitý bytový fond zbývá, prodávat se ho ale zatím nechystá.   V celkem osmi domech vznikla nová bytová družstva, zatímco zbylých 48 domů přešlo pod mamutí družstvo Krušnohor, které už spravuje 17.313 bytů. Jeho ředitel František Ryba byl svého času tajemníkem SMM.   jtb vju  