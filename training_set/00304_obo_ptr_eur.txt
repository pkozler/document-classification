 USA dnes odstranily dovozní cla na výběrové potraviny z Evropy  Ženeva 27. května (ČTK) - Spojené státy dnes odstranily dovozní cla na výběrové potraviny z Evropy za slib, že se v Evropské unii zvýší odbyt hormonálně neošetřeného hovězího masa z USA. Zřejmě se tak blíží konec jednoho z nejdelších sporů mezi světovými obchodními velmocemi.   USA oznámily, že upustily od odvetných cel na řadu zboží z Evropské unie od lanýžů po čokoládu a sýry. Tato odvetná cla se vázala na odmítnutí hormonálně ošetřeného hovězího v Evropě.   Obě strany se dohodly v roce 2009 na tom, že Spojené státy budou postupně odstraňovat sankce, zatímco EU vpustí ročně na svůj volný trh z USA bez cla 45.000 tun masa bez hormonálních přípravků. Konečná fáze podle předběžné dohody ale měla nastat až v srpnu příštího roku.   "Cítíme, že dohoda s EU o hovězím doposud fungovala velmi dobře," řekla tisková mluvčí úřadu amerického obchodního zmocněnce. "Vývoz našeho vysoce kvalitního hovězího do EU se od zavedení nového bezcelního plánu zdvojnásobil." Dodala ale, že by se celní sankce od USA mohly obnovit, pokud by Evropská unie dohodu nectila.   Případ se datuje do 80. let a vedl k obchodním sankcím z americké a kanadské strany za 125 milionů dolarů ročně na zboží od sýru Roquefort po hořčici. Světová obchodní organizace (WTO) přitom tyto sankce schválila.   EU na svém zákazu hormonálně ošetřeného masa trvala a spotřebitelé v unii s tím do značné míry souhlasí. Brusel se přitom odvolává na zdravotní rizika, což ale Spojené státy a Kanada odmítají.   USA nedávno částečně odstranily cla na zboží z EU, když Brusel nyní pouští na unijní trh ročně 20.000 tun neošetřeného hovězího bez cla. Úřady Evropské komise pro obchod a zemědělství dnes uvedly, že větší otevření evropského trhu hormonálně neošetřenému hovězímu z USA nyní připravují.   Dnešní rozhodnutí USA ruší zbývající americké sankce. Vztahují se na zboží, jehož tržby v USA dosahovaly na konci 90. let ročně kolem 38 milionů dolarů. Odbyt tohoto zboží pak kvůli sankcím klesl podle podkladů EU na tři miliony dolarů za rok, napsala agentura Reuters.   pok mha  