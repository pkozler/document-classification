 Národní park Šumava je dostupný i handicapovaným  Vimperk (Prachaticko) 15. května (ČTK) - Obdivovat krásy Národního parku Šumava mohou i handicapovaní. Správa parku lidem se sníženou pohyblivostí nabízí 40 termínů jarních a podzimních zájezdů s průvodcem. Loni nabídky využilo 950 lidí, zájem se každoročně zvyšuje, řekl dnes ČTK Josef Jiřička ze správy parku. Program Dostupná Šumava je určen pouze pro lidi v důchodovém věku a držitele průkazu zdravotně a tělesně postižených. Letos poprvé pak i pro vozíčkáře a jejich doprovod.   Zájezdy se konají mimo hlavní turistickou sezonu. Od 17. května do 16. června nabízí organizátoři celkem 15 jarních termínů a od 1. září do 27. října 25 termínů. Po delším čase se v podzimní sérii její trasa znovu vrací na Březník u Modravy a letos vůbec poprvé jednou za týden na podzim je zařazena i návštěva Poledníku. V jarní sérii zůstává návštěva Velkého Babylonu a Klostermannovy vyhlídky u Srní, popsal Jiřička.   Nové zastávky doplňují loňskou trasu na Hartmanicko, Prášilsko a Modravsko, vedoucí do míst bývalého králováckého dvorce Babylon, králováckých rycht a zaniklých sídel Stodůlky a Zhůří, sklářské osady Hůrka a k bývalé Hauswaldské kapli u Srní.   Na společnou trasu bude autobus vyjíždět ze Sušice v úterý a ve čtvrtek, z Vimperka ve středu. Přepravce přijímá rezervaci míst a zajišťuje průvodce. Podrobnější informace jsou na adrese:  www.npsumava.cz .   mi hj  