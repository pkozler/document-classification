 SVS kvůli značení zakázala prodej 200.000 německých vajec  Zprávu jsme upravili a aktualizovali v 1. a 3. až 5. odstavci o nové informace.   --------------------    Praha 14. ledna (ČTK) - Veterináři zakázali prodej 200.000 vajec z Německa, u kterých byl při dovozu do České republiky špatně uveden jejich původ. Německá vejce byla k dostání v diskontních prodejnách Penny Market. ČTK to dnes sdělil mluvčí Státní veterinární správy (SVS) Josef Duben. Dovozce německých vajec ale tvrdí, že splnil všechny náležitosti. Veterináři nyní důkladněji kontrolují maso a vejce z Německa kvůli tomu, že některé tamní chovy byly zamořeny rakovinotvorným dioxinem.   "Vejce byla označena veterinárním schvalovacím číslem třídírny v Německu, které není uvedeno na seznamu schválených závodů uveřejněném na oficiálním německém seznamu schválených subjektů," zdůvodnil Duben zákaz prodeje. Německá vejce do Česka dovezla firma Česká drůbež, která podle SVS neměla registraci, což nařizuje veterinární zákon. SVS proto se společností Česká drůbež zahájila správní řízení.   Jednatel České drůbeže Petr Červený ale porušení předpisů odmítl. "Není pravdou, že naší společností dovezená vajíčka byla označena číslem třídírny, které není uvedeno na seznamu schválených subjektů," sdělil dnes ČTK. Upozornil, že německá vejce prošla schválenou třídírnou, o čemž byli pracovníci SVS informováni.   Červený dodal, že SVS s firmou zahájila správní řízení kvůli chybějící registraci na obchodování v rámci trhu Evropské unie, kterou ovšem Česká drůbež podle platné legislativy nepotřebuje.   SVS si ale stojí za svým rozhodnutím. "Pro nás jsou závazné ověřitelné oficiální údaje, nikoli údaje nepřímé. Pokud má dotyčný subjekt výhrady k postupu SVS, má právo se odvolat," uvedl Duben.   Vejce podle Dubna uvedl do oběhu obchodní řetězec Penny market, se kterým již SVS zahájila správní řízení. "Nesplnil svojí zákonnou povinnost nahlásit místně příslušné krajské veterinární správě, že přijal zásilku živočišných potravin z jiného členského státu," podotkl Duben.   beh mha jw  