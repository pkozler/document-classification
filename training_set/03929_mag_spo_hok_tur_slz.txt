 Slováci by při MS v hokeji měli ukázat, že se umějí chovat slušně  --------------------    Ke zpravodajství: AUDIO; ilustrační FOTO ve Fotobance  ID foto: P201101190954201, P201009120504801, P201009120510501, P201004290948701   --------------------    Bratislava 24. ledna (ČTK) - Slováci by během letošního mistrovství světa v hokeji měli ukázat, že se k zahraničním návštěvníkům umějí chovat slušně, vstřícně a přátelsky, aby se turisté do země opět vrátili. K férovému přístupu k cizincům vybízí v  kampani  Slovenská agentura pro cestovní ruch (SACR). V minulosti přitom návštěvníci ze zahraničí slovenské podnikatele i další lidi často kritizovali, že jsou neochotní a často neváhají cizince ani ošidit.   "Je to velká šance prezentovat Slovensko v pozitivním obraze. Očekáváme, že na Slovensko přijede přes 300.000 návštěvníků, takže to vnímáme jako šanci. Chceme, aby se ti lidé vrátili," řekl v rozhovoru pro ČTK generální ředitel agentury Peter Belinský.   Mistrovství světa v hokeji se odehraje v dubnu a květnu v Bratislavě a v Košicích. Slovenská i česká reprezentace se představí v hlavním městě, na východě země svedou souboje v základních skupinách například týmy Kanady, Švédska a Spojených států. Čtvrtfinále, semifinále i zápasy o medaile se budou hrát v bratislavské aréně.   "Staňme se součástí slovenského týmu a buďme rovněž profesionály," hlásá letáček, který agentura rozdávala například na veletrhu cestovního ruchu v Bratislavě. Slováky v něm vybízí, aby se usmívali, pomáhali si, neokrádali, navigovali správně cizince, majitelé barů by zase měli nalévat správnou míru. "Přívětivost a úsměv, to nás nestojí žádné peníze," míní Belinský.   Agentura na své internetové stránce rovněž spustila anketu, v níž zjišťuje, co by mohlo Slovensko v očích fanoušků diskvalifikovat. Podle většiny je to úroveň vlakových a autobusových nádraží a nedostatek veřejných toalet. Zlepšit by se mohla také čistota veřejných prostranství a rezervy vidí dotázaní také u podnikatelů, kteří si prý účtují nepřiměřený zisk na úkor zákazníka.   Další kampaň chce státní agentura spustit koncem února. "Bude směrována na celé Slovensko, protože ti lidé, kteří přijedou do Bratislavy a do Košic kvůli hokeji, budou zároveň cestovat i mezi těmito městy a určitě se zastaví i v jiných regionech," dodal Belinský.   SACR se v zahraničí snažila představit Slovensko zejména ve státech, odkud přijedou na šampionát hokejoví fanoušci. Šéf agentury očekává velký zájem od českých příznivců ledního hokeje. "Očekáváme hodně fanoušků z České republiky. Samozřejmě, že to závisí také na tom, jak bude úspěšný český tým," poznamenal Belinský.   prl nkr kš  