 Incident v Tucsonu může mít vliv na let raketoplánu Endeavour  --------------------    Ke zpravodajství: FOTO/aktuality   --------------------    Washington 10. ledna (ČTK) - Útok na kongresmanku Gabrielle Giffordsovou může zasáhnout i do amerického vesmírného programu. Manžel političky Mark Kelly totiž má velet raketoplánu Endeavour při jeho dubnovém posledním letu do kosmu. Zranění jeho ženy by mu ale mohlo znemožnit přípravy na start, uvedla dnes agentura AP. Americký Národní úřad pro letectví a vesmír (NASA) nicméně označil spekulace o výměně Kellyho za předčasné.   Kellyho v nadcházejících třech měsících čeká náročný trénink před startem raketoplánu, který se bude odehrávat především v Houstonu v Texasu. Podle AP si lze jen obtížně představit, jak by astronaut mohl skloubit své povinnosti vůči NASA s návštěvami manželky, která je po útoku hospitalizována v Arizoně v kritickém stavu.   Mise Endeavour je přitom významnější než obvyklé lety. Kromě toho, že to bude poslední start tohoto plavidla a možná poslední let raketoplánu vůbec, Endeavour vynese na Mezinárodní vesmírnou stanici (ISS) spektrometr navržený nositelem Nobelovy ceny za fyziku Samuelem Tingem. Přístroj je určen k provádění složitých experimentů v kosmu.   NASA se nikdy v minulosti nemusel vypořádat s podobným traumatem u astronauta, který se připravoval ke startu. V minulosti sice někteří astronauti vzdali svou účast ve vesmírné misi, nikdy to ale nebyl velitel a nikdy to nebylo jen tři měsíce před plánovaným letem.   Podle AP by v případě, že se Kelly nezúčastní letu Endeavour, mohl být velitelem mise jmenován pilot Endeavouru Gregory Johnson. Není také vyloučeno, že by NASA vybral k velení raketoplánu jiného astronauta, který má zkušenosti s přistáváním u ISS.   Kellyho manželka Giffordsová byla v sobotu střelena do hlavy na mítinku v arizonském Tucsonu. Utrpěla průstřel mozku, lékaři jí ale po operaci dávají velké naděje na přežití.   Útočník v Tucsonu zabil na mítinku šest lidí. Dalších 14, včetně Giffordsové, bylo zraněno. Prezident Barack Obama vyzval Američany, aby dnes v 17:00 SEČ drželi na památku obětí masakru minutu ticha.   str hej  