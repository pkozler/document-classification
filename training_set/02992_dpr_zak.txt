 Řidič na Karvinsku srazil na chodníku rodinu, jsou zranění  Dolní Lutyně (Karvinsko) 22. ledna (ČTK) - Celou rodinu srazil v pátek na chodníku v Dolní Lutyni na Karvinsku dvacetiletý řidič. Těžká zranění utrpěla třináctiletá dcera i oba rodiče, čtyřletý syn vyvázl zcela bez zranění. Řidič nezvládl rychlou jízdu a dostal smyk. Bude obviněný z ublížení na zdraví. ČTK to řekla mluvčí karvinské policie Zlatuše Viačková.   Vážná nehoda se stala v části obce Nerad kolem 17:30. Mladík jel v osobním voze Hyundai Lantra po hlavní silnici směrem z Bohumína na Věřňovice. Při odbočování vlevo nepřizpůsobil rychlost stavu vozovky a dostal smyk, po němž skončil na chodníku. "Bohužel právě v tu chvíli po něm procházela čtyřčlenná rodina, kterou srazil," řekla ČTK mluvčí.   Podle mluvčího krajských záchranářů Lukáše Humpla utrpěla dcera vážné zranění hlavy a s podezřením na poranění mozku ji záchranáři převezli do ostravské fakultní nemocnice. Její jednačtyřicetiletý otec měl těžce zraněnou nohu a skončil v péči bohumínských lékařů. Osmatřicetiletou matku převezli záchranáři do nemocnice v Orlové s poraněním hlavy, rukou i nohou a s podezřením na otřes mozku. "Čtyřletý chlapeček jako zázrakem nebyl zraněný vůbec," dodala Viačková.   Karvinští policisté nehodu dále vyšetřují; neprokázali, že by řidič před jízdou pil alkohol. "Zranění chodců jsou ale natolik vážná, že přesáhnou šestitýdenní léčbu, proto bude zahájeno trestní stíhání muže pro ublížení na zdraví," dodala policejní mluvčí.   hnz mkv  