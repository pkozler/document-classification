 Dopravu ve Zlínském kraji komplikuje místy i souvislá mlha  Zlín 10. ledna (ČTK) - Dopravu ve Zlínském kraji dnes ráno komplikuje místy i souvislá mlha. Regionální cesty v horských oblastech Valašska navíc pokrývají zbytky ujetého sněhu do tří centimetrů, někde jsou vyjeté koleje. Silničáři proto nabádají motoristy k opatrné jízdě. Vyplývá to z informací Ředitelství silnic a dálnic ČR.   Ostatní komunikace ve Zlínském kraji jsou holé a vlhké či mokré. Zejména vedlejší tahy jsou sjízdné kvůli nebezpečí námrazy pouze se zvýšenou opatrností. Teplota se ve Zlínském kraji ráno pohybovala od jednoho do pěti stupňů Celsia.   Podle meteorologů bude první polovina tohoto týdne o něco chladnější než víkend. Přes den budou nicméně teploty vystupovat mírně nad nulu, v noci se opět bude tvořit náledí. Především na horách se objeví sněžení, z poloh nad 500 metrů nad mořem se postupně stáhne do míst nad 700 metrů nad mořem, očekávají meteorologové.   jav mol  