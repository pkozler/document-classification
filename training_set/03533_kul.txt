 Jihočeské divadlo uvádí premiéru baletu Sen noci svatojánské  České Budějovice 31. ledna (ČTK) - Za Snem noci svatojánské v režii Attily Egerháziho museli v létě diváci na českokrumlovskou točnu, teď si balet v pozměněné podobě mohou vychutnat na domovské scéně v Českých Budějovicích. Zatímco v zámecké zahradě hrála jednu z hlavních rolí příroda, nyní se budou moci soustředit na detail tanečního projevu. Při premiéře v kamenném divadle je čeká řada změn. Největším rozdílem je, že se bude tančit na živou hudbu.   V hlavní roli Titanie vystřídá sólistku Lindu Schneiderovou, jež se připravuje na roli maminky, Světlana Mládková. V roli Oberona zůstává držitel Thálie Zdeněk Mládek. Jak řekl novinářům, na scéně bude balet o něčem jiném než v zahradě. "Člověk nemusí myslet tolik na to, že je rosa a zda mu to uklouzne. Samozřejmě se daleko více může soustředit na detail."   Ostatní role obsadí mezinárodní ansámbl jihočeského baletu. Při premiéře se navíc za pult postaví dirigent pasovského divadla Basil Coleman. V partnerském Pasově zase bude recipročně hostovat jihočeský dirigent Martin Peschík.   Diváci se mohou proti plenérové verzi těšit i na obměněnou výtvarnou složku inscenace, která ještě více podtrhne burlesknost, jíž se Egerházi snažil svému zpracování této oblíbené Shakespearově komedii vtisknout.   Premiéra začíná v pátek v 19:00 v DK Metropol.   mi mol  