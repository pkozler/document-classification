 Víkendová exploze poptávku po zájezdech do Egypta nesníží,míní CK  Praha 3. ledna (ČTK) - Tuzemské cestovní kanceláře neočekávají v souvislosti s víkendovým teroristickým útokem na severu Egypta výrazný propad poptávky po zájezdech do této země. ČTK to řekli zástupci oslovených CK. Incident, při němž zahynuly dvě desítky lidí, se odehrál v noci na sobotu v Alexandrii, která leží stranou od oblíbených turistických letovisek.   Nejčastějšími cíli českých turistů jsou přímořská letoviska. Proti výraznému poklesu poptávky zřejmě působí i to, že útok před kostelem v Alexandrii nebyl namířený proti zahraničním turistům. Podle obchodního ředitele cestovní kanceláře Čedok Tomáše Brejchy nehrozí žádné hromadné odhlašování zájezdů kvůli strachu o bezpečí.   Výrazné rušení zájezdů neočekává ani Jan Koláčný z cestovní kanceláře Exim Tours. Ta má v plánu do Alexandrie vypravit dva poznávací zájezdy. První z nich se uskuteční ještě v lednu, a proto prý lze očekávat dotazy na bezpečnost ze strany těchto účastníků. Podle odhadu Jana Koláčného však nebudou zájezdy hromadně odhlašovat ani cestující směřující přímo do Alexandrie.   Jan Papež z Asociace cestovních kanceláří označil první reakci na zprávu o útoku jako zděšení. Na druhou stranu podle něj Egypt už v minulosti prokázal, že je schopen se k takovýmto věcem stavět otevřeně a dokáže turisty ochránit. Skutečnost, že útok nebyl mířený přímo proti zahraničním turistům, je i podle viceprezidenta asociace důvodem, proč nejspíš nedojde k dlouhodobému poklesu zájmu o tuto turistickou lokalitu.   Jiná situace nastala v roce 1997, kdy po útoku islámských fundamentalistů v Údolí králů zahynulo 66 turistů z Evropy. Tehdy se podle Jana Papeže propad klientů cestujících do Egypta pohyboval okolo hranice 80 procent. "Nikdo nechce cestovat do země, kde hrozí nějaké fatální nebezpečí, ale v tomto případě tomu tak s největší pravděpodobností není," poznamenal Jan Papež.   Egyptský turistický ruch naposledy zaznamenal mimořádnou událost na přelomu listopadu a prosince loňského roku, kdy v přímořském středisku Šarm-aš Šajch napadl žralok několik plavců. Jednu návštěvnici z Německa stálo setkání s mořským dravcem život a pro tři Rusy a jednoho Ukrajince znamenalo vážná poranění. Ani v tomto případě však cestovní kanceláře nezaznamenaly odhlašování zájezdů kvůli obavám klientů.   Egypt je pro české turisty nejoblíbenější zámořskou turistickou destinací především díky snadné dostupnosti a teplému počasí i v zimních měsících.   cfr vju  