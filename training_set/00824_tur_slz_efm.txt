 Tematické mapy a atlasy jsou hitem, řekla šéfka Kartografie Praha  Brno 16. ledna (ČTK) - Tematické mapy a atlasy jsou hitem současnosti. Lidé chtějí od kartografických firem dostat komplexní informace. Kromě klasických dat, které mapy obsahují, je zajímají informace o prohlídkách, ubytování nebo gastronomii. ČTK to na veletrhu cestovního ruchu Regiontour řekla ředitelka jedné z největších firem na českém trhu Kartografie Praha Milada Svobodová.   Kartografie Praha se tematickými mapami zabývá už několik let. Na počátku byly mapy hradů a zámků, následovaly rozhledny. Firma vydala například i soubor Pivovary České republiky; vydání této mapy získalo cenu od Sdružení přátel piva. Mapa poté vyšla ve druhém vydání a nákladu 3000 kusů. Zakresleno je do ní několik desítek českých pivovarů či minipivovarů, zobrazeny jsou ve své současné podobě. V mapě jsou i sladovny, muzea a pivní lázně.   Podrobnou mapu pivovarů a známých restaurací vydala Kartografie Praha také speciálně pro hlavní město koncem loňského roku. Zahrnuje kolem 70 míst.   Kartografie vydala i mapy technických památek, folklóru nebo podzemí. Chystá i další témata, například vojenské památky. "Lidé stále objevují nová témata a trh se tomu musí přizpůsobit a ztotožnit s koncovým zákazníkem podle toho, co chce. Mapa musí obsahovat daleko více informací, abychom mohli konkurovat navigaci GPS," uvedla Svobodová.   Firma nabízí tematické atlasy i krajům. Vytvořila je pro pět regionů a jsou prý žádané. Podle Svobodové konkurencí není ani internet, kde jsou informace příliš roztříštěné. Moderní technologie také neohrožují další vydávání autoatlasů, které patří k tradičním titulům firmy. "Konkurence internetu není tak zlá, prodeje se vrátily tam, kde byly," dodala.   Kartografie Praha má aktuálně v nabídce kolem 500 titulů. Zaměřuje se především na školní atlasy, které tvoří kolem 60 procent obratu firmy. Školního atlasu světa se prodá ročně kolem 40.000. Ročně firma vydá asi 50 nových titulů. Mezi její hlavní konkurenty patří vydavatelství Freytag and Berndt a Shocart, které patří do stejné skupiny. Obrat Kartografie Praha v roce 2009 činil necelých 52 milionů. Firma byla v mírném zisku, zaměstnává 21 lidí.   Filip Vrána jw  