 Tržby maloobchodů v USA loni vzrostly po dvou letech poklesu  Rozšířili jsme o reakci analytika a další podrobnosti od 3. odstavce.   --------------------    Washington 14. ledna (ČTK) - Tržby maloobchodů ve Spojených státech se loni zvýšily o 6,65 procenta, předtím dva roky klesaly. Loňský nárůst byl nejvyšší od roku 1999, uvedlo dnes americké ministerstvo obchodu. V roce 2009 se tržby propadly o 6,5 procenta.   V samotném prosinci rostly tržby amerických maloobchodů pomaleji, než se očekávalo. Celkový obrat stoupl za prosinec o 0,6 procenta, a zvýšil se tak šestý měsíc za sebou. Analytici očekávali růst o 0,2 procentního bodu více. Rostly tržby za benzin a stavební materiály, zatímco smíšené zboží a elektronika vykázaly pokles.   Bez započtení aut se obrat maloobchodu zvýšil v prosinci o polovinu procenta. Analytici ale o očekávali nárůst o 0,7 procenta.   Statistiky spolu s dnešní zprávou o inflaci napovídají, že mírné oživování hospodářského růstu spolu s omezenou inflací pravděpodobně nepřimějí centrální banku upustit od chystaného nákupu obligací za 600 miliard dolarů. Ten má zrychlit hospodářský růst a snížit vysokou míru nezaměstnanosti.   Brian Jones z newyorské divize Société Générale označil prosincový vývoj tržeb za mírně znepokojivý; negativní dopad mělo zimní počasí na konci měsíce. Dodal ale, že za čtvrtletí jako celek byl vývoj maloobchodního obratu solidní, napsala agentura Reuters.   pok jw  