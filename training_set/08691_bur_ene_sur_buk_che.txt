 Ropa kvůli odstavení ropovodu dál roste, WTI zpět nad 91 dolary  Upravili jsme a aktualizovali ceny.   --------------------    Londýn/New York 11. ledna (ČTK) - Ceny ropy dnes kvůli výpadkům produkce na obou stranách Atlantiku pokračovaly v silném růstu a americká lehká ropa WTI se nakonec vyhoupla nad 91 dolarů za barel. Ropu už od pondělka zdražuje víkendové odstavení páteřního ropovodu na Aljašce a dnes k tomu přispěly výpadky těžby v Severním moři.   Cena WTI vzrostla až na 91,33 dolaru za barel a v závěru získala dvě procenta na 91,11 dolaru. Severomořská ropa Brent zpevňovala díky silné zimní poptávce ještě výrazněji a její přirážka vůči WTI vzrostla až na více než sedm dolarů, nejvýše za téměř dva roky.   Na Aljašce je dnes kvůli sobotnímu úniku ropy už čtvrtý den odstaven páteřní ropovod, který dodává rafineriím v USA 12 procent dodávek ropy z domácích zdrojů. Na aljašském ropném poli Prudhoe Bay se nyní těží jen pět procent z obvyklé produkce 630.000 barelů denně. Američtí činitelé v pondělí uvedli, že provoz ropovodu by měl být obnoven tento týden, přesný termín však neuvedli.   Cena Brentu je nad úrovní WTI od loňského srpna. Podle analytiků to je důsledek kombinace klesajících zásob severomořské ropy a naopak vysokých zásob v USA. Přispěly k tomu také výpadky dodávek ze Severního moře. Dnes norská skupina Statoil oznámila, že kvůli úniku plynu odstavila těžbu na poli Snorre a Vigdis.   Růst cen zvýraznilo i chladné počasí na severovýchodě USA. Kvůli němu rostly ceny topného oleje, což podpořilo i ceny ropy.   Trh se bude nyní zaměřovat na dnešní večerní a středeční údaje o týdenním vývoji zásob v USA. V předešlých pěti týdnech zásoby ropy klesly o více než 24 milionů barelů, což byl nejhlubší pokles od června 2008. Vedle zvýšené poptávky to odráželo tradiční praxi rafinerií, které ke konci roku čerpají ze svých zásob, aby si omezením dovozu snížily daně.     Závěrečné ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  únor  97,80  95,70     New York - Nymex  WTI  únor  91,11  89,25     hp dvd mha  