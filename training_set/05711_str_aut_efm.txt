 Ford loni vydělal 6,6 miliardy dolarů, nejvíce za deset let  --------------------    Ke zpravodajství: FOTO/aktuality   --------------------    Detroit 28. ledna (ČTK) - Americká automobilka Ford Motor v loňském roce vydělala 6,6 miliardy dolarů (117 miliard Kč). Vykázala tak nejvyšší celoroční zisk za více než deset let. Oznámila to dnes firma. Zisk výrazně stoupl z 2,7 miliardy dolarů v předchozím roce.   Celkové tržby společnosti loni vzrostly o tři procenta na 120,9 miliardy dolarů. Prodej na domácím trhu se zvýšil dokonce o 20 procent, protože hospodářské oživení podpořilo poptávku po dodávkových automobilech, napsala agentura AP.   V samotném čtvrtém čtvrtletí se nicméně zisk meziročně propadl o 80 procent na 190 milionů dolarů kvůli jednorázovým nákladům souvisejícím s restrukturalizací dluhu.   Ford se vyrovnal s krizí v automobilovém průmyslu lépe než jeho domácí konkurenti General Motors a Chrysler. Těm musela pomoci americká vláda a obě automobilky byly dokonce po určitou dobu nuceny využívat bankrotovou ochranu před věřiteli.   pmh mha  