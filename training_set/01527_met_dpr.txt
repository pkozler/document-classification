 Na Vysočině napadl v noci na dnešek sníh, silnice kloužou  Jihlava 24. ledna (ČTK) - Na Vysočině napadlo v noci na dnešek několik centimetrů sněhu. Silnice mohou klouzat, sjízdné jsou s opatrností, uvádí krajská správa a údržba silnic. Hlavní tahy a dálnice D1, které se solí, jsou převážně mokré se zbytky rozbředlého sněhu. Na silnicích nižších tříd leží ujetý sníh krytý drtí.   "V noci jezdily skoro všechny sypače. Žádné problémy teď nemáme hlášeny," uvedl dispečer krajské správy a údržby. Sněhu napadlo na území kraje od dvou do pěti centimetrů.   K ránu byl v kraji šestistupňový mráz, pod nulou by se teploty měly držet i přes den. Podle meteorologů lze očekávat další sněhové přeháňky.   vst mol  