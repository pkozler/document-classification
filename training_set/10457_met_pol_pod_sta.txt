 Slavkov u Brna ochrání před velkou vodou soustava hrází  Slavkov u Brna (Vyškovsko) 31. ledna (ČTK) - Slavkov u Brna by měla v budoucnu ochránit před dalšími záplavami z přívalových dešťů, které loni v létě potrápily město čtyřikrát, soustava hrází. Vybudování těchto suchých poldrů přijde na přibližně 150 milionů korun. Práce na nich by mohly začít v příštím roce. ČTK to dnes řekl starosta Ivan Charvát (ODS).   První z hrází by měla vzniknout za zámeckou zdí. Ta se loni v době dešťů kvůli podmáčení zbortila v úseku dlouhém 60 metrů. Vodu z dešťů nový poldr zachytí a odvede kanálem pod silničním tahem Brno-Uherské Hradiště do potoka Prostředníček.   Nad Tyršovou ulicí se počítá se stavbou dalších dvou hrází. Jeden z nich by stál přímo ve slavkovských vinohradech. Z této soustavy nádrží by pak vodu odváděl nový kanál, dlouhý přibližně dva kilometry, do nově zbudované nádrže nad sídlištěm Zlatá hora, která by se propojila s nedalekým Němčanským potokem.   "Protipovodňová opatření budou rozsáhlá a nákladná. Nezbude nám nic jiného než práce rozčlenit do více etap a pokusit se na ně získat prostředky z dotací," doplnil starosta.   Voda z loňských přívalových dešťů zaplavila některé slavkovské ulice, které se změnily v řeky. Pronikla do mnoha sklepů a garáží. Škody se odhadovaly na 20 milionů korun.   Vladimír Klepáč snm  