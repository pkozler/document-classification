 Obnovená kapela Půlnoc připomněla 10 let od úmrtí Mejly Hlavsy  --------------------    Ke zpravodajství: FOTO/aktuality   --------------------    Praha 8. ledna (ČTK) - Koncertem v dlouho předem vyprodaném a zcela zaplněném sále pražského Paláce Akropolis dnes obnovená kapela Půlnoc připomněla písně svého zakladatele, zesnulého muzikanta, zpěváka a skladatele Milana "Mejly" Hlavsy. Na koncertě nazvaném 10 let bez Mejly vystoupili i jeho další hudební souputníci. Hlavsa, který byl vůdčí osobností legendární undergroundové skupiny The Plastic People of the Universe, zemřel v nedožitých 50 letech 5. ledna 2001.   Půlnoc, která vystupovala v letech 1988 až 1993, dnes natěšenému publiku v déle než hodinu a půl trvajícím bloku nabídla většinu svých hitů. Basové kytary, na niž Hlavsa hrával, se ujal původní bubeník Půlnoci Petr Kumandžas. Zpěvačku Michaelu Němcovou dále doprovodili klávesista a zpěvák Josef Janíček, violoncellista Tomáš Schilla, kytarista Jiří Křivka a bubeník Jiří Michálek.   Po úvodní skladbě Podivná kapela pokřtila dvojalbum Kniha noci se záznamem dvou jejích historických koncertů ze sklonku 80. let, které vydala firma Guerilla Records. Album z Hlavsovy "placatky" na alkohol polila vodou, prý svěcenou, vdova po hudebníkovi Jana Hlavsová společně se svou matkou, někdejší disidentkou Danou Němcovou.   Již v úvodu večera přečetl jeho organizátor Vladimír "Lábus" Drápal z Guerilla Records zdravici bývalého prezidenta Václava Havla. Někdejší Hlavsův přítel a obdivovatel jeho písní Havel návštěvníkům popřál, ať si dnešní koncert užijí.   Adresáti listu jeho přání naplnili měrou vrchovatou, když poslouchali přes 20 let staré skladby jako Hochu zlatej nebo Kanárek. Slavný Hlavsův hit Muchomůrky bílé si s kapelou přišel zazpívat i básník Ivan Martin Jirous, který se rovněž ujal role příležitostného moderátora večera a před vystoupením Půlnoci rovněž zarecitoval řadu svých veršů.   Ještě před Půlnocí se na scéně v několika kratších blocích vystřídala také řada muzikantů; většina z nich se kdysi s Hlavsou setkala v různých kapelách. Nejprve sólově vystoupil zpěvák a pianista Psích vojáků Filip Topol, poté zahrál někdejší Hlavsův spoluhráč z kapely DG 307 Pavel Zajíček. Jeho vystoupení s trojicí muzikantů doprovodil projekcí svých snímků fotograf Bohdan Holomíček.   Své písně představil i někdejší bubeník The Plastic People of the Universe Jan Brabec a poté i dva současní členové této slavné kapely - saxofonista Vratislav Brabenec a kytarista Joe Karafiát. "Občas vystupují jen spolu, a tak jim to zbylí 'Plastici' nerušej'," zhodnotil Jirous.   Nedoučený řezník a rocker Hlavsa se narodil v roce 1951. S "Plastiky" si zahrál na utajovaných "podzemních" koncertech i v Bílém domě pro prezidenty Billa Clintona a Václava Havla. Kromě domovské kapely a DG 307 prošel i skupinou Garáž. Po rozpuštění Půlnoci založil také kapelu Fiction a poté hrál s vlastním projektem Šílenství.   Jiří Janda snm  