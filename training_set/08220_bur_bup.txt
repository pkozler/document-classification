 Koruna posílila o čtyři haléře k euru i dolaru  Praha 4. ledna (ČTK) - Koruna dnes dopoledne mírně posílila k euru i dolaru. Kolem 10:00 se obchodovala těsně pod 25 korunami za euro a byla tak o několik haléřů silnější proti pondělnímu závěru. O čtyři haléře na 18,70 Kč/USD posílila i k dolaru, vyplývá z údajů serveru Patria Online.    Zdrojem zisků pro středoevropské měny je podle analytika Patria Finance nálada ve světě. "Z příklonu investorů k riziku nejvíce těží forint, posiluje ale i zlotý a koruna, která se nyní obchoduje těsně pod 25,00 za euro. Z domácí ekonomiky se nečekají žádné důležité údaje, kurz by tak dál mohl sledovat region," uvedl Vlk.   Euro se vůči dolaru drží na 1,3350, kam dokázalo vystoupat během pondělka. "Ačkoli na akciích je i tento den zatím růstový, evropská měna další zisky nepřidává. Preference rizikových aktiv před těmi bezpečnými je ale vidět i na oslabování jenu a švýcarského franku," poznamenal Vlk.   kri vju  