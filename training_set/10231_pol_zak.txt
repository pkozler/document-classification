 Nejméně 14 mrtvých a 30 zraněných při atentátu v Iráku  Bagdád 18. ledna (ČTK) - Sebevražedný atentátník dnes zaútočil v Iráku u náborového střediska policie. Zabil 14 rekrutů a tři desítky dalších zranil, oznámily agentury Reuters a AFP.   Útočník se vmísil do davu uchazečů o přijetí k bezpečnostním složkám v iráckém městě Tikrít, rodišti bývalého diktátora Saddáma Husajna. Na sobě měl vestu s výbušninami, které odpálil v parku před náborovým a výcvikovým střediskem. Nejméně 14 lidí bylo zabito, 35 zraněno, uvádějí v první bilanci místní úřady a zdravotnické zdroje.   Irácká armáda a policie by měly převzít plnou odpovědnost za bezpečnost v zemi koncem letošního roku, kdy mají z Iráku odejít zbývající američtí vojáci. USA ukončily bojové operace v Iráku loni v září, ponechaly ale v zemi ještě zhruba 50.000 vojáků, kteří se věnují výcviku iráckých bezpečnostních sil.   tw hej  