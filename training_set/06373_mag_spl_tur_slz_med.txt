 Slovinsko své krátké pobřeží Jadranu propaguje vtipným klipem  --------------------    Ke zpravodajství: FOTO ve Fotobance  ID foto:  P201006060546401 ,  FO01301751    --------------------    Lublaň 18. června (ČTK) - Miniaturní slovinské pobřeží Jadranu vsadilo na humor, aby se v povědomí případných návštěvníků prosadilo proti konkurenci jadranských mocností Itálie a Chorvatska. V hudebním klipu zveřejněném na serveru Youtube s názvem  Odskoč si do Portorože  propaguje na 150 známých osobností země ve svižném rytmu návštěvu tohoto slovinského přímořského střediska. Chorvatské servery vyslovily klipu uznání jako nápaditému, neodpustily si ale ani určitý sarkasmus, napsala agentura APA.   "Slovinsko má možná jen dvě sběračky moře a hrst plážového písku, ale to, co má, dokáže prezentovat správným způsobem," napsal chorvatský portál Index.hr. k upoutávce na slovinské ani ne padesátikilometrové pobřeží. Závěr klipu, v němž hlavní aktérka na skútru sjede z mola do moře, okomentoval portál sarkasticky. "Teď tedy víme, že Portorož existuje, a dokonce že se tam dá i skočit do moře."   Také některé další komentáře na Youtube byly uznalé. "Se vším respektem, sousedé! Vynikající spot." Jeden z dalších si ale neodpustí rýpnutí: "Už po 11 vteřinách lze na klipu zahlédnout kus chorvatského moře."   Již sám název klipu je parodií na běžnou turistiku: navozuje, že do Portorože je třeba z letadla přesně seskočit padákem, pokud nechcete skončit jinde. Ve spotu ve vteřinových záběrech vystupuje řada osobností, včetně například "slovinského Obamy", černošského starosty obce Piran Petera Bossmana, který hraje pilota letadla. V dalších minirolích se mihnou ministr dopravy Patrik Vlačić, rakouský pohádkář Folke Tegetthoff a mihne se tam i italská fotbalová legenda Franco Baresi. Hudbou přispěl slovinský zpěvák Magnifico svým hitem Hir aj kam hir aj go (foneticky přepsaná angličtina). Všechny tyto osobnosti v klipu vystupují bez nároku na honorář, uvádí APA.   Na závěr si "pilot" Bossman neodpustí poznámku zvoucí do "jeho" města: "Příští zastávka Piran!"   ik jup  