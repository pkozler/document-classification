 Vyšla knižní podoba Toulek s Ladislavem Smoljakem  Praha 12. května (ČTK) - Pod názvem Toulky s Ladislavem Smoljakem se na trhu objevila rozšířená knižní podoba úspěšného dokumentárního cyklu České televize z pera jeho autora Vladimíra Mertlíka.   Populární cimrmanolog, který loni v červnu zemřel (a koncem letošního roku by měl osmdesátiny), v něm milým způsobem připomínal některá historická fakta o slavných lidech na místech, kde prokazatelně pobývali. Doprovázen kamerou chodil po hradech, zámcích, městech i vesnicích a zasvěceně vyprávěl.   Také knižní verze tohoto televizního projektu nabízí jeho informace a vzpomínání na vizionáře Heinricha Mattoniho, badatelku světového významu Marii Curie, stavovskou rodinu Šliků, hudebního skladatele Leoše Janáčka, malíře Josefa Mánesa, legendárního svůdce žen Giacoma Casanovu a řadu dalších. Celkem jde o třináct komnat osudů, které většinou v učebnicích dějepisu nezazněly.   Publikaci, která vyšla v edici České televize, doprovází spousta fotografií jak sledovaných míst, tak i snímků, které vznikly přímo při natáčení tohoto cyklu.   Díky nevšednímu humoru, který Ladislav Smoljak rozdával nejen jako herec, režisér a scenárista, se jeho tvorba nesmazatelně zapsala do srdcí diváků i zlatého fondu české kinematografie. Řada výroků a úryvků z jeho filmů a divadelních her, které napsal se svým dlouholetým přítelem režisérem Zdeňkem Svěrákem pro Divadlo Járy Cimrmana, doslova zlidověla.   Smoljak se narodil 9. prosince 1931 v Praze. Od mládí chtěl být režisérem, ale na DAMU ho nepřijali. Vystudoval tedy matematiku a fyziku a několik let působil jako učitel. V 60. letech se coby redaktor Mladého světa podílel na vzniku ankety Zlatý slavík a v roce 1968 stál poprvé před kamerou ve filmu Zločin v šantánu. Doslova kultovními se staly komedie Jáchyme, hoď ho do stroje, Marečku, podejte mi pero!, Na samotě u lesa, Kulový blesk, Vrchní, prchni! či Rozpuštěný a vypuštěný, na nichž se autorsky spolupodílel se Zdeňkem Svěrákem a z nichž některé režíroval.   V roce 1966 stál Smoljak se Zdeňkem Svěrákem, Jiřím Šebánkem a jazzmanem Karlem Velebným u zrodu divadla pojmenovaného podle fiktivní postavy zneuznaného českého génia Járy Cimrmana. Poslední divadelní hrou autorské dvojice Smoljak-Svěrák je České nebe.   bor pba  