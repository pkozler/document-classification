 MŽP zřejmě vrátí studii EIA o dostavbě vodochodského letiště  --------------------    Ke zpravodajství: GRAFIKA   --------------------    Praha 26. ledna (ČTK) - Ministerstvo životního prostředí zřejmě vrátí k dopracování i druhou verzi studie vlivu dostavby Letiště Vodochody na životní prostředí (EIA). Během rozhlasové veřejné debaty v Kralupech nad Vltavou to dnes řekl náměstek ministra životního prostředí Ivo Hlaváč.   "Naše ministerstvo je v tuto chvíli připraveno doporučit vrátit dokumentaci k dopracování a zhruba za dva až tři měsíce opakovat znovu debatu nad dopracovanou dokumentací," uvedl Hlaváč. "Shledáváme minimálně čtyři okruhy, které budou muset podle našeho názoru být dopracovány ve smyslu zpřesnění stávající dokumentace," dodal s tím, že se to týká především záležitostí v hlukové studii.   O modernizaci letiště a rozšíření provozu ve Vodochodech se hovoří už několik let, samospráva v okolních obcích je ale vesměs proti. Letiště, ležící severně od Prahy, chce v budoucnu odbavovat ročně 3,5 milionu cestujících především nízkonákladových aerolinií, nepravidelných a privátních letů. Ostrý provoz by měl být zahájen na přelomu let 2012 a 2013. Letiště má konkurovat zejména pražské Ruzyni, kde se počet cestujících pohybuje kolem 12 milionů ročně. Podle starostů okolních obcí, které se spojily ve Sdružení proti letišti Vodochody, ale bude po zprovoznění letiště soustavně poškozováno zdraví obyvatel.   Zástupci 16 obcí a Iniciativa Stop letišti Vodochody předali loni v prosinci náměstkovi ministra životního prostředí Tomáši Vrbíkovi své připomínky ke druhé verzi studie vlivu letiště na životní prostředí. Plánovanému letišti vytýkají například nepřetržitý provoz, prodloužení odletové a příletové dráhy a pohyb velkých letadel.   Vedení Letiště Vodochody připomínky odmítlo. Ředitel Letiště Vodochody Martin Kačur připomínky označil za pokusy "hrubým způsobem" zasahovat do procesu projednávání studie EIA.   Letiště Vodochody patří do skupiny Aero, kterou ovládá společnost Penta. Aero koupila od státu na začátku roku 2007 za tři miliardy korun.   kri jw  