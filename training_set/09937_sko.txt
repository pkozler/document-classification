 Dobeš: Školy s tradicí by mohlo za kraje spravovat ministerstvo  Praha 4. ledna (ČTK) - Některé střední školy s dlouholetou tradicí by mohly spadat do nové skupiny takzvaných škol rodinného stříbra, místo krajů by je spravovalo přímo ministerstvo školství. S tímto nápadem přišel podle Českého rozhlasu 2 - Praha ministr školství Josef Dobeš (VV), do této skupiny by patřila například sklářská škola v Kamenickém Šenově. Mluvčí úřadu Václav Koukolíček ale ČTK řekl, že se zatím jedná jen o ideu, není ještě jasné, jak by se vše legislativně a finančně zajistilo.   Mezi školy rodinného stříbra by mělo být zařazeno několik umělecko-průmyslových škol z celé ČR, které mají dlouholetou tradici. Pro kraje je totiž provoz těchto škol velmi drahý, navíc zde ubývá studentů. To je příklad i sklářské školy v Kamenickém Šenově, které hrozí sloučení se sklářskou školou v Novém Boru.   "K převzetí škol by mohlo dojít už během tohoto roku," řekl ČRo ministr ke kauze šenovské školy, která dosud spadá pod Liberecký kraj. Nápad přivítal také náměstek libereckého hejtmana Radek Cikl, převzetí školy by prý ale muselo udělat opravdu rychle. Hejtmani totiž připravují plán na rušení a slučování středních škol, kvůli slabým populačním ročníkům jsou totiž školy poloprázdné.   "Jestliže říkáme, že efektivizací ušetříme jeden a půl až dvě miliardy korun, tak na záchranu těchto ojedinělých školských zařízení by nám stačila desetina těchto prostředků," řekl Dobeš serveru idnes.cz.   Mluvčí ministerstva Václav Koukolíček ale upozornil, že na úřadě se zatím o tomto plánu příliš nejednalo, není tedy ani jasné, jak by bylo převzetí škol ministerstvem legislativně upravené ani kde by se vzaly na jejich provoz peníze. "Vše je zatím idea," mírní nadšení Koukolíček. Podle Dobeše by se také neměly na seznam dostat školy, které nemají významnou tradici, což vylučuje například sportovní gymnázia.   "Do kauzy Kamenický Šenov to přináší zásadní zlom," myslí si však bývalý ředitel šenovské školy František Janák. Střední uměleckoprůmyslová škola sklářská v Kamenickém Šenově je se svou více než 150letou tradicí nejstarší sklářskou školou v Evropě. Dlouhodobě se ale potýká s nedostatkem žáků a vysokými náklady. Škola v Novém Boru, do níž by se měli studenti z Kamenického Šenova stěhovat, také není naplněna, je ale v mnohem lepším stavu. V Novém Boru však nejsou některé obory, které se učí v Šenově.   kli mkv  