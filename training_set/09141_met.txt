 Leteckou a železniční dopravu v Japonsku narušila erupce sopky  Tokio 28. ledna (ČTK) - V jihozápadním Japonsku dnes musela být zastavena letecká a železniční doprava. Důvodem je erupce sopky Šinmoedake, která vyvrhuje sloupec popela a plynů do výšky několika tisíc metrů. Oznámila to agentura AFP.   Vulkán Šinmoedake v jižní části ostrova Kjúšú se probudil už ve středu večer. Jeho aktivita donutila několik desítek obyvatel blízkého městečka Takaharu, aby strávili noc na dnešek v provizorním útulku.   Obě japonské letecké společnosti byly přinuceny zrušit lety registrované na letišti v Mijazaki. Stejně tak železniční společnost na Kjúšú v oblasti zrušila vlakové spoje.   Popel, který chrlí sopka vysoká 1421 metrů, začali již obyvatelé z ulic odklízet. Jiné škody, ale ani zranění, nejsou hlášeni.   Vulkanologové zvýšili stupeň pohotovosti na třetí z pěti možných - účelem tohoto kroku je především zabránit jakémukoliv přístupu k nebezpečné sopce.   Šinmoedake je součástí řetězce Kirišima, jejž tvoří asi dvě desítky sopek. První menší erupce byla v tomto vulkánu zaznamenána už v roce 2008.   hit šeb  