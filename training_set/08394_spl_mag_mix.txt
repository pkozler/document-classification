 Dostupný luxus - to má být Music club v táborském Kotnově  --------------------    Ke zpravodajství: FOTO/aktuality; AUDIO   --------------------    Tábor 14. ledna (ČTK) - Luxusní Music club Kotnov ve sklepech stejnojmenného středověkého hradu v Táboře, dnes poprvé přivítal první návštěvníky. Prostory, jejichž interiérům dal podobu módní návrhář Josef Klír, viděli zatím jen pozvaní hosté. Od soboty se klub, jehož vybudování stálo přes deset milionů korun, otevře také pro veřejnost.   Stěny zdobí plátna s Klírovými malbami. Módní návrhář připravil například i design pohovek a křesel, v nichž budou hosté sedávat. Na první pohled jde o luxusní záležitost, ale podle Petry Motyčkové z mediální agentury, která klub prezentuje, tomu tak nebude. "Chceme, aby to bylo něco výjimečného, ale zároveň dostupného pro všechny návštěvníky," řekla.   Proto má stát vstupné 60 korun a pivo 25 korun. Ale pokud budou lidé chtít, mohou si v klubu koupit třeba drahé šampaňské Moët. Jedna jeho okrasná metr vysoká lahev stojí na baru a zdobí ji krystaly kamínků Swarovski.   Patrně půjde o jeden z nejluxusnějších klubů v Česku. "Já si myslím, že jde o dobrý nápad a mně osobně se ty prostory líbí," řekl například herec Rudolf Hrušínský nejmladší, který dnes na Kotnov dorazil.   Hrad, v jehož prostorech se klub nachází, patří mezi národní kulturní památky. Podle Jana Holečka z oddělení historického urbanismu a architektury Národního památkového ústavu nejde o projekt, který by původní ráz sklepů měnil. "Podoba klubu skutečně nepředstavuje pro ty prostory jakýkoliv negativní zásah," uvedl.   Music club Kotnov se rozkládá zhruba na 500 metrech čtverečních, vysoké stropy tvoří klenby skládané z cihel. I když je klub v podzemí, lidé se prý nemusí obávat, že by zde měli problémy s nedostatkem vzduchu nebo vysokou teplotou. Zdi i doplňky v interiéru budou zdobit andělé. Ty se stávají hlavním motivem táborského klubu, do něhož se vejde až 800 návštěvníků.   Ti mohou tančit na dvou parketech. Jeden z barů tvoří velký kříž, který navrhl Klír a složil jej z 20.000 malých zrcadel. Tento kříž vyrábělo osm sklářů.   Hrad Kotnov s věží a známou Bechyňskou bránou nese jméno podle jeho zakladatele. Nejstarší písemná zmínka o něm je z roku 1370. Původně fungoval jako pevnost s parkánovou hradbou. Po požáru v roce 1532 se však z Kotnova stalo spíš hospodářství. Od 17. století se v něm vařilo pivo, jeho výroba v areálu skončila až začátkem 90. let minulého století.   V prostorách sklepů, kde je nyní luxusní klub, měl být v 80. letech minulého století kinosál. Projekt však byl po listopadu 1989 zastaven.   Marek Bílek dr  