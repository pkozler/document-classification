 MZe: Prioritami zůstává odstraňování byrokracie či ochrana půdy  Praha 5. ledna (ČTK) - K prioritám ministerstva zemědělství v letošním roce patří snižování byrokracie a zjednodušování agrární legislativy, ochrana půdy před erozí a podpora kvalitních potravin. Ministerstvo o tom dnes informovalo v tiskové zprávě. Ministerstvo prý chce především celkově přispívat k rozvoji venkova. Priority úřadu se oproti loňskému roku prakticky nezměnily, vyplývá z vyjádření.   O snižování byrokracie a zjednodušování agrární legislativy mluví ministr Ivan Fuksa (ODS) již od svého červencového nástupu do funkce. Ministerstvo například loni v listopadu zřídilo na svém webu dotazník, v němž mohli zemědělci zasílat své podněty týkajících se zbytečné a omezující legislativy. Do konce uplynulého roku jeho prostřednictvím zaslalo podněty více než 150 tazatelů. Podněty mají pomoci ministerstvu při zmírňování byrokratické zátěže farmářů.     Například Státní veterinární správa (SVS) již koncem uplynulého roku avizovala, že letos zruší či sníží četnost některých povinných kontrol zdraví hospodářských a volně žijících zvířat.   V letošním roce také má pokračovat projekt Regionální potravina na podporu výrobců krajských specialit. „Nová metodika počítá s rozšířením šesti kategorií na devět. Především z toho důvodu, že v kategoriích mléčné produkty, pekařské a cukrářské výrobky a uzeniny a produkty z masa se loni přihlásil velký počet výrobků. Rozdělením kategorií dostane více kvalitních regionálních specialit šanci uspět v soutěži a spotřebitelé budou mít pestřejší výběr," řekl Fuksa.   Značku Regionální potravina získalo loni celkem 71 výrobků. Vybraly je postupně krajské odborné komise z 943 produktů, které se do prvního ročníku projektu přihlásily. Zájem o některé potraviny, které ocenění získaly, podle jejich výrobců vzrostl až několikanásobně.   Od začátku roku platí novela zákona o ochraně zemědělského půdního fondu, která výrazně zvýšila poplatky za převod zemědělské půdy na stavební parcely, připomnělo ministerstvo.   "Nová podoba poplatků má motivovat investory, aby plánovali výstavbu větších objektů dále od velkých měst, v regionech, aby dali spíše přednost opuštěným průmyslovým areálům a využívali vnitřní prostory obcí. Zákon by měl také pomoci přinést nová pracovní místa na venkov, a tím pomáhat jeho rozvoji," zdůvodnil legislativní změnu Fuksa.   V červenci začne platit vládní nařízení, které má rozšířit platnost takzvaných standardů dobrého zemědělského a environmentálního stavu (GAEC) i na mírně erozně ohrožené půdy. Farmáři budou na těchto pozemcích moci používat jen takové technologie a pěstovat takové plodiny, které omezují smývání ornice. Erozí je dnes ohrožena téměř pětina z celkové zemědělské půdy v ČR. V rámci dotačních programů ministerstvo uvolní více než dvě miliardy korun na protipovodňová opatření.   Do konce ledna chce Fuksa předložit vládě dlouhodobou koncepci hospodaření státního podniku Lesy ČR od roku 2012. K jejímu odmítnutí vládu koncem prosince vyzvali dřevozpracovatelé, ekologové z Hnutí Duha i vlastníci soukromých a obecních lesů. Letos by měl na Těšnově vzniknout také věcný záměr zákona o správě státního lesního majetku, novely lesního zákona a zásad státní lesnické politiky.   Při jednáních v rámci Evropské unie o podobě budoucí Společné zemědělské politiky po roce 2013, o jejíž konečné podobě se má letos rozhodnout, hodlá Fuksa prosazovat spravedlivé podmínky pro udělování přímých plateb a zjednodušování pravidel. V případě přímých plateb je proti jejich omezování podle velikosti hospodářství. Vzhledem k historickým souvislostem jsou totiž české zemědělské podniky výrazně větší než farmy ve většině členských států.   mjr    