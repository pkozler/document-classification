 Hušák:Sazka není právně ani ekonomicky v insolvenční situaci  --------------------    Ke zpravodajství: FOTO/aktuality; AUDIO   Doplnili jsme titulek "Hušák:Sazka není právně ani ekonomicky v insolvenční situaci"   --------------------    Praha 14. ledna (ČTK) - Akciová společnost Sazka není právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky. Podání tohoto návrhu nebude mít vliv na činnost společnosti. Na dnešní tiskové konferenci to řekl předseda představenstva a šéf Sazky Aleš Hušák.   Akutní problém má nyní Sazka především s podnikatelem Radovanem Vítkem, největším věřitelem firmy. Ten oznámil, že pokud firma plně neuhradí nejpozději do pondělí 17. ledna své dluhy vůči němu, podá na ni k soudu insolvenční návrh. Vítek vyzval akcionáře Sazky k rychlému řešení situace a výměně jejího vedení. Sazka popřela, že by by měla vůči němu závazky a že by se se nacházela v insolvenční situaci.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Majoritní akcionář Sazky ČSTV ve středu odmítl přímý vstup investora do společnosti. Ze tří oficiálních nabídek - od Penty, holdingu Synot a firmy E invest Martina Ulčáka, dal tak zelenou jen té poslední.   Sazka zaslala 6.ledna majitelům dluhopisů oznámení, že bude schopna zaplatit jen splatný úrok, ale už ne jistinu. Firma dále informovala o tom, že iniciovala jednání s věřiteli o vyřešení situace a o novém splátkovém kalendáři. Sazka by podle MF Dnes chtěla, aby se snížila jistina dluhu o 30 procent a zároveň kleslo jejich úročení z devíti na šest procent ročně. Do konce splatnosti bondů, což je v roce 2021, by tak firma ušetřila asi 2,4 miliardy korun.   Mezinárodní ratingová agentura Standard &amp; Poor's navíc ve čtvrtek snížila rating dlouhodobých závazků Sazky na nejnižší stupeň D z dosavadní známky CC. Hodnocení D jako "default" (termín pro nesplacení jakékoli části splatného dluhu) upozorňuje investory, že firma není nadále schopna splácet své dluhy.   V úterý se vedení Sazky sejde se zástupci pěti zahraničních fondů a bank, jež většinu dluhopisů vlastní. Ve druhé půli ledna pak proběhne valná hromada držitelů dluhopisů, která by nové podmínky musela schválit. Šéf Sazky Aleš Hušák řekl podle dnešních Hospodářských novin akcionářům, že součástí ozdravného plánu, jejž chystá, je jednání s bankami o vzniku nového věřitelského klubu, který by Sazce poskytl úvěr. V klubu by byly Česká spořitelna, Fortis, Citibank, UniCredit a J&amp;T Banka, některé banky však účast ve věřitelském klubu odmítají.   fd mha  