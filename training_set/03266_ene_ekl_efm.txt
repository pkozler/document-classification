 Malé vodní elektrárny ČEZ vyrobily 265 gigawatthodin elektřiny  Praha 23. ledna (ČTK) - Malé vodní elektrárny společnosti ČEZ Obnovitelné zdroje vyrobily v loňském roce 265 gigawatthodin elektřiny, což představuje meziroční růst 24 procent. Souviselo to především s nadprůměrnými srážkami. Celková produkce elektráren odpovídá spotřebě 75.000 českých domácností, informoval mluvčí ČEZ Martin Schreier. Celkem vyrobila Skupina ČEZ za tři loňská čtvrtletí z různých zdrojů 46.000 gigawatthodin elektřiny.   "Díky celkově nadprůměrným úhrnům srážek byly průběžně po celé období roku 2010 vytvořeny ideální předpoklady pro maximalizaci využití výrobních kapacit malých vodních zdrojů," řekl Libor Kičmer, jednatel ČEZ Obnovitelné zdroje. V některých lokalitách vyrobily elektrárny nejvíce proudu za celou dobu jejich existence.   Z jednotlivých vodních elektráren provozovaných společností ČEZ Obnovitelné zdroje vykázaly nejvyšší dodávky do sítě vodní elektrárna Střekov na Labi (97,3 GWh) a malé vodní elektrárny Vydra (27,4 GWh) a Práčov (20,8 GWh). Elektrárna Obříství vyrobila 14,6 GWh elektřiny a zdroj Hracholusky 13,4 GWh.   Nejpříznivějšími měsíci pro výrobu elektřiny z vody byly loni podle Schreiera duben a květen, kdy se celková produkce všech zdrojů dotýkala hranice 30 GWh.   Pozitivně se na výrobě podílely také modernizace malých vodních elektráren, které umožnily zvýšit jejich účinnost a výkon. "V minulých letech jsme u všech vodních elektráren realizovali komplexní modernizační program, který bude zakončen letos zahájenou modernizací malé vodní elektrárny v Pardubicích," uvedl Kičmer.   lko sap  