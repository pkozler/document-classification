 Forsberg začne od soboty trénovat s hokejisty Colorada  Denver (USA) 21. ledna (ČTK) - Slavný švédský hokejista Peter Forsberg se možná pokusí o návrat do NHL. Sedmatřicetiletý útočník, jehož kariéru ovlivňovaly zdravotní problémy, začne od soboty trénovat se svým bývalým týmem Colorado Avalanche.   "Musím zjistit, jak na tom fyzicky jsem, a trénovat s hráči NHL je ten nejlepší způsob, jak na to přijít," citoval Forsberga server kanadské televizní stanice TSN.   Člen Triple Gold Clubu za vítězství na ZOH, MS a ve Stanley Cupu nehrál v NHL od roku 2008, kdy na závěr sezony posílil právě Colorado. V následujících dvou sezonách nastupoval Forsberg sporadicky za svůj mateřský klub MODO ve švédské lize. Poslední soutěžní zápas absolvoval loni na olympijských hrách ve Vancouveru.   Jeden z nejlepších útočníků své generace odehrál v NHL v dresech Colorada, Philadelphie a Nashvillu 706 zápasů, v nichž získal 885 bodů (249+636). Pokud by se skutečně dohodl s Avalanche na působení, nemusel by ho klub dát na takzvaný waiver list k dispozici ostatním týmům NHL, protože v tomto ročníku nehrál v Evropě.   Colorado dnes přišlo do konce sezony o českého útočníka Tomáše Fleischmanna, jemuž lékaři objevili dvě krevní sraženiny na plicích.   okr gi  