 Prastará kůstka psa nalezená v USA je zbytkem lidské potravy  Portland (USA) 20. ledna (ČTK) - Před téměř 10.000 lety v Americe poskytoval člověku jeho nejlepší přítel ochranu a společnost, ale příležitostně byl pro něj i zdrojem potravy. S tímto zjištěním přišli po průzkumu úlomku psí kosti badatelé z univerzity v americkém Maine. Informovala o tom dnes agentura AP.   Samuel Belknap narazil na fragment kosti při průzkumu vzorku lidských odpadků, jež byly vykopány v jihozápadním Texasu v 70. letech minulého století. Uhlíková metoda určila stáří kosti na 9400 let. A test DNA potvrdil, že jde o kost psa, nikoliv vlka, kojota či lišky.   Kost byla objevena hluboko v hromadě lidských výkalů a navíc měla charakteristickou oranžovohnědou barvu - tu kost získá při průchodu trávicím traktem. Odštěpek je tedy nejranějším přímým důkazem, že psi neměli v lidské společnosti roli pouze ochránce, společníka a loveckého pomocníka. Lidé je jedli a možná je už tehdy i jako zdroj potravy chovali.   Belknap při zkoumání odpadu pátral po dietě a výživě lidí, kteří obývali oblasti kolem řeky Lower Pecos před tisícem až 10.000 let.   V lidské kultuře hráli psi významnou roli tisíce let. Archeologové našli v Belgii stopy po psech staré 31.000 let, v Česku měly stáří 26.000 let a na Sibiři 15.000, upozornil odborník na vývoj psů, profesor evoluční biologie na univerzitě v Los Angeles Robert Wayne. Na americkém kontinentu nálezy psů nejdou tak hluboko do minulosti.   Fragment kosti, který Belknap obdržel k analýze, měl velikost pouhých 15 krát deset milimetrů a pocházel z části kostry, kde se lebka napojuje na páteř. Patřil zřejmě malému druhu psa s krátkým čumákem, krátkosrstému kříženci, jenž byl běžný u indiánů z Velkých plání. Vážil asi deset až 13 kilogramů. Nalezen byl také fragment z nohy, ale ten byl tak malý, že nemohl být podroben laboratornímu zkoumání.   Psi jako zdroj potravy pro lidi ale nepředstavují velké překvapení. Na Velkých pláních některé kmeny pojídaly psy v době nedostatku jiné potravy nebo při slavnostních aktech, vysvětlil Belknap.   A v Mezoamerice to bylo obdobné - například Aztékové chovali jeden druh psa bez srsti speciálně na maso.   Další archeologické vykopávky psích ostatků stanovily výskyt psů do doby před 8000 lety nebo i dál, ale toto je první vědecký důkaz, že psi se tu vyskytovali mnohem dříve. V 80. letech byl nalezen pes v jeskyni Danger Cave v Utahu - jeho stáří 9000 až 10.000 let ale bylo odhadnuto pouze na základě analýzy okolních skalisek.   "Takže 9400 let starý pes může být v USA nejstarší, ale také nemusí," zdůraznil odborník na evoluci psů Darcy Morey. Je ale skeptický ohledně datování DNA z jediného úlomku kosti, jelikož psi jsou si geneticky velmi podobní s vlky.   Předpokládá se, že první psi přišli do Severní Ameriky z Asie přes Beringovu úžinu s lidmi nejpozději před 10.000 lety.   hit ik  