 Před úřadem vlády demonstrovali ekologové proti tendrům Lesů ČR  --------------------    Ke zpravodajství: FOTO/aktuality   Zprávu jsme aktualizovali v 1. a 5. odstavci a doplnili jsme vyjádření Lesů ČR v 9. ,10.  a 11. odstavci.   --------------------    Praha 19. ledna (ČTK) - Před úřadem vlády dnes ráno demonstrovala zhruba padesátka lidí proti návrhu dlouhodobé koncepce hospodaření státního podniku Lesy České republiky (LČR). Protest uspořádalo ekologické Hnutí Duha. Vláda, dnes dokument neschválila, konečný verdikt k dokumentu by měla vyslovit příští týden. Nový systém tendrů má podle aktivistů způsobit "tunelování lesů" a být pro stát nevýhodný. Návrh dlouhodobě kritizují také zpracovatelé dřeva či vlastníci soukromých a obecních lesů. S tím však Lesy České republiky podle svého vyjádření zásadně nesouhlasí.   Poklidně stojící demonstranti drželi transparenty s nápisy například "Zastavte tunelování našich lesů". Mezi protestující přišel vládní mluvčí, který od nich převzal jejich písemné argumenty proti návrhu.   Velké tendry na těžbu ve státních lesích by měly být podle koncepce nazvané Dřevěná kniha od roku 2012 dlouhodobé. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Ještě letos má být vyhlášena zakázka na všech 117 soutěžních jednotkách. Každý následující rok se má soutěžit již jen na jedné desetině jednotek.   "Návrh ministra zemědělství, který by vláda měla schválit, bohužel podle mnoha odborníků může vážně poškodit zdraví českých lesů, kam každý týden chodí dva miliony turistů, a zároveň je finančně velmi nevýhodný pro stát," řekl ČTK Vojtěch Kotecký z Hnutí Duha. Připomněl, že navrhovaný model v minulosti kritizoval například i Nejvyšší kontrolní úřad (NKÚ). "Žádáme, aby vláda stáhla návrh ministra zemědělství a přiměla jej, aby svůj plán přepracoval tak, aby zajistil zdravou péči o české lesy a poctivé nakládání se státním majetkem," uvedl.   Podle informací, které přinesly koncem prosince Hospodářské noviny, se proti Fuksovu záměru postavily ministerstvo školství a pro místní rozvoj řízené zástupci Věcí veřejných (VV). Strana na předchozí ideové konferenci požadovala, aby zadávání zakázek Lesů ČR na těžbu dřeva bylo průhledné a nediskriminující. Připomínky k Dřevěné knize vzneslo také ministerstvo životního prostředí. Jak dnes informoval server iDnes.cz, proti Fuksovu návrhu dnes během jednání vznesli výhrady premiér, ministři Věcí veřejných i někteří ministři za TOP 09.    Klouzavý cyklus tendrů v Lesích ČR má podle ministerstva zemědělství mimo jiné omezit lobbistické tlaky, jimiž by státní podnik čelil v případě, kdy by se každoročně soutěžilo na celém území. Pětinu dřeva musí však těžaři dále prodat na veřejných trzích. Ministr zemědělství Ivan Fuksa (ODS) v minulosti uvedl, že nechá tendry vyhlásit nejpozději do konce března. Ještě předtím chce, aby Dřevěnou knihu schválil kabinet.   Odpůrci koncepce požadují, aby ministři materiál odmítli. Nejčastěji koncepci kritizují, neboť prý zvýhodňuje velké těžařské firmy na úkor malých a středních lesníků a dřevařů. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Upozorňují také na to, že návrh neřeší poslání státního podniku v sociální oblasti či oblasti rozvoje venkova.   Hnutí Duha tvrdí, že dodavatelské firmy ve snaze o rychlý zisk během vyměřené lhůty budou poškozovat zdraví lesů holosečným kácením a podobnými praktikami. "Vláda by měla návrh stopnout a požadovat nový, který zajistí zdravou péči o státní lesy. Lesy musí vypisovat zakázky na kratší dobu, dílčí práce a menší plochy, aby konkrétní hajní měli lepší dohled nad dodavateli a mohli je pružně vyměňovat. Měly by používat standardní model prodeje dřeva, jaký používají soukromí vlastníci u nás i státní lesy v sousedních zemích," uvedl v pondělí Jaromír Bláha z Hnutí Duha.   Lesy ČR však tvrzení hnutí Duha zásadně odmítají. "K žádnému pronájmu lesa nedochází, protože to zákon striktně zakazuje. Veškeré činnosti budou lesnické firmy na základě pokynů a velmi pečlivého dohledu Lesů ČR pouze vykonávat," uvedl v reakci na tvrzení Hnutí Duha mluvčí LČR Zbyněk Boublík. Ohrožena nebude podle něj ani regionální zaměstnanost, protože objem dřeva bude stále stejný.   "Regionální dřevozpracující subjekty jsou přirozenými obchodními partnery smluvních partnerů LČR, mohou s nimi uzavírat příslušné rámcové smlouvy nebo si dřevo zajistit skrze veřejné trhy. Místní lesnické firmy se zase do prací v lesích mohou zapojit jako subdodavatelé smluvních partnerů LČR," řekl mluvčí.   "K dnešnímu dni máme podepsáno již 67 smluv. Další podepisování smluv průběžně pokračuje. Rozhodně nepokládáme uvedený počet uzavřených smluv za nízký, tendr probíhá v souladu se zákonem o zadávání veřejných zakázek, který přesně jednotlivé postupy upravuje. Je nutné respektovat i zákonné lhůty. Průběžně lze uzavírat smlouvy v dalších 32 částech veřejné zakázky, což v součtu s již podepsanými smlouvami představuje 99 z celkových 108 jednotek. Zbylých devět jednotek je dotčeno námitkou z řad některých účastníků řízení, což je záležitost, kterou podnik nemůže ovlivnit. Námitky průběžně vypořádáváme rovněž v souladu se zákonem," dodal Boublík.   Nezávislá komise jmenovaná ministrem zemědělství při tvorbě Dřevěné knihy vyhodnotila dva modely hospodaření za předchozí dva roky, kdy běžely souběžně. Z analýzy podle komise vyplynulo, že v letech 2008 a 2009 byla pro LČR výhodnější varianta "při pni", při které lesnické firmy dřevo těží i dále samy prodávají. Ve druhé variantě těžební firma prodává pouze službu v podobě těžebních prací a dřevo prodává sám vlastník lesa. Asociace českých a moravských dřevozpracovatelů (AČMD) však způsob porovnávání obou modelů v minulosti napadla a žádala o zveřejnění kompletní metodiky výpočtu. Při porovnání byla podle AČMD účelově použita metodika, která model "při pni" zvýhodňuje.   "Ministr Fuksa argumentuje výsledky své komise, která mu doporučila ten model, který vládě navrhuje. Bohužel už zapomíná dodat, že pět z osmi, tedy většinu členů té komise, tvořili právě zástupci těch firem, které mají na tomto modelu velký zájem a velmi aktivně jej prosazují. Stát měl v této komisi menšinu," poznamenal pro ČTK Kotecký.   mjr dvd mha  