 Na mezinárodním festivalu dechovek zvítězil orchestr z Holandska  Praha 8. ledna (ČTK) - Absolutním vítězem mezinárodního soutěžního festivalu dechových hudeb, který dnes vyvrcholil v Národním domě na Smíchově v Praze, se stal holandský orchestr Fanfare Monte Corona Kronenberg, řekla dnes ČTK za pořadatele Ivana Sládková. Pořadatelé z organizační a festivalové kanceláře or-fea přivítali na dvoudenním jubilejním 20. ročníku celkem 18 kapel z Česka, Belgie, Estonska, Nizozemska, Itálie, Německa, Polska a Slovinska.   Ocenění si ze soutěže odvezli i další zahraniční orchestry, v jedné z kategorií nejvyšší příčku vybojoval i Dechový orchestr Základní umělecké školy Zábřeh.   "Myšlenka na uspořádání této akce vznikla v roce 1990. Vyhlašovatelem je Sdružení dechových orchestrů a první ročníky proběhly v Brně. Od roku 1997 se festival koná v Praze," uvedla Sládková. Snahou bylo obrátit pozornost hudbymilovné veřejnosti ke koncertní symfonické dechové hudbě.   Během let se festival transformoval do jedné z největších soutěžních přehlídek tohoto žánru v ČR. Nejvýznamnějším aspektem je podle Sládkové obrovský mezinárodní rozsah a propagace české tvorby. "Každá ze tří soutěžních kategorií má totiž i povinnou skladbu některého českého autora. Letos jimi jsou Slezský tanec Vladimíra Studničky, Jarní rapsodie Jindřicha Brejška a Stvoření světa Jaroslava Šípa," dodala.   Dosud se festivalu zúčastnilo přes 200 velkých dechových orchestrů z Evropy, třetina byla z ČR. Součástí soutěže ve třech výkonnostních kategoriích byla půlhodinová koncertní vystoupení jednotlivých orchestrů. Soutěž hodnotila mezinárodní porota složená z hudebních odborníků.   jhr snm  