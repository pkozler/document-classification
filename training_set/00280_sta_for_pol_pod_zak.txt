 Vláda zamítla návrh na novou formu regulace nájemného  --------------------    Ke zpravodajství: FOTO/aktuality; AUDIO   Doplnili jsme reakci ČSSD ve 3. odstavci.   --------------------    Praha 26. ledna (ČTK) - Vláda dnes zamítla návrh části poslanců sociální demokracie na novelu zákona, která má zavést novou formu regulace nájemného. Na tiskové konferenci po schůzi kabinetu to řekl premiér Petr Nečas. Návrh počítá například s určením maximální výše, o kterou je možné činže zvýšit. Současně by podle ČSSD nebylo možné zvýšit nájmy častěji než jednou za dva roky.   "Návrh vrací nájemné do období striktní regulace, a to by vzhledem k možným arbitrážím a soudním přím mohlo mít dopady na státní rozpočet," uvedl Nečas.   Místopředseda ČSSD Lubomír Zaorálek Nečasova slova odmítl a uvedl, že poslanecký návrh sociální demokracie se pouze snaží vytvořit pravidla a řešit vzniklou situaci. Podle Zaorálka Nečas návrh ČSSD "zřejmě vůbec nečetl a mluví o úplně nějakém jiném (návrhu)". "Takže je mi líto, že takto vláda se snaží využít iniciativy, kterou jsme dali proto, abychom řešili situaci, kterou už dávno před 1. lednem měla vláda vyřešit," uvedl Zaorálek na tiskové konferenci ČSSD.   Poslanecká předloha určuje postup v případech, kdy nájemce nesouhlasí se zvýšením činže. Spor by v takovém případě řešil soud, který by mohl rozhodnout o zvýšení nájmu až o 15 procent jednou za dva roky. ČSSD tvrdí, že přijetí novely je nezbytné, neboť oblast sjednávání nájemného neupravuje až na některé výjimky od letošního roku žádný předpis.   Posledním dnem loňského roku skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Pokud se po ukončení regulace pronajímatel s nájemníkem nedohodnou na výši nájemného, můžou se obrátit na soud se žádostí o určení nájemného v místě a čase obvyklém. Jednostranné zvýšení činží ze strany vlastníků možné není.   "Měly by rozhodovat soudy, nicméně není jednoznačné, čím se mají řídit. Vzniklo právní prázdno, náš zákon je pokus situaci legislativně řešit," řekl ČTK nedávno Zaorálek.   Ve sněmovně čeká na schválení vládní novela občanského zákoníku, která má situaci po skončení deregulace řešit. Systém má být podobný, jako navrhuje ČSSD. Pokud se pronajímatel s nájemníkem nedohodnou na výši nájemného, bude se moci pronajímatel obrátit na soud se žádostí o určení nájemného v místě a čase obvyklém. Chybí zde ale limit 15 procent a fixace na dva roky.   dnv mha kri jw  