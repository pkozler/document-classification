 Blanenská nemocnice si uhájila bezplatné vyšetření na mamografu  Blansko 21. ledna (ČTK) - Nemocnice v Blansku může nadále zdarma poskytovat mamografické vyšetření pacientkám ve věku od 45 do 69 let. Ministerstvo zdravotnictví jí k tomu poskytlo potřebnou akreditaci, a to na dobu tří let. ČTK to dnes řekla ředitelka nemocnice Vladimíra Danihelková. V minulosti byla zdravotnickému zařízení odebrána, protože vyšetření, jimž lze zjistit nádorové onemocnění prsu, podstupovalo málo žen.   Akreditace je udělována nemocnicím, které na mamografu vyšetří více než 5000 pacientek ročně. Pojišťovny na základě toho hradí toto vyšetření ženám ve věku od 45 do 69 let.   Blanenská nemocnice v minulosti tento limit nedodržela. Proto v létě 2005 o akreditaci přišla. Pacientky jezdily na preventivní vyšetření jinam, nebo jej zanedbávaly.   Nemocnice získala akreditaci zpět podmínečně v lednu 2008 s tím, že požadovaný limit musí dodržet. Následně bylo povolení prodlužováno na rok. Loni podstoupilo vyšetření na mamografu 5200 pacientek, na základě toho byla akreditace udělena.   Danihelková zdůraznila, že nemocnice vyvinula velké úsilí, aby vyšetření zdarma na svém mamografu uhájila. O možnostech vyšetření informovala pacientky prostřednictvím obvodních lékařů. Do 25.000 domácností rozeslala informace o důležitosti tohoto vyšetření. Do konce loňského roku navíc nemocnice hradila ze svého preventivní vyšetření prsu také ženám nad 35 let.   Preventivní vyšetření na mamografu je nejvhodnějším způsobem boje s rakovinou prsu. Ženám po čtyřicítce se doporučuje alespoň jedno vyšetření na mamografu do roka.   Vladimír Klepáč snm  