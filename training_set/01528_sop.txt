 Brno by prý potřebovalo další centrum pro rodinu Family Point  Brno 9. ledna (ČTK) - Brno by prý potřebovalo další velký Family Point, místo, kde mohou rodiče mimo jiné nakrmit a přebalit děti. Jen centrální pobočku v Josefské ulici využívají denně desítky lidí. Za rok 2010 eviduje centrum skoro 7000 takových návštěv. Přes 2200 rodičů s dětmi si do centra přišlo pohrát, skoro 1000 návštěvníků využilo veřejný internet a 400 lidí poradnu. Kapacita už přestává stačit, řekla ČTK Jana Vaňková z Centra pro rodinu a sociální péči.   Podle Vaňkové by bylo pro Brno dobré, kdyby se ve středu města otevřel další velký Family Point. "Maminek, které jezdí do centra, je hodně," uvedla. Pobočku v Josefské ulici navštíví denně někdy 30 rodin, někdy jich je ale 50 nebo 60. To už se v místnosti vystřídají těžko.   Poboček Family Pointu vzniklo od otevření toho prvního v květnu 2009 v Brně přes 20, další se má otevírat příští týden na Starém Brně a aktuálně se vedou jednání i o vzniku dalšího v Novém Lískovci. "Kdyby se Family Pointy mohly rozšířit do všech městských částí, bylo by to prima," uvedla Vaňková. Podle ní však záleží spíš na iniciativě místních. Provoz a otevření prvních Family Pointů zaplatila dvoumilionová dotace, jíž Brno získalo jako vítěz soutěže Obec přátelská rodině.   Kromě Brna je dnes v kraji devět poboček Family Pointů. Plánuje se otevření dalších. Iniciativu podpořil Jihomoravský kraj.   Projekt přinesl podle Vaňkové výhodu všem prorodinným organizacím, které se do projektu zapojily, protože informuje o jejich službách. Centrum pro rodinu a sociální péči, v jehož prostorách hlavní pobočka Family Pointu sídlí a které nabízí služby rodinám v Brně přes 15 let, je hlavním iniciátorem tohoto projektu.   lce sap  