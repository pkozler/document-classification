 Studie: Kouření u mladých ničí zdraví velmi rychle  Brusel 26. května (zpravodaj ČTK) - Kouření u dospívajících rychle ničí jejich zdraví, negativní dopady na imunitu či fungování plic u šestnáctiletých jsou prokazatelné již po roce kouření. K tomuto závěru dospěla skupina expertů z Katolické univerzity v Lovani. O výsledcích její studie dnes informuje na titulní straně belgický list Le Soir.   Vědci se pokusili odpovědět na otázku, jak rychle se u mladých lidí projeví následky kouření, jako například zadýchávání. Dosud se mělo za to, že to trvá několik let, než je patrný jasný "biologický efekt", píše belgický list.   Studie se zaměřila na téměř 850 dospívajících ve věku 16 let. U těch, kteří kouřili krabičku denně, se po roce ukázalo, že se u nich snížilo o 61 procent množství určitých imunitních buněk. U oxidů dusíku, které kromě jiného pomáhají s dobrou výměnou kyslíku v krevním oběhu, zase experti zaznamenali snížení jeho množství o 42 procent.   Dopady na zdraví po pouhém roce kouření, byť v menší míře, se podařilo prokázat i pro mladistvé kuřáky pěti cigaret za den. Mladí kuřáci nicméně na sobě nepozorují žádné přímé dopady. Jejich výkonnost ve sportu se proti nekuřákům nijak bezprostředně nesnižuje. Na problémy si začnou stěžovat až za několik let, kdy se jim třeba "zkracuje dech".   "Výsledky tohoto výzkumu vůbec poprvé ukazují, že ničivé důsledky pro plíce a přirozený imunitní systém u adolescentních kuřáků se objevují už během pouhého roku kouření," uvedl Alfred Bernard, který stál v čele týmu expertů z UCL. List také připomněl, že kouření a jeho dopady zabíjejí skoro polovinu těch, kteří si cigaret užívají.   pkt hej  