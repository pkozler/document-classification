 Na hrad Helfštýn dnes zavítali první letošní návštěvníci  --------------------    Ke zpravodajství: ilustrační FOTO ve Fotobance  ID foto: FO00047001, FO01035406, FO01035405   --------------------    Týn nad Bečvou (Přerovsko) 8. ledna (ČTK) - Na středověký hrad Helfštýn u Týna nad Bečvou na Přerovsku dnes zavítali první letošní návštěvníci. Jeho brány se otevřely veřejnosti na jeden den při příležitosti tradičního novoročního výstupu k památce, na který se mohou zájemci vydat vždy první sobotu v roce. Možnosti prohlédnout si hrad a jeho okolí v zimní atmosféře využilo 2072 zájemců, což je rekordní počet za dosavadních 34 ročníků akce.   "Lidé po dlouhých svátcích vyrazili za kulturou. Po lenošení je pozitivní protáhnout si tělo a udělat si výlet. Pro nás je novoroční výšlap probuzením po zimní dovolené a také příjemnou tradicí, kterou rádi opakujeme," řekl ČTK kastelán hradu Jan Lauro s tím, že s návštěvností jsou pořadatelé spokojeni. "Báli jsme se náledí. Celé odpoledne navíc pršelo a sníh tak vydržel jen na trávě. Přesto dorazili i lidé ze středních či severních Čech," dodal kastelán.   Účastníci výšlapu dostali diplom a razítko od Klubu českých turistů, který se na pořádání akce podílel; od správy památky pak i kalendář letošních kulturních akcí hradu, známého především letním setkáním uměleckých kovářů Hefaiston.   Návštěvníci si akci přes nepřízeň počasí pochvalovali. "Škoda jen, že nevydrželo více sněhu, Helfštýn v bílém jsem ještě neviděla. Ale i tak jsme si procházku užili a určitě se sem během léta vrátíme," uvedla například Pavlína Šimordová, která přijela v doprovodu partnera z Olomouce.   Hrad Helfštýn je v zimě otevřen výjimečně, lidé si jej mohli naposled prohlédnout o listopadových víkendech. Návštěvníky opět uvítá až o březnových sobotách a nedělích, hlavní sezona začne počátkem dubna. Loni památku navštívilo kolem 75.000 lidí, což bylo asi o 20.000 méně než v roce předchozím. Pokles návštěvnosti ovlivnilo zejména nepříznivé počasí.   Helfštýn založil ve 14. století loupeživý rytíř Friduš z Linavy. Ve své nynější podobě má hrad charakter rozsáhlé pevnostní architektury se šesti branami, řadou věží a budov a se systémem valů z 18. století. Vliv na stavební vývoj měli zejména páni z Kravař, Pernštejnové a Bruntálští z Vrbna.   jav jnd  