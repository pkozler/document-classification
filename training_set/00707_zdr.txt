 Před 70 lety byl člověku poprvé podán penicilin  Londýn/Praha 14. ledna (ČTK) - Antibiotické účinky penicilinu rozpoznal Alexander Fleming už koncem dvacátých let minulého století. Než však mohl být revoluční lék uveden do praxe, bylo nutné překonat překážky spojené s jeho výrobou a v neposlední řadě ověřit jeho účinky na lidský organismus. První pokus s užitím penicilinu u člověka provedli britští vědci 17. ledna 1941.   Penicilin objevil britský vědec Fleming počátkem září 1928. Šlo o šťastnou náhodu, kdy mu v jeho laboratoři padly do oka misky používané při výzkumu stafylokoků. V jedné nádobce se usadila plíseň, v jejímž okolí se zmíněné bakterie kupodivu daly na ústup. Dalším výzkumem Fleming odhalil, že plíseň z rodu Penicillium nezabíjí jen stafylokoky, ale i jinou mikrobiální havěť, s níž si tehdejší medicína nedokázala poradit.   Podle dnešních měřítek by Fleming za objevitele penicilinu označen nebyl, protože nedokázal vyextrahovat účinnou látku a určit její chemické složení. Izolovat aktivní složku se podařilo až v roce 1940 týmu vědců z Oxfordské univerzity pod vedením chemiků Ernsta Chaina a Howarda Floreyho. Posledně zmíněný se navíc do dějin medicíny zapsal i jako první vědec, který penicilin vyzkoušel na člověku.   Jedním z členů Floreyho vědeckého kolektivu byl mladý lékař jménem Charles Fletcher. Ten na začátku ledna 1941 dostal od svého nadřízeného delikátní úkol: najít pacienta se smrtelnou chorobou, ochotného podstoupil léčbu penicilinem. Všechny předchozí výzkumy na zvířatech a vzorcích lidské tkáně ukazovaly, že lék by neměl být pro člověka toxický. S jistotou to však nevěděl nikdo, a proto chtěl Florey experiment provést raději na někom, kdo už neměl co ztratit.   Fletcherovi se podařilo přesvědčit padesátiletou pacientku s rakovinou prsu, které 17. ledna 1941 vpíchl 100 miligramů penicilinu. Žena si po podání léku stěžovala na zvláštní pachuť v ústech, ale jinak bylo vše v pořádku. Situace se zdramatizovala po několika hodinách, kdy se dostavily horečky. Všem zúčastněným zatrnulo, nicméně teplota odezněla a pacientka netrpěla žádnými následky.   Neškodnost penicilinu na lidský organismus tedy byla prokázána. Stále však neexistoval důkaz, že tato látka je schopna i léčit. Proto byl o necelý měsíc později proveden další experiment. Každé tři hodiny byl penicilin podáván 43letému policistovi, kterého rozsáhlá stafylokoková a streptokoková infekce řadila do kategorie "beznadějný případ".   Fletcher, jenž byl později jmenován profesorem klinické epidemiologie, vzpomíná, že penicilin měl téměř zázračný účinek. "První den jsem mohl oznámit, že poprvé během jeho nemoci se pacient začal cítit trochu lépe. O čtyři dny později se dostavil nápadné zlepšení a po pěti dnech bylo pacientovi mnohem lépe." Příběh přesto neměl šťastný konec. Penicilinu bylo totiž málo a na tak rozsáhlou infekci nestačil, takže pacient po měsíci zemřel. I tak ale bylo zřejmé, že penicilin představuje nebývale účinnou zbraň v boji proti škodlivým mikroorganismům.   Masová produkce penicilinu byla zahájena ve Spojených státech během druhé světové války. Další antibiotika pak byla objevována jako na běžícím pásu a v současnosti jsou známy tisíce látek s antibiotickými účinky. Jen zlomek z nich se ale hodí k léčebným účelům.   V Československu se penicilin začal vyrábět v roce 1949 pod názvem Mykoin BF 510. V někdejším Československu bylo objeveno i jedno zcela nové antibiotikum. V 60. letech ho z houby slizečka porcelánová izoloval tým doktora Vladimíra Musílka a dal mu název mucidin. Výroba masti mucidermin, jež byla využívána při léčbě kožních onemocnění, však byla dávno zastavena.   Tomáš Dušek rmi  