 Počet žadatelů o podporu v nezaměstnanosti v prosinci mírně klesl  Londýn 19. ledna (ČTK) - Počet žadatelů o podporu v nezaměstnanosti v Británii klesl v prosinci o 4100 na 1,46 milionu. Počet lidí bez práce za tři měsíce do konce listopadu však stoupl o 49.000 na 2,498 milionu, což byl nejvyšší růst za osm měsíců. Míra nezaměstnanosti zůstala na 7,9 procenta. Vyplývá to z údajů, které dnes zveřejnil britský statistický úřad.   Údaje ukazují, že trh práce v Británii zůstává ve špatném stavu a ekonomové očekávají, že v letošním roce nezaměstnanost dále poroste. Důvodem je vládní program omezování výdajů, kvůli kterému bude muset v příštích čtyřech letech opustit veřejný sektor 330.000 zaměstnanců.   Nejhorší je nezaměstnanost mezi mladými lidmi od 16 do 24 let, kde míra nezaměstnanosti činí 18,1 procenta. Více než rok je bez práce 836.000 lidí a 1,16 milionu pracuje jen na částečný pracovní úvazek, protože nemůže najít trvalé zaměstnání, což je rekordní údaj, napsaly agentury AP a Reuters.   Institut pro lidské zdroje a rozvoj (CIPD) koncem minulého roku uvedl, že počet nezaměstnaných v Británii dosáhne letos 17letého maxima 2,7 milionu osob. Míra nezaměstnanosti by měla stoupnout na devět procent.   irl vju  