 Při nehodě na Olomoucku dnes zemřel třiasedmdesátiletý řidič  Mladeč (Olomoucko) 23. ledna (ČTK) - Třiasedmdesátiletý řidič zemřel dnes odpoledne při dopravní nehodě poblíž obce Mladeč na Olomoucku. Osobní vůz, který řídil, se čelně střetl s dodávkou. Příčina havárie se vyšetřuje, řekl ČTK krajský policejní mluvčí Michal Pižurin. V Olomouckém kraji dnes odpoledne začalo sněžit, v regionu havarovalo hned několik motoristů.   "Příčinou dnešní smrtelné nehody u Mladče bylo s největší pravděpodobností nepřizpůsobení rychlosti jízdy stavu vozovky," uvedl mluvčí. Podle informací hasičů, kteří na místě zasahovali, třiasedmdesátiletý řidič osobního automobilu podlehl zraněním na místě přes pomoc záchranářů.   Jednotky hasičů zasahovaly během půl hodiny po dnešní odpolední sněhové nadílce celkem u pěti dopravních nehod v Olomouckém kraji. Ve dvou případech došlo při nehodě ke zranění. Na Přerovsku u obce Čechy hasiči vyprošťovali zraněného člověka z havarovaného vozidla.   orv mkv  