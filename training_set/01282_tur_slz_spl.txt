 Luhačovské Zálesí láká turisty na nové cyklotrasy, naučné stezky  Pozlovice (Zlínsko) 10. června (ČTK) - Obecně prospěšná společnost Luhačovské Zálesí, jehož členy jsou obce a podnikatelé z okolí největších moravských lázní, chce do regionu nalákat více turistů a cykloturistů. V neděli otevře dvě nové naučné stezky, během roku hodlá vytvořit takzvané cyklopointy, tedy místa zaměřující se například na půjčování a servis kol. Novinářům to dnes oznámili zástupci Luhačovského Zálesí.   "Dvě velké naučné stezky provázejí návštěvníky celým regionem, ukazují to nejhezčí, co v regionu máme - zříceniny středověkých hradů, vodní díla, prezentují historii, pamětihodnosti," řekl ČTK a Českému rozhlasu Roman Kašpar z Luhačovského Zálesí.   Naučná stezka Báje a pověsti pod Starým Světlovem zahrnuje 16 zastavení napříč katastry osmi obcí. Kromě tří zřícenin středověkých hradů seznamuje návštěvníky s například poutním místem Malenisko a studánkami.   Na ni volně navazuje naučná stezka Literárně-historické toulky Slavičínskem. Stezka nemíjí například zábavný Pivečkův lesopark či výhledy na Bílé Karpaty z nejvýše položené obce regionu - z Petrůvky. Obě trasy mají přibližně 30 kilometrů.   Usnadnit pohyb a orientaci turistů v okolí Luhačovic má i nový cykloprůvodce. "Cykloturistika je poměrně opomíjené téma na Luhačovsku. Vybrali jsme proto pět nejhezčích tras, které chceme nabídnou. V novém turistickém průvodci je deset nejzajímavějších výletů. Vyhotovili jsme bezplatnou velkou mapu," poznamenal Kašpar.   Pro budoucí rozvoj cestovního ruchu na Luhačovsku je podle Kašpara důležitá větší spolupráce mezi hoteliéry, ostatními podnikateli v cestovním ruchu a obcemi v regionu.   Společnost Luhačovské Zálesí vznikla v roce 2007 za účelem čerpání peněz pro rozvoj regionu. Jejím hlavním cílem je rozvoj cestovního ruchu. V loňském roce se i díky ní realizovaly projekty za přibližně 70 milionů korun.   Luhačovsko patří k nejnavštěvovanějším destinacím Zlínského kraje. V celém kraji se v prvním čtvrtletí letošního roku ubytovalo o 6,7 procenta více turistů než o rok dříve. Od ledna do konce března do regionu přijelo 92.221 lidí. Zvýšil se počet domácích i zahraničních hostů.   slu snm  