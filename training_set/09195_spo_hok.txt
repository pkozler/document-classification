 Hokejista Marek přestoupil z CSKA Moskva do Atlantu Mytišči  Moskva 29. ledna (ČTK) - Český hokejový útočník Jan Marek mění v KHL působiště. Z CSKA Moskva se stěhuje loňský mistr světa do Atlantu Mytišči. Klub z předměstí Moskvy vedený českým trenérem Milošem Říhou získal jednatřicetiletého reprezentanta výměnou za právo výběru v prvním kole draftu nováčků v roce 2012. Informovaly o tom oficiální stránky obou klubů.   Nejproduktivnější hráč trápícího se slavného armádního klubu se tak může těšit na boje o Gagarinův pohár, protože Atlant je třetí v Západní konferenci, zatímco CSKA je beznadějně mimo pozice pro play off. V novém působišti se setká i s dalšími dvěma krajany - útočníky Janem Bulisem a Zbyňkem Irglem.   Marek zamířil do CSKA před touto sezonou po čtyřech letech strávených v Magnitogorsku a podepsal roční smlouvu. Rodák z Jindřichova Hradce je s 38 body za 14 gólů a 24 asistencí z 46 zápasů suverénně nejproduktivnějším hráčem klubu. Vedení CSKA se už bez šance na play off rozhodlo vedle Marka pustit také zkušeného útočníka Vjačeslava Kozlov do Ufy.   jip gi  