 Na úvodní casting talentové soutěže Primy přišly stovky lidí  --------------------    Ke zpravodajství: ilustrační FOTO ve Fotobance  ID foto:  P201011290187701 ,  P201008170274601 ,  P201011280682601    --------------------    Praha 1. května (ČTK) - Stovky lidí se v dnešním deštivém dopoledni sešly před pražským hotelem Corinthia Tower, aby se zúčastnily prvního castingu na účast v zábavné televizní soutěži Česko Slovensko má talent. Na podzim ji odvysílá televize Prima společně s partnerskou slovenskou stanicí Joj. Podobně jako v loňském prvním ročníku získá vítěz odměnu 100.000 eur (asi 2,4 milionu korun) a postoupí do světového finále v Las Vegas; loni se to podařilo duu silových akrobatů Dae Men z Brna.   "Kdo tady má talent?" ptali se davu lidí skrývajících se před deštěm pod kapucemi a deštníky moderátoři Jakub Prachař a Martin Pyco Rausch, kteří budou soutěží provázet diváky stejně jako při její premiéře. "Já!" burácelo jim v odpověď z hrdel zmoklých adeptů na vítězství.   Po úvodním setkání se had složený z lidí, kteří se nebojí předvést na veřejnosti svá skutečná i domnělá mistrovství a neobvyklé dovednosti, vinul po schodech do suterénního sportovního zázemí hotelu k registraci. Rychle se vsunul dovnitř, nejen kvůli nadšení "talentů", ale i vzhledem k prudkému lijáku, který za pár okamžiků vyprázdnil prostranství před hotelem.   Mezi soutěžícími nechyběla dětská taneční skupina složená z desítky děvčátek s červenými mašlemi ve vlasech, která ve skrytu před kapkami pod ochozem do poslední chvíle nacvičovala své vystoupení. Ve frontě se s atlety ve sportovních bundách potkali lidé s různými hudebními nástroji, objemnými taškami a pytli v rukách; nechyběl artista vybavený letitým námořnickým dřevěným kufrem ani šašek s červeným kostýmem i nosem v doprovodu neohrabaného "medvěda".   V předsálí před zkušebnami, kde artisté a pěvci před objektivy kamer předváděli své umění pořadatelům, se na svůj výstup připravoval žonglér - "barman" se šejkrem a lahvemi od alkoholu, rozcvičovala se zde i baletka v černém kostýmu. Lidé s oblečením polepeným čísly přidělenými od organizátorů se na památku fotografovali před velkými plakáty s logem soutěže.   Zřejmě nejstarším soutěžícím byl asi šedesátiletý hudebník, který se za doprovodu kolegyně zpěvačky přišel blýsknout svou hrou na pilu. Když na ni na přání jednoho z desítek přítomných kameramanů svým smyčcem vyloudil melodii ukolébavky, ostatní účastníci castingu ztichli a jeho lkaní odměnili nesmělým potleskem.   Jednou z nejmladších účastnic dnešního castingu byla dvaapůlletá holčička, kterou rodiče přivezli v kočárku s růžovým deštníčkem a jež si bez jakékoli nervozity zálibně pohrávala se samolepkou s jejím soutěžním číslem. "Bude tančit orientální tance," řekla ČTK její maminka.   Soutěž nabízí šanci všem zájemcům bez ohledu na věk nebo dovednost. Hlásit se podle pořadatelů může "každý, kdo je přesvědčený, že má výjimečný talent". Mezi loňskými účastníky se objevili tanečníci, zpěváci, akrobati, kaskadéři, komedianti či recitátoři. Rozhoduje kvalita výkonu a sympatie publika i poroty.   "Letos to bude oproti premiéře něco trošku jiného, protože diváci i samotní 'talenti' už moc dobře vědí, že tady skutečně hraje velkou roli právě talent," řekla ČTK mluvčí organizátorů Jana Mrákotová. "Myslíme si, že uchazeči už jsou k sobě trošku kritičtí," prohlásila.   Kdy bude známé jméno vítěze, zatím organizátoři neprozradili; tají i jména porotců, kteří budou v prvních vysílaných dílech rozhodovat o osudu soutěžících. V loňské premiéře v porotě zasedli zpěvačka Lucie Bílá, moderátor Jan Kraus a slovenský hudební producent Jaro Slávik.   Po pražském castingu se mohou zájemci o účast představit také v Brně, Košicích, Bratislavě a Ostravě. Hlásit se lze prostřednictvím internetových stránek www.csmatalent.tv.   Jiří Janda dr      