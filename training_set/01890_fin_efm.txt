 E15: Citibank v ČR dává zelenou spotřebitelským půjčkám  Praha 31. ledna (ČTK) - Česká pobočka Citibank opět mění strategii a dává zelenou poskytování spotřebitelských půjček. Důvodem jsou podle zástupců banky měnící se potřeby klientů, ne ekonomická situace. Informuje o tom dnešní deník E15. Připomíná, že zmíněný typ úvěrů banka během krize zmrazila a domácnostem poskytovala jen úvěry z kreditních karet. Loni na jaře navíc celé portfolio spotřebitelských půjček prodala Raiffeisenbank, údajně za tři čtvrtě miliardy korun.   Ředitel divize spotřebitelských úvěrových produktů Citibank George Denisenko E15 řekl, že změna souvisí s měnícími se potřebami klientů, nikoli s ekonomickou situací. "Již v době, kdy Citibank odprodala klientský kmen s osobními půjčkami Raiffeisenbank, avizovala, že do budoucna plánuje v segmentu osobních půjček uvedení nového produktu, což prostřednictvím CitiPůjčky nyní činí," uvedl.   Spotřebitelské půjčky Citibank podle Denisenka směřuje na široký trh. "Citibank je v tomto tržním segmentu zpět se silnou nabídkou, zjednodušenými procesy a transparentními poplatky," dodal.   "Citipůjčka" však má podle E15 ve srovnání s trhem poměrně tvrdé podmínky - žadatel musí být zaměstnanec s čistým příjmem nad 20.000 korun. V případě podnikatelů banka jako klienty akceptuje jen právníky, lékaře, architekty a účetní. Klient platí za vedení půjčky, za její schválení, za předčasné splacení, přičemž úrok dosahuje až 14 procent ročně.   E15 uvádí, že změna strategie v retailové oblasti zřejmě částečně souvisí s personálními změnami. Česká Citibank loni zažila výměnu šéfa retailu - stal se jím Bhaskar Katta, jehož cílem je posilovat v Česku právě oblast retailového bankovnictví.   hš  