 Ondřej Ruml pokřtil v Praze své debutové album Proměna  --------------------    Ke zpravodajství: FOTO ve Fotobance  ID foto: P201005260819001, P200911051078701, F201004210080401   --------------------    Praha 31. ledna (ČTK) - Debutové album Proměna dnes v pražské Malostranské besedě pokřtil zpěvák Ondřej Ruml. Finalista soutěže X - Factor z roku 2008 se svou kapelou nabídl přítomným několik skladeb na pomezí popu, jazzu, swingu a blues. Jako host si ním duet Zůstaň se mnou zazpívala Lucia Šoralová. Kmotrem alba se stal textař a podnikatel Michal Horáček.   "Mám Ondřeje rád, protože nehřeší na svůj talent, ale rozvíjí ho. Na naše pracovní schůzky navíc chodí umytý, očkovaný a připravený," uvedl s úsměvem Horáček.   Krátké vystoupení u příležitosti křtu alba zpěvák zakončil jeho úvodní skladbou Dobrý den, kterou považuje za svou nejoblíbenější. "V refrénu je sedmiosminový rytmus, který není až tak běžný, a v celé skladbě je můj osobní vztah k určité osobě. Je má nejoblíbenější, ale jinak mám rád všechny," sdělil před časem v jednom z rozhovorů.   Na albu s jedenácti skladbami s Rumlem spolupracoval Patrick Karpentski, kytarista a skladatel skupiny Toxique, jejíž tvorba je postavena na úplně jiném základu než Rumlovy písně. "Patrickovi jsem na začátku naší spolupráce donesl celou řadu svých oblíbených desek, takže věděl, jaká je má představa a jaké skladby bych rád na své desce měl. Chtěl jsem především akustické písničky a on k tomu tak přistupoval," podotkl Ruml.   Devětadvacetiletý Ruml pochází z Jablonce nad Nisou. Vedle zpěvu hraje na banjo, klavír a kytaru, věnuje se jazzové a bluegrassové hudbě i muzikálům. S groove/jazzovou kapelou Skandovat Oranž nazpíval v roce 2006 autorskou desku s názvem For Bessie a ve stejný rok album Still Restless s kapelou Modrotisk. Spolupracuje s Bigbandem Českého rozhlasu, orchestrem Big Chess Band při swingových večerech v pražském Lucerna Music Baru a dalšími bigbandovými tělesy. Na dva roky si také vyzkoušel moderování hudebního měsíčníku České televize Folkomotivy.   Ruml účinkuje také v muzikálech - objevil se například jako tramp v muzikálu Daniela Landy Tajemství nebo v roli Archanděla Michaela ve španělské verzi muzikálu Ondřeje Soukupa a Gábiny Osvaldové Johanka z Arku. V lyrikálu Michala Horáčka Kudykam hraje a zpívá v roli Martina, v pražském Švandově divadle účinkuje ve hře Merlin aneb Pustá zem.   Roman Jireš jnd  