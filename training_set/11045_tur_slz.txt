 Počet zahraničních turistů v USA stoupl ve čtvrtletí o dvě pct  New York 13. června (ČTK) - Počet zahraničních turistů ve Spojených státech v prvním čtvrtletí letošního roku stoupl o dvě procenta na 12,9 milionu. Výdaje turistů pak stouply o devět procent. Vyplývá to z údajů, které na svých internetových stránkách zveřejnil americký vládní úřad pro cestovní ruch OTTI.   V samotném březnu však počet zahraničních turistů zůstal téměř beze změny, do země zavítalo 4,8 milionu turistů. Částečně k tomu přispěly pozdější Velikonoce. Ty loni byly na konci března, letos však až v dubnu. Turisté v březnu utratili v zemi 11,8 miliardy USD (198,2 miliardy Kč), o sedm procent více než loni.   Z deseti největších trhů se snížil v březnu počet turistů z Mexika, Japonska, Británie a Německa. Naopak počet turistů z Číny stoupl o třetinu, z Brazílie o 29 procent a z Francie a Austrálie zhruba o pětinu. Za první čtvrtletí klesl dvouciferným procentním tempem počet turistů z Japonska, Británie a Německa, z ostatních zemí přijelo do USA více turistů.   Nejvíce turistů do země přilétá letadly. Z celkového počtu turistů v prvním čtvrtletí se jich 84 procent do země dostalo přes některé z 15 největších letišť. Tři největší letiště, Miami, New York a Los Angeles, měly na celkovém počtu příjezdů podíl 41 procent. Růst počtu příjezdů zaznamenalo sedm z 15 letišť, z toho u čtyř byl procentní růst dvouciferný.   irl mha  