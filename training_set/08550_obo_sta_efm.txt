 Outletovým centrům loni navzdory krizi vzrostla návštěvnost  Praha 18. května (ČTK) - Outletovým centrům Fashion Arena v Praze-Štěrboholích a Freeport v Hatích u Znojma loni navzdory doznívající hospodářské krizi vzrostla návštěvnost. Outletové prodejny totiž nabízejí se slevami několika desítek procent hlavně značkové oděvy či obuv například starších kolekcí, což je výraznou konkurenční výhodou v době, kdy stále více českých zákazníků kvůli hospodářské krizi vybírá prodejny podle nabízených cen. V Česku zatím fungují pouze tato dvě outletová centra, stavba dalších se ale připravuje.   Návštěvnost pražského outletového centra Fashion Arena loni vzrostla meziročně o šest procent. "Návštěvnost Fashion Arena Outlet Center od otevření v roce 2007 každoročně roste stabilně a bez výkyvů," sdělila ČTK manažerka outletového centra Fashion Arena Iva Janovská. Fashion Arena byla jako zatím poslední tuzemské outletové centrum otevřena na podzim 2007 a má nyní zhruba stovku obchodů. Celkem Fashion Arena od otevření eviduje více než 5,5 milionu návštěvníků.   Vyšší návštěvnost za loňský rok hlásí také outletové centrum Freeport v Hatích u Znojma, ve kterém nyní funguje 73 outletových obchodů. "Tržby v roce 2010 vzrostly meziročně o tři procenta a návštěvnost o 2,5 procenta," řekl ČTK David Bačovský ze společnosti Freeport Leisure (Czech Republic).   Bačovský ale upozornil, že loňský nárůst návštěvnosti i tržeb byl o něco nižší, než vedení Freeportu původně plánovalo. "Tržby i návštěvnost negativně ovlivnilo počasí. V lednu byly přívaly sněhu, poté absence jarního počasí a pak sněhová kalamita na konci listopadu. Také slabší předvánoční nákupy ovlivnily nižší nárůst tržeb na konci roku," podotkl.   Nicméně růst návštěvnosti outletová centra registrují také v letošním roce, a to i díky otevření nových obchodů či změnám v jejich skladbě. "Rozšíření o dalších 36 outletových obchodů v říjnu 2010 dává dobré předpoklady pro pozitivní vývoj návštěvnosti v roce 2011. V prvním čtvrtletí letošního roku se meziroční nárůst návštěvnosti pohybuje na úrovni 13 procent," uvedla Janovská.   Návštěvnost outletového centra Freeport se od ledna do poloviny května meziročně zvýšila o 15 procent a tržby jeho outletových obchodů vzrostly o 7,6 procenta. "V porovnání s výsledky roku 2010 Freeport potvrdil pokračující pozitivní trend růstu jak tržeb, tak i návštěvnosti. Pozitivní výsledky v roce 2011 ovlivnil mírnější průběh zimy, zájem zákazníků o zvýhodněný nákup za zhruba poloviční ceny, cílené marketingové aktivity i širší nabídka světových módních značek," míní Bačovský.   Outletová centra vykazují vyšší návštěvnost i tržby v době, kdy klasická nákupní centra prožívají těžké časy. Zhruba třetina návštěvníků nákupních center totiž kvůli hospodářské krizi snížila útraty. Některým obchodním komplexům předloni podle údajů společnosti DTZ klesl obrat až o 30 procent. Snížila se i jejich průměrná návštěvnost.   První outletová centra vznikla v 80. letech v USA, kde se tímto způsobem značkoví výrobci zbavovali přebytků a uvolňovali místo novým sezonním kolekcím. Outlety se poté rozšířily do Británie, v polovině 90. let byly už ve většině evropských zemí. Nyní je v Evropě přes 120 center, nejvíce ve Francii, Itálii a Británii. Výrobci světových značek do nich přesouvají také neuskutečněné exporty, obchodní vzorky i část zboží druhé jakosti. ČR podle odborníků zatím zaostává za západní Evropou či Polskem, kde jsou outletové komplexy rozšířenější.   V Česku sice už dříve byly oznámeny další projekty, jejich stavba ale nabrala značné zpoždění. Patří mezi ně pražské outletové centrum Galleria Moda či komplex outletových obchodů u Lokte na 66. kilometru dálnice D1. Stavba dalších outletových center je nyní plánována. Nedaleko Ústí nad Labem by měl vzniknout zřejmě největší tuzemský outlet nazvaný Centrum obchodních služeb Knínice. Poblíž Hladkých Životic na Novojičínsku je připravována stavba komplexu Designer Outlet Village Moravia, který je projektován pro takřka 130 outletových obchodů.   beh vju  