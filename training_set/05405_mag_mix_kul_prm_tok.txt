 Návrhářka Fejková představuje svou spolupráci s textilkami  --------------------    Ke zpravodajství: FOTO ve Fotobance; AUDIO  ID foto:  P201106220870701 ,  P201106220871401 ,  P201106220873201    --------------------    Česká Skalice (Náchodsko) 26. června (ČTK) - Nejrůznější látky, jejich povrchové úpravy a z nich vytvořené modely mohou od dnešního dne obdivovat návštěvníci výstavy nazvané Helena Fejková a české textilky. Známá módní návrhářka v Muzeu textilu v České Skalici na Náchodsku vystavuje 25 svých modelů a snímky dalších vyrobených z tuzemských materiálů. Výstava bude přístupná do 7. srpna.   "Já jsem od 90. let do roku 2007 spolupracovala s osmi českými textilkami. Ty fabriky mě pustily takzvaně až do kuchyně, takže jsem mohla spolupracovat i na tvorbě tkanin," řekla Fejková. V další z textilek Fejková spolupracovala například na nestandardních výšivkách do džínoviny a dalších úpravách materiálů.   Většina z textilek však už nefunguje, například Textilana, Tiba, Slezan nebo Karnola. "Byla to nesmírně plodná spolupráce. Ta výstava je trochu ohlédnutím do slavných časů našich textilek se smutným koncem. Je mi moc líto, že ty textilky zanikly, protože ta spolupráce pro mě byla zajímavá. Zpracování přírodních materiálů, jako len a bavlna byly v České republice navíc na velmi vysoké úrovni," uvedla Fejková.   Na výstavě je vystaveno 20 modelů, které vznikly na základě spolupráce s textilkami, pět dalších je z jiných materiálů, například hedvábí. "Některé modely jsem měla, některé byly zapůjčené. V některých případech jsem měla uložené látky, takže jsem část modelů na výstavu znovu došila," podotkla Fejková.   Značka Helena Fejkova Prague se objevila v českém oděvním designu 3. dubna 1990, kdy otevřela na pražských Vinohradech svou první galerii módy. Návštěvníci si u ní mohli vybírat z kolekcí inspirovaných architekturou, uměním i z originální džínové módy. Od roku 1991 byla jejím prezentačním centrem galerie v Lucerně a od března působí v Martinské ulici na Novém Městě.   sja vsj  