 Ford loni vydělal 6,6 miliardy dolarů, nejvíce za deset let  --------------------    Ke zpravodajství: FOTO/aktuality   Doplnili jsme další podrobnosti v celém textu.   --------------------    Detroit 28. ledna (ČTK) - Americká automobilka Ford Motor v loňském roce vydělala 6,6 miliardy dolarů (117 miliard Kč), tedy 1,66 dolaru na akcii. Vykázala tak nejvyšší celoroční zisk za více než deset let. Oznámila to dnes firma. Zisk výrazně stoupl z 2,7 miliardy dolarů, čili 87 centů na akcii, v předchozím roce díky vysokému prodeji osobních i nákladních aut a opatřením na snížení nákladů.   Celkové tržby společnosti loni vzrostly o tři procenta na 120,9 miliardy dolarů. Prodej na domácím trhu se zvýšil o 20 procent, protože hospodářské oživení podpořilo poptávku po dodávkových automobilech. Ford se také stal loni v USA nejprodávanější značkou, poprvé od roku 2003 se mu podařilo překonat Chevrolet a Toyotu, napsala agentura AP.   Výsledky však zaostaly za odhady analytiků, akcie firmy tak klesly. Bez zahrnutí mimořádných položek zisk činil 1,91 dolaru na akcii, analytici však čekali zisk až 2,05 dolaru na akcii.   Ford skončil rok s dluhem 19,1 miliardy USD a hotovostí 20,5 miliardy USD. Poprvé od druhého čtvrtletí 2008 tak měl Ford více hotovosti, než činil jeho dluh.   V samotném čtvrtém čtvrtletí se nicméně zisk meziročně propadl o 80 procent na 190 milionů dolarů kvůli jednorázovým nákladům na restrukturalizaci dluhu.   Před čtyřmi lety Ford vykázal obrovské ztráty a o jeho budoucnosti se pochybovalo. Podařilo se mu získat půjčku 23,5 miliardy USD, když dal do zástavy své továrny a další majetek, včetně svého loga. Poté prodal většinu svých značek, zavřel nebo prodal čtvrtinu továren a snížil počet zaměstnanců o více než třetinu. Snížil také náklady na práci a zdravotní péči a peníze investoval do nových produktů.   Fordu se tak podařilo vyrovnat s krizí v automobilovém průmyslu lépe než jeho domácím konkurentům General Motors a Chrysler. Těm musela pomoci americká vláda a obě automobilky byly dokonce po určitou dobu nuceny využívat bankrotovou ochranu před věřiteli.   irl pmh mha dvd  