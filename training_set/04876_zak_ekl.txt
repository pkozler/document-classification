 Nový Zéland poslal do vězení dva Němce za pokus pašovat gekony  Wellington 7. května (ČTK) - Na čtyři a půl měsíce do vězení poslal v pátek novozélandský soud dva Němce, kteří přiznali, že do země přijeli s úmyslem chytat a nelegálně vyvézt místní chráněné gekony. Informovala o tom dnes agentura AP.   Maximální trest za tento čin je půlroční vězení; zmírnění trestu oba muži dosáhli přiznáním.   Do problémů s novozélandskými zákony na ochranu přírody se koncem ledna dostali také dva Češi, které novozélandská policie zatkla za údajný pokus pašovat ze země vzácné orchideje. V únoru pak novozélandský soud rozhodl o tom, že děkan Lékařské fakulty Univerzity Palackého v Olomouci Čestmír Čihalík a bývalý pracovník České inspekce životního prostředí Jindřich Šmiták musí za nedovolené trhání rostlin zaplatit každý 7500 novozélandských dolarů, tedy asi 138.000 českých korun. Oběma přitom hrozilo až tříleté vězení.   dk ank  