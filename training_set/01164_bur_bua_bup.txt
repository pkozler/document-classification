 Americké akcie ve čtvrtek klesly, euro rostlo  New York 14. ledna (ČTK) - Akcie v USA ve čtvrtek oslabily. Trh stáhly dolů ztráty farmaceutické skupiny Merck a těžařských společností, které reagovaly na pokles cen komodit.   Index Dow Jones oslabil o 23,54 bodu, tedy 0,2 procenta, na 11.731,90 bodu. Širší index Standard &amp; Poor's klesl o 2,2 bodu, čili 0,17 procenta, na 1283,76 bodu. Index technologického trhu Nasdaq ztratil 2,04 bodu, neboli 0,07 procenta a uzavřel na 2735,29 bodu.   Cena mědi se ve čtvrtek stáhla z předchozích maxim kvůli obavám z poklesu poptávky v Číně. Těžařská společnosti Freeport McMoRan Copper &amp; Gold oslabila o 3,1 procenta a index surovinového sektoru S&amp;P ztratil 0,8 procenta.   Akcie farmaceutické skupiny Merck &amp; Co oslabily o 6,6 procenta a na ztrátách hlavních indexu Dow Jones se podílely více než polovinou. Akcie tak reagovaly na zprávu, že firma musela přestat dávat svůj experimentální lék na prevenci krevních sraženin části pacientů. Index S&amp;P zdravotnických společností klesl o 0,54 procenta.   Čtvrteční statistické údaje z USA byly spíše smíšené. Počet žadatelů o podporu v nezaměstnanosti minulý týden vzrostl na nejvyšší úroveň od října. Ceny potravin a energií pak v prosinci zvýšily výrobní inflaci. Vývoz však v listopadu stoupl na nejvyšší úroveň za dva roky a deficit obchodní bilance se tak snížil.   Euro ve čtvrtek pokračovalo v růstu vůči dolaru a dostalo se nejvýše za šest měsíců. Analytici očekávají v nejbližší době další růst evropské měny díky pozitivním výsledkům aukce španělských a portugalských obligací a obavám Evropské centrální banky z inflace.   Evropská centrální banka ve čtvrtek podle očekávání ponechala základní úrokovou sazbu na historickém minimu jednoho procenta, kde ji drží od května 2009. Prezident ECB Jean-Claude Trichet však upozornil na zesílení inflačních tlaků a rizika nárůstu cenové hladiny v zemích eurozóny a ujistil, že banka bude připravena zakročit na podporu cenové stability. To mezi investory posílilo očekávání, že by banka mohla úroky začít zvyšovat.   V závěru obchodování euro vůči dolaru posílilo o 1,68 procenta na 1,3350 USD, když během dne stouplo až na 1,3383 USD. Euro vykázalo nejvyšší jednodenní růst od 1. července. Dolar vůči jenu kvůli statistice oslabil o 0,3 procenta na 82,80 JPY, napsala agentura Reuters.   irl mha  