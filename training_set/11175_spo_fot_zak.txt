 Policisté navrhli obžalobu čtyř aktérů fotbalové korupční kauzy  Zprávu jsme doplnili o nové informace od 4. odstavce.   --------------------    Olomouc 27. ledna (ČTK) - Olomoučtí policisté uzavřeli vyšetřování v případu korupční aféry mezi fotbalovými kluby Sigma Olomouc a Bohemians Praha. V kauze byli již dříve obviněni olomoucký brankář Petr Drobisz, bývalý prezident Bohemians Praha Karel Kapr a tehdejší hráči střížkovského klubu Miroslav Obermajer a David Zoubek. Policisté případ předali státnímu zástupci s návrhem na jejich obžalobu, řekl dnes ČTK státní zástupce Petr Matoušek.   Policisté obvinili brankáře Drobisze z podplácení, Kapra, Obermajera a Zoubka z přijímání úplatku. "Vyšetřování bylo ukončeno, spis mi byl v pondělí postoupen s návrhem na podání obžaloby. Bude rozhodnuto do konce února," uvedl Matoušek.   V tisku se na konci loňského roku objevilo, že do aféry jsou zapleteni i představitel olomouckého klubu Jaromír Gajda a trenérská dvojice Sigmy Zdeněk Psotka, Martin Kotůlek. Nová obvinění však již nepadla. "Za stávající důkazní situace policejní orgán k rozšíření trestního stíhání nepřistoupil. Státní zástupce se k této otázce bude moci vyjádřit až poté, co se seznámí se spisovým materiálem," doplnil žalobce.   Představitelé olomouckého klubu se k ukončení vyšetřování odmítli vyjádřit. Místopředseda představenstva Jaromír Gajda dnes ČTK odkázal na právního zástupce klubu Petra Konečného. "Žádné nové důkazy se neobjevily. Policie spis standardně uzavřela. Já osobně mám za to, že tam nejsou žádné důkazy, které by umožňovaly podat obžalobu, ale to je na posouzení státního zástupce," řekl ČTK Konečný. Kapra se ČTK nepodařilo zastihnout.   Olomoucký brankář Drobisz již na sklonku loňského roku uvedl, že věří, že pro něj kauza dopadne dobře. "Především doufám, že se celá kauza konečně vyřeší, vyšumění by pro mě neřešilo nic. Čekám, že se to vyřeší k mému prospěchu a pravda vyjde najevo," řekl tehdy Drobisz.   Aféru rozpoutal tehdejší prezident Bohemians Praha Kapr v březnu loňského roku. Prohlásil, že v květnu 2009 před zápasem Bohemians Praha s Olomoucí nabídl Drobisz jeho hráčům úplatek 300.000 korun.   Kapr prý fotbalistům poradil, aby úplatek převzali s tím, že pak pokus o uplácení oznámí policii. To však udělal až po několika měsících. Olomouc si díky výhře 3:0 zajistila účast v evropských pohárech.   Podle státního zástupce byl tento údajný úplatek ve výši 300.000 korun předán do úschovy policie. Uvedl, že Kapr časový odstup ohlášení případu odůvodnil. "Obsah jeho výpovědi a její hodnocení však nelze prezentovat," dodal státní zástupce Matoušek.   Případem se na jaře zabývala disciplinární komise Českomoravského fotbalového svazu. Kapr jí opakovaně sliboval důkazy, ale žádné nepředložil. Když navíc střížkovský klub odmítl nastoupit k zápasu proti Bohemians 1905, dostal souhrnný trest v podobě pokuty šest milionů korun a odpočtu dvaceti bodů, který později nově zvolená odvolací a revizní komise fotbalového svazu snížila na patnáct bodů. Kapr navíc obdržel od disciplinárky pokutu 300 tisíc korun a dvouletý zákaz vykonávat všechny funkce spojené se zápasy ČMFS.   Protože Střížkovští pokutu nezaplatili, nedostali profesionální licenci a fotbalový svaz je poslal místo do druhé ligy ještě o soutěž níž - do ČFL. Díky tomu přešli do kompetence disciplinární komise pro Čechy, která v září v rozporu se svazovou disciplinárkou vymáhání trestu zastavila. To však výkonný výbor ČMFS ostře odmítl a členy "české" disciplinární komise odvolal. Šestimilionová pokuta byla již předtím započtena jako pohledávka Bohemians Praha vůči markentingové společnosti svazu STES.   Svazová disciplinárka vyšetřování aféry Olomouc dočasně zastavila s tím, že pokud se objeví nové důkazy a skutečnosti, znovu kauzu otevře. Předseda komise Jiří Golda je v pravidelném kontaktu s policií, proto ho nynější vývoj nepřekvapil.   "Pan Golda má přehled o vývoji vyšetřování i o krocích policie. O situaci bude informovat členy komise na prvním letošním zasedání po úvodním jarním ligovém kole. Komise se pak rozhodne, jak bude dál postupovat a zda kauzu znovu otevře," uvedl mluvčí komise Jaroslav Kolář.   Alena Petrželová nkr pha gi  