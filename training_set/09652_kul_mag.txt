 V Los Angeles budou v neděli předány 68. Zlaté glóby  --------------------    Ke zpravodajství: FOTO ve Fotobance  ID foto: P200901060814701, P200901060814501   --------------------    Los Angeles 14. ledna (ČTK) - V Los Angeles budou v neděli večer místního času (v pondělí SEČ) předány filmové a televizní ceny Zlatý glóbus. Ocenění udělované Asociací zahraničních novinářů v Hollywoodu bývá považováno za předzvěst Oscarů. Největším favoritem 68. ročníku je britský film The King's Speech (Králova řeč), který získal sedm nominací.   Slavnostním ceremoniálem bude stejně jako loni provázet britský komik Ricky Gervais, známý tím, že netrpí přehnanou uctivostí vůči hvězdám a neváhá si z nich dělat legraci.   "Myslím, že jsem (loni) nezašel dost daleko. Určitě ne, protože mě pozvali znovu," komentoval Gervais svůj návrat na Zlaté glóby. "Takže to udělám znovu a odvedu pořádnou práci. A zaručuji vám, že už mě znovu nepozvou," dodal.   Britský snímek o potížích krále Jiřího VI. s koktáním nechybí v nominaci na nejlepší film. O sošku se s The King's Speech utká snímek z boxerského prostředí The Fighter (Bojovník), film o vzniku Facebooku The Social Network, baletní drama Černá labuť a sci-fi o zlodějích myšlenek Počátek.   V kategorii komedie a muzikálu se o Zlatý glóbus uchází nové zpracování Alenky v říši divů v režii Tima Burtona. Nominace si dál vysloužil snímek o lesbických matkách Děcka jsou v pohodě, akční komedie s Brucem Willisem Red, romantická komedie Cizinec, v níž hlavní role ztvárnili Johnny Depp a Angelina Jolieová, a muzikál Varieté.   Sošku pro nejlepší animovaný film si mohou vysloužit Toy Story 3: Příběh hraček, pohádky Na vlásku a Jak vycvičit draka, příběh mistra zločinu Já, padouch a francouzský film Iluzionista.   O Zlatý glóbus pro nejlepší herečku v dramatickém filmu se utkají Halle Berryová (nominovaná za film Frankie and Alice), Nicole Kidmanová (Rabbit Hole - Králičí díra), Jennifer Lawrenceová (Winter's Bone - Zmrzlá kost), Natalie Portmanová (Černá labuť) a Michelle Williamsová (Blue Valentine - Smutný Valentýn).   V komediální a muzikálové tvorbě má v kategorii nejlepší herečka hned dvě želízka v ohni film Děcka jsou v pohodě, o sošku se ucházejí obě hlavní protagonistky Annette Beningová a Julianne Mooreová. Jejich konkurentkami jsou Anne Hathawayová (Láska a jiné závislosti), Angelina Jolieová (Cizinec) a Emma Stoneová (Panna nebo orel).   Mezi herci jsou o Zlatý glóbus za dramatickou roli nominováni Jesse Eisenberg (The Social Network), Colin Firth (The King's Speech), James Franco (127 hodin), Ryan Rosling (Blue Valentine) a Mark Wahlberg (The Fighter).   Největší šanci získat cenu za nejlepší mužský výkon v komediální roli má Johnny Depp. Nominován by za dva filmy - Alenku v říši divů a Cizince. Soupeřit s ním budou Paul Giamatti (Barney's Version - Barneyho verze), Jake Gyllenhaal (Láska a jiné závislosti) a Kevin Spacey (Casino Jack).   V kategoriích televizní tvorby má největší šance na úspěch muzikálový seriál Glee. Vysloužil si pět nominací.   Slavnostní předávání Zlatých glóbů začne v pondělí v 02:00 SEČ. Ceremoniál bude v přímém přenosu vysílat americká televizní stanice NBC.   str kš  