 Premiér: Zavedení bankovní daně v Polsku letos málo pravděpodobné  Varšava 25. ledna (zpravodajka ČTK) - Podle polského premiéra Donalda Tuska je málo pravděpodobné, že by jeho země ještě letos zavedla bankovní daň. Řekl to na tiskové konferenci po dnešním zasedání vlády. Česko tuto daň, která má pokrýt náklady na případnou záchranu krachujících finančních ústavů, dlouhodobě odmítá.   Podle Tuska by taková daň byla jen pro to, aby se posílila bezpečnost bankovního systému. Podobně jako před několika týdny ministr financí Jacek Rostowski i Tusk ujišťoval, že by tyto peníze nebyly určeny na látání díry ve veřejných financích.   Rostowski začátkem ledna připustil, že Polsko by bankovní daň mohlo zavést už letos. "Zdá se mi to málo pravděpodobné," řekl ale dnes Tusk. Vláda bude mít podle něho v nejbližších měsících práci s jinými zákony.   List Financial Times nedávno napsal, že bankovní daně v Evropské unii finanční ústavy připraví až o čtvrtinu zisků. S jejím zavedením počítá podle FT deset členů evropské sedmadvacítky, mezi nimi například Británie, Německo, Francie nebo Rakousko. Dočasné zvláštní daně na bankovnictví, maloobchod, energetiku a telekomunikace se v rámci snahy o snížení rozpočtového deficitu loni rozhodla uvalit také maďarská vláda. Evropská komise se rozhodla vyšetřit, zda jsou maďarské daně v souladu s unijním právem.   hab vju  