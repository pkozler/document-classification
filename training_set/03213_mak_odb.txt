 Za nárůst nezaměstnanosti mohou i vládní reformy, tvrdí analytici  --------------------    Ke zpravodajství: GRAFIKA   Doplnili jsme komentář Svazu průmyslu ve 3.odstavci   --------------------    Praha 10. ledna (ČTK) - Za vysoký prosincový nárůst nezaměstnanosti mohou i vládní reformy, konkrétně opatření ministerstva práce a sociálních věcí jako například konec možnosti si přivydělat k podpoře až 4000 Kč za měsíc od roku 2011. Lidé se proto na úřadech práce hlásili dříve, aby nebyli postiženi novými podmínkami. Dalšími důvody jsou omezování práce ve stavebnictví a sezonní faktory, které zapříčiňují, že nezaměstnanost v prosinci stoupá každý rok. Shodli se na tom analytici trhu práce ve svých komentářích k dnešním údajům ministerstva práce a sociálních věcí (MPSV).   Podle dnešních údajů ministerstva míra registrované nezaměstnanosti v posledním měsíci roku 2010 vzrostla v České republice o jeden procentní bod na 9,6 procenta. Celkový počet uchazečů o zaměstnání se k 31. prosinci 2010 zvýšil o 55.000 na téměř 562.000. "Nárůst o celý procentní bod je nejvyšším nárůstem za poslední roky a ani příchod krize takto vysoký skok nepřinesl," uvedl k datům Jiří Šimek ze společnosti Citfin.   "Průmyslová produkce roste a exportu se daří, firmy jsou však nadále v nejistotě ohledně dalšího vývoje. Jsou pod tlakem efektivity a hospodárnosti, proto jsou v nabírání nových pracovníků velmi opatrné. Navíc pociťují dopady restriktivní vládní politiky a zvyšují se jim vstupy," upozornil první viceprezident Svazu průmyslu a dopravy Jaroslav Hanák. Současně se řada firem snaží udržet své kvalifikované pracovníky, byť zakázková náplň není vždy odpovídající jejich počtu. Je vidět rozvážnost zaměstnavatelů, kteří drží kvalifikované pracovníky, dodal.   Podle analytika ČSOB Petra Dufka jsou za prudkým nárůstem nezaměstnanosti sezonní faktory, ale také mimořádný vliv změn poskytování podpor v nezaměstnanosti a zřejmě i omezování stavů státních zaměstnanců. "Lidé se na úřadech práce hlásili dříve, aby nebyli postiženi novými podmínkami, které platí od začátku ledna," uvedl Dufek.   S ním souhlasí například i Jan Vejmělek z Komerční banky. Podle něj změny v podporách v nezaměstnanosti přiměly nezaměstnané, aby se o podporu přihlásili před koncem roku 2010 a ještě tak využili výhodnějších podmínek. S analytiky souhlasí i MPSV, podle kterého se na nárůstu změny v zákonu o zaměstnanosti mohly projevit.   Mezi změnami, které loni na návrh MPSV schválil parlament, je například to, že si lidé, kteří se po 1. lednu přihlásí na úřad práce, nebudou moci k podpoře přivydělat až 4000 korun měsíčně. Ještě loni to bylo možné. Další změnou je, že podporu v nezaměstnanosti dostanou lidé až poté, co uplyne doba, která odpovídá výši odstupného. Pokud navíc člověk letos ukončí zaměstnání vlastní výpovědí nebo dohodou se zaměstnavatelem, bude v závislosti na věku pobírat podporu pět až 11 měsíců ve výši 45 procent průměrného měsíčního čistého výdělku nebo vyměřovacího základu. Jinak začíná výše podpory na 65 procentech.   Dalším z důvodů neobvykle vysokého nárůstu nezaměstnanosti může podle analytiků být i propouštění ve veřejné sféře, které loni úřady státní správy z úsporných důvodů zahájily. "Zdrojem růstu nezaměstnanosti je ale bezesporu vládní politika - snížení objemu mezd ve veřejném sektoru na základě restriktivního rozpočtu na rok 2011. Výpovědi se rozdávaly s dostatečným předstihem," uvedl hlavní ekonom Raiffeisenbank Pavel Mertlík. Tento proces podle něj bude pokračovat a významně ovlivňovat míru registrované nezaměstnanosti i v třech příštích měsících.   Za nárůstem nezaměstnanosti jsou ovšem i sezonní faktory. V prosinci se totiž její míra zvyšuje běžně, byť ne o tolik. "Brzký nástup zimy předčasně ukončil sezónu ve stavebnictví a lesnictví a přiměl k registracím na úřadech práce ty, kteří se obvykle registrují až v lednu," uvedl Pavel Sobíšek z UniCredit Bank.   Podle MPSV pak může v nárůstu hrát roli i pokles kupní síly obyvatel v důsledku ekonomické krize. Ten se následně promítá do zvýšeného počtu ukončování živností, malých až středních podnikatelů, konstatovalo MPSV.   pcl fd mha  