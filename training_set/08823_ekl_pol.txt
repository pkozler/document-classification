 Japonští velrybáři se střetli s ochránci zvířat u Antarktidy  Sydney 1. ledna (ČTK) - Vodními děly dnes v ledových vodách u pobřeží Antarktidy zaútočili japonští velrybáři na ochránce zvířat z australské radikální ekologické skupiny Sea Shepherd, kteří se jim snaží tak jako každoročně zabránit v lovu kytovců. Oznámila to agentura AP s odvoláním na ekologické aktivisty. Ze střetů se pravidelně obviňují obě strany; jejich tvrzení lze ale jen těžko dokazovat.   Sea Shepherd pronásleduje japonskou velrybářskou flotilu na svých superrychlých, futuristicky vyhlížejících plavidlech v naději, že se jí podaří zmařit lov velryb.   Lov velryb k obchodním účelům zakazuje moratorium z roku 1986. Japonsko přes kritiku především Austrálie a Nového Zélandu ovšem v lovu pokračuje a každoročně uloví až 1000 kytovců pod pláštíkem "vědeckého výzkumu", pro nějž má výjimku. Většina velryb ale končí na talířích milovníků velrybího masa, což je podle kritiků skutečným cílem japonského "vědeckého" lovu velryb.   Ochránci zvířat a velrybáři se pravidelně dostávají do střetů, které často končí otevřeným násilím. V lednu loňského roku tak velrybáři potopili jedno z plavidel Sea Shepherd, když do něj narazila velrybářská loď. Lednový incident měl dohru o měsíc později, kdy se kapitán potopené Ady Gil Peter Bethune dostal na japonskou velrybářskou loď v antarktických vodách a chtěl zadržet jejího kapitána. V červenci 2010 byl v Tokiu odsouzen ke dvěma letům vězení s odkladem na pět let.   dk hit  