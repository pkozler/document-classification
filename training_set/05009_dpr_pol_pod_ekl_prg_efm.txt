 V Praze začnou jezdit autobusy s hybridním pohonem  --------------------    Ke zpravodajství: FOTO/aktuality   --------------------    Praha 12. ledna (ČTK) - V hlavním městě začnou na přelomu ledna a února jezdit kloubové nízkopodlažní autobusy s hybridním pohonem. V těchto vozech je kombinován naftový a elektrický pohon. Novinářům to dnes řekl ředitel pražského dopravního podniku Martin Dvořák. První dva vozy budou zkušebně nasazeny na čtyřech linkách, pokud se osvědčí, podnik koupí další. Dodavatelem je společnost SOR Libchavy, která už Praze dodává i klasické a kloubové dieselové autobusy.   Nové autobusy mají na střeše baterie o napětí 600 voltů, které se například při brzdění dobíjejí. Elektrická energie je pak využívána především pro rozjezd vozu. "Autobusy jsme vyvíjeli společně s americkou firmou Allison," řekl dnes novinářům jednatel SOR Libchavy Petr Hájek. Podle zástupců firmy Allison je součástí autobusu jedenáct řídicích počítačů, které se starají o to, aby byl elektrický i naftový pohon během jízdy optimálně kombinován.   Podle Dvořáka je možné díky hybridnímu pohonu ušetřit až 30 procent spotřeby pohonných hmot. "S přímo úměrným snížením spotřeby klesá i objem produkovaných emisí," dodal ředitel.   Nové autobusy mají kapacitu 151 míst, z toho 44 míst je k sezení. Součástí vnitřku je i prostor pro umístění invalidního vozíku. Vozidla jsou třínápravová, pětidveřová a jezdí rychlostí maximálně 80 kilometrů za hodinu. Životnost vozů je osm až deset let, poté je podle Dvořáka možné je repasovat. První dva vozy budou testovány na linkách 136, 139, 250 a 271.   Dopravní podnik hlavního města Prahy nakupuje od roku 2009 od SOR Libchavy klasické a kloubové autobusy. Součástí tendru za zhruba 4,5 miliardy korun je i dodávka až 20 autobusů s hybridním pohonem. Vozy s hybridním pohonem stojí podle Hájka přes deset milionů korun a jsou zhruba o 30 procent dražší než stejné vozy na naftový pohon.   sdv dvd  