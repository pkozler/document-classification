 Osud neobsazeného místa po radním Plachém je stále nejasný  Praha 27. ledna (ČTK) - Osud neobsazeného místa pražského radního, ze kterého na začátku prosince rezignoval Lukáš Plachý (ČSSD), zůstává i po téměř dvou měsících nejasný. Plachý z funkce odešel po několika dnech kvůli nařčení, že nabízel spolustraníkovi úplatek. Policie dosud nezískala potřebné podklady, nerozhodla proto, zda spustí vyšetřování. ČTK to řekla mluvčí pražské policie Jana Rösslerová.   Plachého nařkl spolustraník Ivan Jirkovský, že po něm za úplatek 100.000 korun požadoval vnitrostranickou podporu při sestavování kandidátky do pražských voleb. Plachý vinu odmítl. Údajnou korupci mají dokazovat nahrávky. Podle Rösslerové si policie tyto záznamy vyžádala, ale dosud jí nebyly doručeny.   Primátor Bohuslav Svoboda (ODS) po rezignaci Plachého řekl, že by rada do jednoho měsíce měla mít jasno, jak dále bude v jeho kauze pokračovat. Domníval se totiž, že do té doby o svém dalším postupu rozhodne policie. Nyní čeká, až ČSSD jako koaliční partner předloží návrh dalšího postupu, sdělil ČTK Svoboda.   Jak se k případnému návratu postaví sociální demokracie, není zatím jasné. Náměstek primátora Karel Březina (ČSSD) řekl ČTK, že Plachého očistily stranické orgány, a do své funkce by se proto měl vrátit. Ohledně dalšího postupu ale odkázal na pražského šéfa strany Petra Hulinského. Ten je ale údajně na dovolené a na telefonáty a vzkazy nereagoval.   Plachý po odstoupení zůstal řadovým zastupitelem. Veškerou vinu odmítl, rezignaci zdůvodnil tím, že chtěl ukázat, jak má vypadat politická kultura nové koalice na magistrátu. Městská rada od té doby pracuje jako devítičlenná, kompetence Plachého převzal Březina.   Rada má mít ze zákona 11 členů. Den po zvolení ale už rezignoval radní Boris Šťastný, který funkci obsadil jen formálně. Jedenácté křeslo totiž koalice nabídla TOP 09, která v podzimních volbách zvítězila. Její představitelé to ale odmítli.   Zatímco Plachého kontrolní orgány strany očistily, jeho soupeř Jirkovský byl ze strany vyloučen.   cap sdv pba  