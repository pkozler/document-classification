 Nakladatelství Host vydalo knihu příběhů brněnských disidentů  Brno 27. ledna (ČTK) - Pod názvem Nepoddajní aneb Nešlo to jinak vydalo nakladatelství Host knihu publicistických portrétů brněnských a moravských disidentů. Dílo Jany Soukupové vychází z rozhovorů s jednotlivými aktéry. Výhodou autorky je to, že prostředí disentu i většinu portrétovaných sama osobně poznala. Texty obsažené v knize původně vycházely v Mladé frontě Dnes. Jejich knižní verzi dnes Soukupová i s některými disidenty pokřtila brněnském knihkupectví Barvič a Novotný.   O českém disentu 70. a 80. let existuje početná literatura, většina knih se však soustředí na dění v hlavním městě. "Tato kniha není objektivní historická studie. Jde o zaujatý úhel pohledu na brněnský disent, jehož života jsem se na chvíli sama účastnila. Z historického hlediska není tato oblast stále dostatečně prozkoumána," uvedla autorka v knize.   Situace v Brně byla podle historiků specifická. "Zatímco v hlavním městě šlo najít početné jednotlivé intelektuální proudy, které vedly diskusi především 'uvnitř', v méně lidnatém Brně museli debatovat všichni se všemi, což mělo spoustu předností. Takto se na jedné palubě ocitli i bývalí komunisté s antikomunisty," napsal v předmluvě politolog Lukáš Jelínek.   Kniha představuje názorově pestré spektrum osobností: reformní komunisty, kteří se ocitli v opozici, předáky katolického disentu, rebelující umělce, vydavatele samizdatových tiskovin, pořadatele bytového divadla, ideové vůdce i "pěšáky" disentu. Doplňkem k portrétům jednotlivých osobností jsou kapitoly o alternativní hudbě, divadle a zlomových událostech v neoficiální kultuře.   Kniha není orámována pádem komunismu, autorka sleduje život jednotlivých disidentů i po změně poměrů. Ukazuje se, že někdejší spolubojovníci se ve svobodné společnosti vydávali velmi různými cestami. Brzy po listopadu 1989 se například ostře názorově střetli někdejší političtí vězni Jaroslav Šabata a Petr Cibulka, jejichž spor rozděloval Občanské fórum. Někteří disidenti se po roce 1989 stáhli do ústraní, jiní zůstali aktéry veřejného života a se střídavými úspěchy zkoušeli štěstí v politice či podnikání.   Dílo si neklade nárok na úplnost, autorka připouští, že jde jen o výběr některých postav disentu. Chybí například spisovatelé Jiří Kratochvil, Zdeněk Rotrekl, Jan Trefulka a Milan Uhde, jejichž osudy mohou čtenáři podle Soukupové najít v jejich vlastních dílech i četných rozhovorech, které poskytli.   Jan Tomandl mol  