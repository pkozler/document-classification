 Na jihu Čech platí na šesti řekách povodňová aktivita  České Budějovice 14. ledna (ČTK) - Na šesti řekách v Jihočeském kraji platí od noci na dnešek povodňová aktivita. Ke druhému stupni vystoupala Lomnice v Dolním Ostrovci na Písecku, Skalice ve Varvažově na Písecku a Smutná v Ratajích na Táborsku. První stupeň platí pro Nežárku v Lásenicích na Jindřichohradecku, Lužnici v Bechyni na Táborsku, Otavu v Písku, Lomnici v Blatné na Strakonicku a Milevský potok v Milevsku na Písecku. Vyplývá to z informací Povodí Vltavy. Hasiči podle operačního důstojníka nikde kvůli záplavám zasahovat nemuseli.   Hladiny řek podle hydrologa Tomáše Vlasáka stoupají v celém regionu. Nejvýraznější vzestupy zaznamenávají vodoměrné stanice na menších tocích Písecka a Táborska. Kulminovaly v noci na dnešek, někde vrcholu dosáhnou dopoledne. Střední a dolní Otava a také Nežárka s Lužnicí budou stoupat ještě během celého dneška. Zejména v povodí Lužnice se počítá s dosažením druhého stupně, a to na středním a dolním úseku Lužnice a na dolní Nežárce.   Hlavní srážkové pásmo spojené s přechodem teplé fronty pomalu ustupuje k východu. Za posledních 24 hodiny napadlo ve vrcholové části Šumavy až 30 milimetrů srážek a na Českomoravské vrchovině až 15 milimetrů, jinde do deseti. Přes noc pršelo už jen na hřebenech Šumavy. Teploty vzduchu byly v noci a budou i po celý dnešní den výrazně nad nulou i na horách.   mi mol      