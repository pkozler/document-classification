 Ministr John v Bydžově slíbil v případě potíží posílení policie  --------------------    Ke zpravodajství: AUDIO   --------------------    Nový Bydžov (Královéhradecko) 13. ledna (ČTK) - Ministr vnitra Radek John v Novém Bydžově na Královéhradecku přislíbil v případě dalších problémů s bezpečností posílení policie. Novinářům to řekl po setkání se starostou Pavlem Loudou (ODS) a šéfem královéhradecké policie Petrem Přibylem. Město od loňského podzimu řeší zvýšenou trestnou činnost Romů a stejně jako policie přijalo několik opatření.   John doufá, že situace se bude v Bydžově uklidňovat, v opačném případě bude policie posílena. "Tady se stalo nešťastnou shodou okolností na konci a začátku roku několik trestných činů. Přitom ze statistik vyplývá, že jejich počet se v Bydžově meziročně nezvyšuje," řekl. Připomněl, že v Bydžově je vysoká objasněnost trestných činů, která dosahuje 88 procent. "Shodli jsme se na tom, že když se tady stane trestný čin, je potřeba ho rychle vyšetřit, rychle dostat před soud a rychle potrestat, protože to je ta preventivní role, aby tady nedošlo ke kumulaci činů," řekl John.   Podle Johna je také akutně nutné přijmout zákon o hazardu, který by umožnil obcím a městům rozhodovat o počtu heren. "To je veliký problém, kdy všichni občané doplácíme na gamblery neskutečné peníze, a to je třeba dramaticky změnit," řekl John.   Novobydžovská radnice již minulý pátek oznámila, že kvůli zvýšené trestné činnosti Romů do města povolá bezpečnostní agenturu a zároveň zvýší počet strážníků ze čtyř na šest. Dříve již zřídila bezpečnostní komisi či zřídilo e-mailovou linku pro pořádek a bezpečnost ve městě.   Situace v sedmitisícovém Novém Bydžově se vyhrotila vloni v listopadu po několika přepadeních a znásilnění mladé ženy. Petici žádající zajištění bezpečnosti podepsalo 3257 lidí. Starosta vydal prohlášení ostře kritizující Romy a vyhlásil sérii opatření proti problémovým obyvatelům.   Policie pro zvýšení boje s kriminalitou k 1. lednu sloučila obvodní oddělení v Nechanicích s bydžovským oddělením, takže na Bydžovsku je nyní k dispozici 24 policistů místo dosavadních 15. V Bydžově chce také policie zřídit pracoviště kriminální policie.   sja mol  