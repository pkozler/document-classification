 Ruský multimilionář Berezovskij oslaví 65. narozeniny  --------------------    Ke zpravodajství: FOTO ve Fotobance   --------------------    Londýn/Praha 22. ledna (ČTK) - Pětašedesátiny oslaví 23. ledna Boris Berezovskij, jeden z nejznámějších ruských "oligarchů", kteří získali ohromný vliv a majetky za prezidenta Borise Jelcina. Někdejší uznávaný matematik a počítačový expert se na přelomu 80. a 90. let vyšvihl mezi ruskou podnikatelskou elitu a díky úzkým vazbám na politické špičky se stal jednou z nejvlivnějších osob ruského veřejného života.   Svůj majetek dále rozšiřoval o podíly v několika bankách, ropných a leteckých společnostech a především v médiích. Platil také za šedou eminenci moskevské politiky. Mimo jiné krátce působil jako sekretář ruské Bezpečnostní rady a zmocněnec pro Čečensko či zasedal ve Státní dumě.   S koncem 90. let však začala Berezovského hvězda v Rusku zapadat. Musel stále častěji čelit skandálům kolem svých podnikatelských aktivit ve firmách Sibněfť, Aeroflot a televizi ORT a vyvracet podezření, že jeho bohatství pramení především z účasti na sporné privatizaci, ze styků s kriminálním podsvětím a z korupce v mocenských složkách. Navíc se postavil proti novému premiérovi a posléze prezidentovi Vladimiru Putinovi.   Berezovskij se nakonec zbavil významné části svého majetku a odešel do londýnského exilu, kde získal v roce 2003 azyl. Nyní je velkým kritikem Putina. V Británii spolupracoval například s bývalým ruským agentem Alexandrem Litviněnkem, který zemřel v listopadu 2006 v Londýně na otravu vzácným radioaktivním izotopem polonium-210. Litviněnko těsně před skonem obvinil ze své smrti ruské úřady, podle Kremlu naopak za vraždou stál právě Berezovskij, který chtěl údajně poškodit Putina v očích Západu.   V Rusku byl Berezovskij odsouzen k šesti letům vězení za rozkrádání letecké společnosti Aeroflot, k 13 letům byl odsouzen za údajné vytunelování automobilky Autovaz a byl také obviněn z pokusu o státní převrat a dalších trestných činů.   zma ped  