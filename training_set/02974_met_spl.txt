 Do lyžařských areálů v Karlovarském kraji se vrací zima i sníh  --------------------    Ke zpravodajství: AUDIO   Zprávu jsme doplnili o informace z menších areálů v 5. a 6. odstavci.   --------------------    Karlovy Vary 20. ledna (ČTK) - Do lyžařských areálů v Karlovarském kraji se začíná vracet zimní počasí. Na horách opět mrzne a napadlo několik centimetrů sněhu. Pokud se naplní předpovědi a napadne další sníh, měly by lyžařské areály nabídnout dobré podmínky pro lyžování, věří provozovatelé areálů.   "Mrzne a zatím napadlo okolo pěti centimetrů sněhu. I nyní lehce sněží," popsala ČTK situaci na Božím Daru Alena Formáčková z božídarského infocentra. Podle předpovědí by mělo napadnout v dalších dnech do 30 centimetrů sněhu. "Běžecké stopy se budou upravovat na víkend. Bude ale ještě záležet na počasí," doplnila. Tratě jsou po oblevě sjízdné jen v lesních úsecích. Sjezdové tratě na Božím Daru jsou v provozu. Jezdí osm z 11 vleků a lanovek.     Na Klínovci se i o víkendu bude jezdit za ceny vedlejší sezony. Nově tam na sjezdovkách leží pět centimetrů prašanu a pod ním 90 centimetrů zmrzlého sněhu. Sjezdovky, lanovky a vleky jsou v provozu a slibují dobré podmínky pro lyžování.   Lyžuje se i na Bublavě, kde jezdí vleky na malém a středním Bleibergu a na dětském hřišti. O víkendu slibují provozovatelé areálu spuštění vleku i na velkém Bleibergu, který byl kvůli vodě na dojezdu týden mimo provoz.   V provozu jsou v Karlovarském kraji i menší lyžařské areály. V Perninku v lyžařském areálu Pod nádražím se ani v době oblevy provoz nezastavil a nově tam napadlo téměř deset centimetrů sněhu. V provozu je lyžařské středisko v Aši, kde je stále dostatečná vrstva technického sněhu.   V provozu je také areál, kromě velké sjezdovky, v Nových Hamrech. Běžecké tratě jsou ale upraveny zatím jen částečně. Také areál v Potůčkách, kde se o víkendu bude konat závad ve skikrosu, slibuje na víkend dobré podmínky pro lyžování. Na sjezdovce je deset centimetrů nového sněhu.   pnp mol  