 Po oblevě nejsou ještě v provozu všechny jihočeské sjezdovky  --------------------    Ke zpravodajství: AUDIO   --------------------    České Budějovice 20. ledna (ČTK) - Lyžařské areály na jihu Čech mají před víkendem různé sněhové podmínky a ne všude se bude zřejmě lyžovat. Po oblevě není na řadě míst dost sněhu. Zatímco třeba na Lipně jsou v provozu všechny sjezdovky, v areálu v Kubově Huti funguje jedna. Provozovatelé některých areálů čekají na ještě výraznější ochlazení, aby mohli začít zasněžovat. Nepříznivé jsou podmínky pro běžkaře, trasy nejsou po oblevě většinou upravené, zjistila ČTK.     Na Lipensku spadly ve středu teploty pod bod mrazu a začalo sněžit. V současnosti je tu otevřeno a upraveno 8,2 kilometru sjezdovek, to je nejvíce na Šumavě. Díky bohatým zásobám technického sněhu ho na sjezdovkách leží 40 až 75 centimetrů s čerstvou vrstvou přírodního sněhu, uvedl Martin Řezáč ze Skiareálu Lipno. V provozu tu jsou všechny lanovky a koberce ve Foxparku. Běžecké stopy i bruslařská dráha jsou ale mimo provoz.   V areálu na Zadově se o víkendu bude lyžovat na Kobyle a na Nových Hutích. Churáňov je stále pro nedostatek sněhu mimo provoz, řekl vedoucí provozu Petr Vondraš. Na Kobyle je v současnosti kolem půl metru sněhu, od středy tu nasněžilo pět centimetrů nového. O víkendu tady opět obnoví večerní lyžování. Lyžovat se dá i na sjezdovce na Nových Hutích, kde leží pět centimetrů sněhu. Běžecké tratě v okolí jsou ale zatím neupravené. Pokud by však do víkendu napadlo mezi 15 až 20 centimetry, pak by je pro běžkaře připravili.   V areálu v Kubově Huti je zatím v provozu jedna sjezdovka, jíž se obleva nijak výrazně nedotkla. Sjezdovka Pod Obrovcem je zatím mimo provoz. Čekají na větší mráz, aby ji mohli začít zasněžovat. O tom, jestli bude v provozu, se lidé dozví z webových stránek areálu.   Také na Libíně zatím neví, jestli bude o víkendu sjezdovka v provozu. Aktuální informace lidé najdou na internetových stránkách areálu.   Lyžaři mohou vyrazit i do areálů kousek od hranic. Zhruba hodinu jízdy z Českých Budějovic je rakouské středisko Sternstein. Jsou tu čtyři sjezdovky o celkové délce 5,5 kilometru. Leží na nich 40 centimetrů sněhu s vrchní vrstvou prašanu, a tak tu na lyžaře čekají vynikající podmínky.   kpe sap  