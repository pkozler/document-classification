 Advent International kupuje TES Vsetín a vsetínský MEZSERVIS  Vsetín 2. května (ČTK) - Společnost Advent International se dohodla na odkoupení vsetínských společností TES Vsetín a MEZSERVIS, výrobců elektromotorů a generátorů. Dosavadním majoritním vlastníkem obou firem je společnost Penta Investments. Hodnota transakce nebyla zveřejněna. ČTK to dnes oznámili mediální zástupci za Advent International Ivana Jelínková, za Penta Investments Martin Danko.   Společnosti jsou předními evropskými výrobci generátorů a komponentů používaných na výrobu tradičních i obnovitelných zdrojů energie. Vyrábí a dodávají i specializované elektromotory pro různé průmyslové využití. Podniky dohromady zaměstnávají kolem 670 lidí a dlouhodobě spolupracují.   "TES je velmi atraktivní společnost se silnou pozicí na trhu dodavatelů pro sektor výroby energie z obnovitelných zdrojů. Skvělá reputace společnosti a spolehlivost jejích produktů představuje velice dobrou pozici pro růst tržního podílu na trzích v Evropě a USA prostřednictvím vývoje nových produktů a případně také akvizicemi synergických společností," uvedl řídicí partner společnosti Advent International pro střední Evropu Chris Mruck.   Advent International investuje do odvětví maloobchodních a spotřebitelských výrobků od roku 1984, ve střední Evropě od roku 1994. Na konci března například oznámila, že se dohodla na odkoupení společnosti Provimi Pet Food, která je předním evropským výrobcem krmiv pro domácí zvířata, od skupiny Provimi Group. Její poslední investice zahrnují také například předního bulharského výrobce balené minerální vody a distributora nealkoholických nápojů Devin, britskou jedničku v maloobchodě s pohovkami DFS, předního tureckého výrobce značkového baleného chleba a pekařských výrobků Uno a jednoho z předních evropských diskontních prodejců módy Takko.   slu snm  