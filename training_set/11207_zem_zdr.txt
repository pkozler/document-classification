 Kvůli dioxinu Němci dál zavírají farmy,výrobce o něm věděl měsíce  Berlín 7. ledna (zpravodaj ČTK) - V Německu nadále narůstá skandál s výskytem rakovinotvorného dioxinu ve vejcích a drůbežím a vepřovém mase. Podle serveru Spiegel Online už postihl 13 ze 16 spolkových zemí a úřady kvůli němu nechaly preventivně zavřít přes 4700 chovů. Deník Hannoversche Allgemeine Zeitung (HAZ) dnes s odvoláním na ministerstvo zemědělství Šlesvicka-Holštýnska uvedl, že firma, která závadné krmné tuky vyráběla, věděla o jejich kontaminaci dioxinem už od března 2010. Úřady se o tom dozvěděly ale až na konci prosince.   Podle HAZ prokázal březnový test v soukromé laboratoři, že množství jedovaté látky více než dvojnásobně překračuje povolenou hranici 0,75 nanogramu dioxinu na kilogram tuku. Firma Harles &amp; Jentzsch, která krmné tuky vyráběla z látek pro technické účely, měla podle ministerstva zemědělství Šlesvicka-Holštýnska k dispozici 20 laboratorních zkoušek, z nichž devět bylo pozitivních na vysoký obsah dioxinu. Jeden test dokonce odhalil čtrnáctinásobné překročení povoleného limitu.   Dioxinový skandál nejvíce postihl spolkovou zemi Dolní Sasko, kde úřady až do odvolání dosud zavřely 4468 zemědělských podniků, které používaly závadné krmivo. Podle deníku Bild byly z prodeje staženy stovky tisíc vajec a utraceny desítky tisíc slepic. Němečtí zemědělci odhadují způsobené škody na 40 až 60 milionů eur (téměř jedna až 1,5 miliardy Kč) týdně a žádají jejich náhradu od výrobce kontaminovaného krmiva.   To se podle německého ministerstva zemědělství do zahraničí nedostalo, potenciálně nebezpečná vejce ale byla z Německa vyvezena do Nizozemska a Británie. Oznámil to úřad evropského komisaře pro zdraví a ochranu spotřebitele, podle něhož je Nizozemci zpracovali do majonéz a pečiva. Britské úřady se nyní snaží podezřelá vejce zajistit a stáhnout z prodeje.   Kvůli této kauze zahájily preventivní kontroly i české úřady. Prezident Agrární komory Jan Veleba navíc ve čtvrtek vyzval orgány státní správy, aby zakázaly až do vyšetření případu dovozy vepřového masa a vajec z Německa. Státní veterinární správa ČR ale v reakci uvedla, že o uzavření hranic členského státu EU může rozhodnout pouze Evropská komise.   Podle dříve zveřejněných informací vyrobila severoněmecká firma, kterou od tohoto týdne vyšetřuje policie, až 3000 tun krmného tuku s dioxinem. Takové množství mohlo podle německého ministerstva zemědělství kontaminovat až 150.000 tun krmiva pro hospodářská zvířata. Kolik produktů se dostalo na německý trh, tamní úřady zatím netuší. Spotřebitele přesto uklidňují, že jim žádné nebezpečí nehrozí.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   fln dvd  