 ČSÚ: Ceny pohonných hmoty se vrátily k růstu,nejvíc stoupla nafta  Praha 3. června (ČTK) - Ceny benzinu a nafty u čerpacích stanic v Česku se v uplynulém týdnu po přechodném zlevnění opět zvedly. Neprodávanější benzin Natural 95 v průměru zdražil o devět haléřů na 35,04 koruny za litr. Motorová nafta byla dražší o 16 haléřů a stála v průměru 34,37 koruny za litr. Vyplývá to z dnešních údajů Českého statistického úřadu.   Cena benzinu Special 91 také mírně stoupla, a to o haléř na průměrných 33,72 koruny za litr. Naopak o tři haléře levnější byl plyn LPG, který se tak prodával za průměrných 17,26 Kč/l.   Ceny pohonných hmot pravidelně sleduje i společnost CCS. Podle jejích pondělních údajů Natural 95 zdražil v průměru o deset haléřů na 34,95 koruny za litr a nafta stoupla o dva haléře na 34,16 Kč/l.   Podle analytika Petra Čermáka ze společnosti Colosseum byl růst způsoben zdražením komodit na burze v Rotterdamu. Zároveň podle něj zlevnění brání vyšší distribuční marže. "Koruna vůči americkému dolaru posílila. Díky tomu bychom se v následujících dnech mohli dočkat mírného zlevnění. Navíc zde stále existuje prostor pro pokles distribučních marží," uvedl.   Podle analytika Jana Lenera ze společnosti Broker Consulting je dlouhodobý růst cen patrný i v meziročním srovnání. "Před rokem nakupovali motoristé litr benzinu a nafty v průměru o tři koruny levněji. V současné ekonomické situaci, která bude přetrvávat několik dalších let, je třeba počítat s tím, že ceny některých komodit a energií se budou chovat nevyzpytatelně a rapidní výkyvy mohou nastat jak směrem nahoru, tak dolů," uvedl.   vrk jw  