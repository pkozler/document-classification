 Američané chtějí letos hlavně hubnout, šetřit a přestat kouřit  Washington 1. ledna (ČTK) - Hubnout, přestat kouřit a míň utrácet - taková jsou předsevzetí, která si tento rok nejčastěji dávají obyvatelé Spojených států. Ukázal to průzkum, o němž informovala agentura AFP.   Že si na letošní rok dalo nějaké předsevzetí, přiznalo v průzkumu Marist College Institute 44 procent dotázaných. Z nich 17 procent se chce hlavně vzdát kouření, 16 procent snížit váhu a 13 procent omezit své výdaje.   Na čtvrtém místě žebříčku je "stát se lepším člověkem" - to chce deset procent těch, kdo si nějaké předsevzetí dali. Dalších šest procent by hlavně chtělo získat nějaké lepší zaměstnání. Dost zkrátka přichází duchovno - přiblížit se k Bohu chce jen jedno procento.   Marist College Institute uvedl, že z Američanů, kteří si dali nějaké předsevzetí pro uplynulý rok, se ho jen 60 procent drželo aspoň nějakou část roku.   pz hej  