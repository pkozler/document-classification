 Kraje a nemocnice se začínají připravovat na výpovědi lékařů  --------------------    Ke zpravodajství: GRAFIKA   --------------------    Praha 3. ledna (ČTK) - Kraje a nemocnice se začínají připravovat na odchod lékařů, kteří podali výpověď v rámci kampaně lékařských odborů Děkujeme, odcházíme. Nejhorší situace je zřejmě v kraji Vysočina, kde z krajských nemocnic odchází téměř 60 procent lékařů. Lékaři odcházejí také z fakultních nemocnic, například z královéhradecké asi 30 procent. Nemocnice se připravují na možné omezování zákroků a přesouvání péče.   Pardubický hejtman Radko Martínek dnes jednal s řediteli krajských nemocnic, schůzky chystají i jiné kraje a hledají krizová řešení. Ministr zdravotnictví Leoš Heger (TOP 09) se chce v pátek sejít s řediteli fakultních nemocnic.   Kampaň lékařských odborů požaduje, aby základní plat lékaře stoupl podle kvalifikace na 1,5 až trojnásobek průměrného platu. Ten v ČR ve třetím čtvrtletí podle ČSÚ dosáhl 23.655 korun. Nynější průměrný plat českého lékaře je i se službami a přesčasy zhruba 45.00 až 50.000 korun.   Na Vysočině podle údajů krajských nemocnic z minulého týdne podalo výpověď 59 procent lékařů, krajský úřad by měl mít přesná čísla v úterý dopoledne. Problémy by mohly nastat také ve Zlínském kraji, kde se z krajských nemocnic chystá odejít téměř 40 procent lékařů, v Plzeňském kraji je to 37 procent, v Pardubickém 33 procent. Z nemocnic prý chtějí odejít většinou mladí lékaři.   V některých zařízeních hrozí, že v březnu po odchodu lékařů nebudou fungovat. Obává se toho například vedení městské Nemocnice Jablonec, která dostala 39 výpovědí, což je téměř 40 procent lékařů, v oblastní nemocnici v Náchodě podalo výpověď 57 lékařů. Z nemocnice v Kadani chce odejít 12 ze 40 lékařů. "S takovým počtem se nedá normálně fungovat, můžeme se jen snažit zajistit, aby nikdo z pacientů nebyl ohrožen na zdraví nebo na životě," řekl ředitel kadaňské nemocnice Josef Mašek.   Výpověď podala také téměř třetina lékařů královéhradecké fakultní nemocnice. Podle ředitele nemocnice Romana Prymuly je potřeba připravit krizové scénáře pro případ, že by lékaři ke konci února skutečně odešli. Odchod lékařů by podle něj znamenal útlum činností jednotlivých klinik, omezení operací či uzavření některých jednotek intenzivní péče.   Pardubický hejtman Martínek (ČSSD) dnes označil situaci za dramatickou. Nemocnice se chystá opustit 33 procent lékařů. Kraj připravuje krizový scénář kvůli omezení péče. Podle Martínka je stav vážný také ve struktuře výpovědí. "Jsou odbornosti, které jsou nepostradatelné," řekl. Se zástupci nemocnic se bude scházet každé pondělí, chystá i schůzku s odbory.   V úterý se na jednání o krizovém plánu sejde s řediteli nemocnic a záchranné služby vedení Středočeského kraje. Podle hejtmana Davida Ratha (ČSSD) je kraj připraven jednat i s lékaři, zda by výpovědi nevzali zpět. Ne všude je ale kraj může vzít zpátky. Například v Kladně už je předjednán nový tým na oddělení ARO, který původní lékaře nahradí.   V úterý se uskuteční také porada vedení Jihočeského kraje. Tam však podala výpověď jen asi desetina lékařů. "Už dnes mohu říci, že situaci za tohoto stavu zvládneme a nebudeme muset přistupovat k žádným krizovým scénářům," řekl hejtman Jiří Zimola (ČSSD).   Plzeňský hejtman Milan Chovanec svolal na čtvrtek první setkání krizového štábu. Téhož dne budou o dalších krocích jednat také radní Jihomoravského kraje, kde v krajských nemocnicích podala výpověď téměř třetina lékařů. Příští týden se s řediteli nemocnic sejde vedení Olomouckého kraje, jednání chystá i Liberecký kraj.   Moravskoslezský kraj oznámí přesné údaje o počtu lékařů, kteří podali výpověď, v úterý. Pražské nemocnice odmítly zveřejnit počty, protože je zatím nevyhodnotily. Podle Lékařského odborového klubu - Svazu českých lékařů dá v hlavním městě výpověď 560 lékařů. Podle zjištění ČTK už lékaři část výpovědí stáhli a další je stahují.   Pokud by lékaři skutečně odešli a nemocnice by neměly na jednotlivých pracovištích předepsaný počet specialistů, mohly by jim pojišťovny sebrat úhrady. Diskutuje se o tom, zda by situace nemohli zřizovatelé využít a nemocnice přetransformovat. Například na jihu Moravy je nadbytek akutních lůžek, chybí naopak místa v LDN a na rehabilitačních odděleních. Podle středočeského hejtmana Ratha mohou výpovědi paradoxně vést k ozdravení hospodaření některých oddělení.     Přibližný počet výpovědí lékařů v krajských nemocnicích:      Kraj  Počet výpovědí  Celkový počet lékařů  Podíl v procentech     Středočeský  143  828  17,2     Jihočeský  99  970  10,2     Plzeňský  82  222  37     Karlovarský  78  270  28,9     Ústecký  134  1250  10,7     Liberecký  112  800  14     Pardubický  225  608  33     Královéhradecký  121  446  27     Vysočina  391  648  59     Jihomoravský  204  649  31,4     Olomoucký  1  287  0,3     Moravskoslezský  -  -  -     Zlínský  261  650  40          Zdroj: vedení krajů a krajských nemocnic      Přibližný počet výpovědí lékařů ve fakultních nemocnicích:      Fakultní nemocnice  Počet výpovědí       Celkový počet lékařů  Podíl v procentech     Hradec Králové  187  575  32,5     Brno  139  772  18     Praha*  560  -  -     Olomouc  132  660  20     Zdroj: vedení nemocnic   * Zdroj: LOK-SČL, celkový počet lékařů v nemocnicích v Praze odbory nesdělily     vit mol  