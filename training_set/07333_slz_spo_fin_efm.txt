 HN: Novými uchazeči o finanční vstup do Sazky jsou Ulčák a Synot  Praha 7. ledna (ČTK) - Vedle společnosti Penta a Radovana Vítka jsou podle dnešních Hospodářských novin (HN) novými uchazeči o finanční vstup do zadlužené loterijní společnosti Sazka podnikatel Martin Ulčák a skupina Synot, která patří mezi největší domácí hráče v loterijním byznysu. HN o to řekl Roman Ječmínek, šéf Českého autoklubu, který je minoritním akcionářem Sazky.   "Byli jsme informováni, že v této chvíli mají zájem o vstup do Sazky čtyři investoři. Vedle Penty a Vítka to je firma E-Invest, za níž stojí pan Ulčák, a dále Synot," řekl HN Ječmínek.   Ulčák zájem o finanční angažmá v Sazce potvrdil. "Jako jediný ze zájemců nepočítám s tím, že by současní akcionáři přišli o své podíly. Ostatní plánují, že by alespoň část akcií Sazky odkoupili," řekl Ulčák. Stanovisko společnosti Synot se deníku nepodařilo získat.   Podle serveru Česká pozice má o účast na oddlužení firmy zájem i skupina KKCG Karla Komárka. Jeho mluvčí Daniel Plovajko to ale popřel. "Je to nesmysl," řekl.   Akcionáři Sazky ve čtvrtek jednali s představenstvem Sazky o aktuální situaci a finančním výhledu firmy. "Dostali jsme podrobnou analýzu toho, jak asi Sazka stojí, a určité výhledy," uvedl první místopředseda Českého olympijského výboru Jiří Kejval bez bližších podrobností.   Mluvčí společnosti Sazka Zdeněk Zikmund ČTK sdělil, že akcionáři na poradě podpořili jednání s finančními partnery společnosti. Zároveň se zabývali nabídkami, které jako vlastníci společnosti obdrželi od různých finančních subjektů.   "Všechny (nabídky) jsou tak nekonkrétní, že se je ani neodvážím předložit na našem prezidiu," řekl HN Ječmínek.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   vrk jw  