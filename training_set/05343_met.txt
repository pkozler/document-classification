 V Tepličce je druhý povodňový stupeň na Teplé kvůli ledovým krám  Teplička (Karlovarsko) 6. ledna (ČTK) - V obci Teplička byl na řece Teplé vyhlášen druhý povodňový stupeň kvůli nahromadění zmrzlého ledu v korytě. Kry se zablokovaly u mostu přes říčku a nyní koryto uvolňuje technika státního podniku Povodí Ohře. ČTK o tom informovala mluvčí karlovarského magistrátu Michaela Kousalová.   Situaci řešila karlovarská povodňová komise s tím, že zajistí obci pytle s pískem na případnou ochranu dvou ohrožených nemovitostí nebo vytvoření vodní hráze. Podle místostarosty Tepličky Tomáše Jelínka ale prozatím voda v korytě zůstává a nerozlévá se. "Stav hladiny vody a nahromadění ker sledujeme. Vše záleží na počasí, jak se projeví hlášená obleva a noční mrazy," poznamenala Kousalová.   vlm sap  