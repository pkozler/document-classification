 Van Rompuy: Uděláme vše pro stabilitu eurozóny  --------------------    Ke zpravodajství: FOTO/aktuality   --------------------    Londýn 13. ledna (zpravodaj ČTK) - Evropská unie udělá vše pro to, aby zachovala finanční stabilitu eurozóny. Při vystoupení v Londýně to dnes řekl prezident EU Herman Van Rompuy, který také označil za absurdní vývoj na trzích, podle nichž jsou některé země eurozóny zranitelnější než nové ekonomiky jako Ukrajina nebo Argentina.   Van Rompuy se nechtěl vyjadřovat k záchranného fondu eurozóny, k jehož posílení vyzvala ve středu Evropská komise. Zdůraznil však, že "EU to myslí s řešením této krize vážně". "Účastníci trhu by neměli podceňovat naše politické odhodlání," prohlásil při svém letošním prvním velkém projevu Van Rompuy.   V prosinci summit EU podle něj dal najevo, že členské země i evropské instituce "podniknou všechny nezbytné kroky pro zachování finanční stability celé eurozóny". "Tato vůle je po několika týdnech ještě silnější," zdůraznil prezident EU. "Pokud to bude zapotřebí, podnikneme kroky k zajištění stability," zdůraznil.   "Nedávný vývoj na trzích je někdy zvláštní. Je absurdní, že spreads (úrokové přirážky) ukazují, že u některých zemí eurozóny je riziko nedodržení závazků větší než u nových ekonomik, jako je Ukrajina nebo Argentina," řekl Van Rompuy.   "Je to absurdní proto, že euro má zdravé ekonomické základy. Ekonomický růst byl v roce 2010 poměrně dobrý," prohlásil. Připomněl také, že euro je na vyšší hodnotě vůči dolaru než při svém vzniku před skoro deseti lety.   "Když mělo hodnotu 80 centů, nikdo netvrdil, že je v nebezpečí. Když je nyní kolem dolaru a 30 centů, útočí se na euro kvůli tomu, že je slabé," uvedl.   Podle něj také země jako Řecko, Irsko nebo Portugalsko nedostávají na trzích "vůbec žádnou šanci".   Zdůraznil současně, že stabilita eurozóny je klíčová pro Evropskou unii jako celek. "To platí i pro ty mimo euro, jako je Polsko, Švédsko nebo Británie," řekl.   Připustil současně, že ekonomický růst v eurozóně je stále příliš nízký. Vyslovil se pro to, aby země eurozóny těsněji spolupracovaly při koordinaci ekonomických politik. "Musí jít o krok dál, než ostatní země EU," řekl Van Rompuy a jako příklad uvedl "koordinaci penzijních reforem a koordinaci některých daňových režimů".   Evropská komise ve středu dnes vyzvala k posílení záchranného fondu eurozóny a rozšíření rozsahu jeho aktivit. Fond, v němž se počítá se 440 miliardami eur (zhruba 10,7 bilionu Kč) od zemí eurozóny, by se mohl navýšit už na příštím summitu EU počátkem února.   ml vju  