 Fuksa v LN: Lesy ČR pomohou státu nákupem státních dluhopisů  Praha 20. ledna (ČTK) - Státní podnik Lesy České republiky začal ze svých rezervních fondů nakupovat státní dluhopisy, v rozhovoru pro dnešní Lidové noviny (LN) to řekl ministr zemědělství Ivan Fuksa, který dal k nákupu pokyn. Objem transakce ministr zatím prozradit nechtěl. Nákup dluhopisů je podle Fuksy v současné chvíli nejjednodušší a nejrychlejší způsob, jak rezervy státního podniku využít pro potřeby státního rozpočtu a nezvýšit přitom náklady sátu na dluhovou službu.   Podnik má podle LN na rezervních fondech zhruba sedm miliard korun. "Nechci, aby tyto finanční prostředky ležely na účtech bank a zhodnocovaly se, ale aby se rozumně zapojily do státního rozpočtu," doplnil. Výměnou za to bude prý po ministrovi financí Miroslavu Kalouskovi žádat navýšení prostředků pro zemědělce.   "My jsme ty peníze do státního rozpočtu dostali, ale já nyní potřebuji, aby pan ministr Kalousek ocenil, že jsme tam ty peníze dali, a aby nám zpátky zase něco vrátil," řekl Fuksa. S Kalouskem jedná o dorovnání dotací zemědělcům z národních účtů.   Ministr zároveň znovu zopakoval, že chce pracovat na přeměně právní formy Lesů ČR na akciovou společnost. Privatizovat je ale prý nehodlá. V budoucnu také plánuje uvést až pět procent akcií firmy na burzu. Termín pro tento rok ale zatím nemá. První velké tendry na těžbu ve státních lesích hodlá ministerstvo vypsat v březnu. Plánovaný systém tendrů vyvolal především v řadách ekologů vlnu nevole. Ve středu proti němu demonstrovali před úřadem vlády, která jednala o koncepci hospodaření státního podniku.   jhr  