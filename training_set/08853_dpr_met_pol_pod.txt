 Zimní údržba v Libereckém kraji je dražší než v jiných letech  --------------------    Ke zpravodajství: FOTO ve Fotobance  ID foto: P201012150432701, P201012150419901, P201012150424201   --------------------    Liberec 4. ledna (ČTK) - Zimní údržba v Libereckém kraji je výrazně dražší než v jiných letech. Třeba ve Frýdlantu na Liberecku vyčerpali už na konci prosince celý rozpočet na tuto zimu - 1,7 milionu korun, stejné peníze jim přitom loni stačily až do jara. V Liberci stála do konce roku zimní údržba už 18 milionů, což je dvakrát více než v předchozích letech. V Jablonci už museli v prosinci na zimní údržbu tři miliony přidat. Další miliony budou města potřebovat na opravy škod, které po zimě na komunikacích zůstanou.   Frýdlant se 7500 obyvateli je jedním z měst, která musela v polovině prosince kvůli přívalům sněhu vyhlásit sněhovou kalamitu. Během jediného dne napadlo půl metru sněhu. Kalamitu tehdy vyhlásili i v Hejnicích, Lázních Libverda, Novém Městě pod Smrkem nebo v Hrádku nad Nisou. Vyhlášení kalamity tehdy zvažoval i Liberecký kraj a také radnice v Jablonci nebo Liberci, nakonec tam technické služby přívaly sněhu zvládly.   Frýdlant je ale historickým městem z úzkými uličkami a vyhlášení kalamitního stavu umožnilo do úklidu tun sněhu zapojit veškerou dostupnou techniku i ze soukromých firem. "Sněhu bylo tolik, že ho už nebylo kam hrnout, jen odvoz nás stál přes 600.000 korun," řekl dnes ČTK Jan Mráz z městského úřadu. Frýdlant nesolí, ulice se jen pluhují a sypou kamennou. "Zásoby drti, které jindy stačí na celou zimu, došly v prosinci, vypomohla nám ale místní stavební firma," dodal. Podle starosty Dana Ramzera musí město rozpočet na zimní úklid posílit o dalších 1,7 milionu korun a ještě dva miliony bude muset přidat na opravy komunikací.   V padesátitisícovém Jablonci museli rozpočet na zimní údržbu posílit už v prosinci o tři miliony korun. ČTK to řekl vedoucí dopravního a silničního úřadu Jan Vojíř. Jablonec je přitom horským městem, které je na přívaly sněhu zvyklé a připravené. Zimní údržba tam v průměru ročně stojí kolem 20 milionů korun. Nejnákladnější je odvoz sněhu, kterého se z jabloneckých ulic vyvezlo letos už 7000 tun. Posypového materiálu mají ale zatím podle Vojíře technické služby dostatek, přesto se bude dokupovat asi 400 tun soli.   To v Liberci zatím město o posílení rozpočtu na zimní údržbu neuvažuje, přestože už je vyčerpána bezmála polovina prostředků. "Na zajištění zimní údržby komunikací vyčlenilo město 40 milionů korun," řekl ČTK vedoucí odboru technické správy veřejného majetku David Novotný. Do konce loňského roku stála podle předběžných odhadů údržba a odvoz sněhu v krajském městě 18 milionů korun, což je zhruba dvojnásobek ve srovnání s jinými lety. Sníh se odvážel hlavně z centra, z terminálu městské dopravy, náměstí, ale i ze zastávek městské dopravy.   ivc jpt  