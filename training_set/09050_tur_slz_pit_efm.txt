 Invia bude vracet peníze klientům CK Pressburg  Praha 20. června (ČTK) - Některé zákazníky CK Pressburg, která nedávno přišla o živnostenské oprávnění, čeká náhradní zájezd nebo vrácení peněz. Odškodnit je plánuje internetová cestovní agentura Invia CZ, která do minulého týdne zájezdy CK Pressburg prodávala. ČTK to řekl marketingový ředitel agentury Michal Tůma. CK Pressburg na počátku letoška nabízela zájezdy, aniž by měla povinné pojištění proti úpadku. Pressburg prodává zájezdy dál, ale jako cestovní agentura, hájí se jednatel firmy Petr Šrůt.   "Měli jsme odhalit dřív, že tato CK nemá pojištění," řekl Tůma. Podle něj není v silách společnosti Invia každý den kontrolovat platnost pojistek. Cestovní kanceláře jsou podle smlouvy s Invií povinny okamžitě oznamovat veškeré věci, které by jim bránily v podnikání. CK Pressburg ale nabízela zájezdy dál a tyto zájezdy se normálně konaly. Aktuálně má agentura prodané tři zájezdy na Slovensko a šest do České republiky. Celkově jde podle Tůmy o částku kolem 100.000 korun.   Že CK Pressburg neměla platné pojištění proti úpadku, ČTK potvrdil Šrůt. CK Pressburg začala zájezdy nabízet formou cestovní agentury zhruba před dvěma měsíci poté, co se jí zákonné pojištění proti úpadku pro letošní rok nepodařilo získat. Agentury prodávající zájezdy jiných cestovních kanceláří totiž nemusí mít toto pojištění sjednáno. Aktuálně nemá CK Pressburg v cizině žádné klienty, dodal Šrůt.   "Cestovní kancelář nesmí v žádném případě prodávat své vlastní zájezdy, pakliže nemá pojištění proti úpadku. Žádnou čekací dobu zákon nezná" uvedl mluvčí Asociace českých cestovních kanceláří a agentur (AČCKA) Tomio Okamura. Podle právního názoru AČCKA nesmí kancelář ani organizovat zájezdy, které prodala v době, kdy ještě pojištěná byla. Pojištění CK Pressburg u pojišťovny UNIQA doběhlo ke konci loňského roku. Kancelář proto měla lidem okamžitě vrátit peníze, dodal Okamura.   Potíže CK Pressburg podle Šrůta nastaly vinou druhotné platební neschopnosti. "Bankrot jsme nevyhlásili," řekl Šrůt. Podle něj Pressburg dluží peníze, nicméně společnost má investora, který jí umožní obtížnou situaci přečkat. Nově vzniklá cestovní agentura oslovuje klienty, jestli chtějí zájezdy zrušit, nebo zdali společnosti stále věří. Kvůli informacím z médií, že CK Pressburg ukončila z ekonomických důvodů činnost, s agenturou jen za dnešní den odmítlo spolupracovat pět nebo šest cestovních kanceláří, dodal Šrůt.   cfr dvd  