 Novou zpěvačkou Spirituál kvintetu bude Veronika Součková  Praha 17. ledna (ČTK) - Zpěvačku Irenu Budweiserovou, která na konci loňského roku skončila svoje dlouholeté působení v kapele Spirituál kvintet, nahradila devětatřicetiletá Veronika Součková. Se skupinou už zkouší a vystupuje. Jedna z prvních českých folkových formací zároveň rozvázala smlouvu s manažerem Pavlem Bártou, manželem Budweiserové, kterého nahradil člen skupiny Jiří Holoubek. ČTK o tom dnes za skupinu informovala Marcela Krčmářová.   Součková studovala zpěv na Konzervatoři Jaroslava Ježka, působila v mnoha kapelách a paralelně se Spirituál kvintetem v současnosti pracuje ještě ve skupině Marw, inspirující se tradiční irskou hudbou.   Budweiserová odešla od Spirituál kvintetu po zhruba 30 letech. Jedním z posledních koncertů Budweiserové se Spirituál kvintetem byla oslava 50. výročí založení kapely, která se uskutečnila loni v listopadu v zaplněném Velkém sále pražské Lucerny. Výrazná zpěvačka se podílela také na posledním řadovém albu Spirituálu s názvem Zatím dobrý... Příčiny svého odchodu nekomentovala. Ve své pěvecké kariéře bude pokračovat s kapelou Fade In.   "Nemá-li hudebník náležitý pocit uvolnění pro svou práci a přednes, pak se stane buď rutinním řemeslníkem nebo znásilněným neurotikem, což se nutně projeví na nedostatku pozitivní energie, kterou od tělesa publikum vždy očekává," píše Spirituál kvintet ve své tiskové zprávě.   Skupina Spirituál kvintet, po roce 1989 zprofesionalizovaná, odehrála už tisíce vystoupení a prodala statisíce desek. Koncerty Spirituálu bývaly vyprodané už za komunistické totality, kdy na nich zněly písně jako Až se k nám právo vrátí nebo Za svou pravdou stát.   V roce 50. výročí od svého založení skupina vydala album s názvem Spirituál kvintet 1960 - 2010 s podtitulem Sto nejkrásnějších písní (+1). Nabízí na čtyřech CD písně skupiny, která má ve svém repertoáru renesanční skladby, české a moravské balady, obrozenecké písně, spirituály, gospely, světový folk i autorské písně Jiřího Cerhy.   Roman Jireš pba  