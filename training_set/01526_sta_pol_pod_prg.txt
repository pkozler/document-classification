 Razicí práce v tunelu Blanka skončí v červnu  Praha 11. května (ČTK) - Do konce června by měl být proražen poslední úsek tunelu Blanka, který bude součástí vnitřního městského okruhu. Stavařům zbývá zdolat posledních 43 metrů ve směru od ulice Myslbekova k Prašnému mostu. Novinářům to po dnešním kontrolním dnu na stavbě řekl náměstek primátora Karel Březina (ČSSD).   "Stavební část se blíží k vyvrcholení," řekl Březina. Následovat budou ještě povrchové úpravy a dokončovací hrubé práce uvnitř tunelů.   Kdy bude celá stavba dokončena včetně instalace technologií, není v současné době zcela jasné. Zprovoznění tunelového komplexu se původně předpokládalo v roce 2011, později se posunulo na konec roku 2012. Kvůli zdražení stavby o několik miliard korun a kvůli napjatému městskému rozpočtu se ale pravděpodobně první motoristé po nové části okruhu svezou později. Mluví se o termínu kolem roku 2014.   Podle Březiny magistrát nyní připravuje materiál, který by měl termín dokončení stanovit. Zabývat se bude i vyčíslením všech nákladů na tunel. Dokument bude rada hlavního města schvalovat v příštích týdnech.   Tunel Blanka měl původně stát včetně DPH 21,2 miliardy korun za stavební část a 4,2 miliardy Kč za technologie. Dalších 1,58 miliardy korun měly podle smluv stát průzkumy nebo inženýrská a projektová činnost. Vedení města ale zjistilo, že má za stavbu zaplatit téměř 38 miliard korun. Zvýšení má na svědomí inflace, dražší technologie, ale i takzvané vícepráce, tedy objednávky nad původní rozsah stavby.   Celková délka severozápadní části městského okruhu, jejíž součástí tunel Blanka je, bude 6382 metrů.   cap mha  