 IFPI: Růst tržeb za prodej digitální hudby výrazně zpomalil  Přepracovali jsme a rozšířili o další informace v celém textu.   --------------------    Londýn 20. ledna (ČTK) - Tempo růstu tržeb za prodej digitální hudby v posledních letech výrazně zpomalilo. Zatímco v roce 2008 tržby vzrostly o 25 procent, o rok později už to bylo pouze 12 procent a loni jen šest procent. Uvedla to dnes Mezinárodní federace fonografického průmyslu (IFPI). V letech 2004 až 2010 trh vzrostl jedenáctinásobně a jeho nynější hodnota dosahuje přibližně 4,6 miliardy dolarů (asi 83,3 miliardy Kč).   Organizace vidí příčiny zpomalení růstu v přetrvávajícím online pirátství, které okrádá prodejce hudby, nahrávací společnosti i samotné umělce o desítky miliard dolarů na potenciálních tržbách.   "Hudební průmysl stále krvácí a stále z něj odtékají tržby. V celém světě existují nové a skvělé možnosti, jak si hudbu pořídit legálně, avšak nemají šanci se udržet, pokud bude pirátství dál tak masivně deformovat trh," uvedla šéfka IFPI Frances Mooreová. "Nelegálních je 19 z každých 20 stažených hudebních souborů," dodala.   Celkové tržby za prodej hudby, tedy jak za digitální, tak za hudbu na fyzických nosičích, loni klesly přibližně o devět procent. Prodej digitální hudby se na celkových tržbách podílel asi z 29 procent, zatímco v roce 2004 to byla jen dvě procenta. Loni tržby za digitální hudbu prudce vzrostly hlavně v Evropě, kde to bylo skoro 20 procent, prodej celých alb se pak zvyšoval především na velkých trzích jako je Francie, Británie nebo Spojené státy.   IFPI se snaží důrazně bojovat proti nezákonné výměně hudebních souborů a za loňský rok už registruje první snahy poskytovatelů internetových služeb ve Francii, Irsku a Jižní Koreji masové šíření těchto souborů zastavit. Letos očekává další pokrok ve Velké Británii, na Novém Zélandě, v zemích Evropské unie a v Malajsii.   Vážným problémem zůstává nelegální stahování hudebních souborů v Číně, i ta však uvedla, že se začala problémem zabývat. Podle IFPI objem nelegálně stažených hudebních souborů v Číně dosahuje prakticky 100 procent.   Veškeré snahy zastavit ve světě nelegální výměnu hudebních souborů zatím selhávají a IFPI je přesvědčena, že nebýt pirátů, byly by tržby hudebního průmyslu v posledních šesti letech vyšší asi o 31 procent. "Nezávislý průzkum loni ukázal, že v Evropě bychom v kreativním sektoru mohli do roku 2015 ztratit 1,2 milionu pracovních příležitostí. To je asi deset procent (celkové pracovní síly v tomto odvětví)," řekla Mooreová.   Zpráva IFPI rovněž tvrdí, že počet lidí, kteří jsou ve Spojených státech zaměstnáni jako hudebníci, se za posledních šest let snížil o 17 procent. To je podle IFPI jeden z mnoha příkladů, jak velkým problémem je hudební pirátství. Organizace proto znovu žádá vlády i poskytovatele internetových služeb, aby jí pomohli problém řešit.   spr jw  