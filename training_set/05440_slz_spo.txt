 Sokolové budou jednat o odvolání svých zástupců z orgánů Sazky  Doplnili jsme poslední odstavec s backgroundem.   --------------------    Praha 28. ledna (ČTK) - Sokolové budou jednat o odvolání svých zástupců z orgánů Sazky. Předsednictvo České obce sokolské (ČOS) dnes také navrhlo zahájit okamžité jednání s věřiteli Sazky a souhlasí s kapitálovým vstupem investora do loterijní společnosti. ČOS o tom informovala ČTK v tiskové zprávě. Sokol je druhým největším akcionářem Sazky po ČSTV.   Předsednictvo ČOS navrhlo svolání mimořádného výboru, který se sejde 5. března. Na něm bude jedním z bodů programu návrh na odvolání zástupců sokola v orgánech Sazky. V představenstvu Sazky zastupuje obec starosta Jaroslav Bernard a v dozorčí radě zasedá člen předsednictva ČOS Jan Ulrych.   "Signály o špatném fungování Sazky a obavy o její další osud přicházely ze sokolského hnutí k našim zástupcům v jejich vrcholných orgánech už zhruba před rokem. Bohužel byly brány na lehkou váhu a žádný z našich dvou zástupců, placených přímo Sazkou, se jimi dál nezabýval. Výbor ČOS dokonce loni v listopadu svým usnesením požádal generálního ředitele Sazky Aleše Hušáka o rezignaci. Ten na ni reagoval počátkem letošního roku pouze písemným odmítnutím," uvedl místostarosta ČOS Jiří Juřena.   Dodal, že je třeba urychleně řešit ekonomickou a organizační situaci v ČOS, která se stejně jako ostatní sportovní svazy dostala po radikálním snížení vyplácení akcionářských podílů ze Sazky do značných finančních potíží. Z ústředí Sokola tak muselo být koncem loňského roku z úsporných důvodů propuštěno asi 30 procent zaměstnanců a kvůli nedostatku peněz se od roku 2008 prakticky zastavily investice do sokolského majetku.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Městský soud v Praze dostal od podnikatele Radovana Vítka návrh na zahájení insolvenčního řízení se Sazkou 17. ledna. Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Vítek však míní, že Sazka se v insolvenční situaci nachází, protože je předlužená a její celkové závazky přesahují deset miliard korun.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Česká obec sokolská je nejstarší tělocvičnou organizací v České republice a v roce 2012 oslaví 150. výročí svého založení.   Sokol je druhým největším akcionářem Sazky a ve firmě drží 13,54 procenta akcií. ČSTV vlastní takřka 68 procent akcií Sazky. V polovině ledna předsednictvo Sokola doporučilo umožnit kapitálový vstup investora do Sazky při zachování nynější vlastnické struktury loterijní firmy.   fd jw  