 Hotel Royal Regent K. Vary měl za rok 2010 zisk přes 18 mil.  Karlovy Vary 1. května (ČTK) - Lázeňský hotel St. Joseph Royal Regent, jenž patří k největším svého druhu v Karlových Varech, měl v loňském roce hrubý provozní zisk více než 18,8 milionu Kč. Výsledek je za devět měsíců od dubna, kdy byl hotel otevřený, do konce roku. Ve stejném období vykázal hotel tržby kolem 60,5 milionu korun. Průměrná obsazenost hotelu pak dosahovala přibližně 87 procent. ČTK o tom informoval Jan Motlík, jednatel společnosti AXXOS Hotel &amp; spa management, jenž hotel provozuje.   Zhruba 52 procent klientely lázeňského hotelu tvořili hosté z Ruska, druhá v pořadí s devíti procenty byla česká klientela. Ta ovšem většinou pobývala v hotelu méně dní. Třetí místo s osmi procenty patřilo Němcům a následovali se sedmi procenty hosté z Kanady a USA, uvedl Motlík. Podle něho se velmi dobře vyvíjí i letošní rok, kdy se obsazenost hotelu pohybovala v prvním čtvrtletí dokonce kolem 93 procent. "Za dobrými výsledky je kvalitní produkt, který tu nabízíme, a dobrá poloha," poznamenal.   Royal Regent disponuje 81 pokoji s kapacitou kolem 160 míst. Jeho součástí je kompletní balneoprovoz využívající vřídelní vodu i velký bazén. Právě to je v současnosti nezbytné pro získání klientely, poznamenal Motlík. Objekt je podle něho prvním částečně designovým hotelem v Karlových Varech, jenž vsadil především na uživatelsky příjemné prostředí. "Důsledně jsme se věnovali také výběru zaměstnanců. Začínali jsme před rokem se 65 lidmi, nyní jsme na stavu 95 zaměstnanců," dodal Motlík.   Společnost AXXOS Hotel &amp; spa management začala od letoška provozovat další karlovarský hotel Aqua Marina s cílem dovést jej na první pozici mezi malými lázeňskými hotely. V Praze poté převzala Hotel U krále Karla. Podle Motlíka by chtěla společnost dosáhnout letos obratu kolem 150 milionů korun. Tím by ovšem její expanze končit neměla. Motlík nevyloučil, že se v jejím portfoliu objeví i další hotely. Základem podnikání by ale měly být jednoznačně hotely lázeňské, dodal Motlík.   vlm vju  