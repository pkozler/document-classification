 Magistrát v K. Varech zahájil správní řízení s KMV kvůli Kyselce  Karlovy Vary 30. května (ČTK) - Karlovarský magistrát zahájil správní řízení se společností Karlovarské minerální vody (KMV) kvůli památkově chráněným objektům v Kyselce. Firma KMV je vlastníkem některých budov v obci a mohla se provinit v oblasti památkové péče. Řízení začalo v květnu, jakých chráněných nemovitostí se týká, mluvčí města Jan Kopál neupřesnil.     Mediální zástupkyně KMV Bibiana Beňová dnes uvedla, že o správním řízení magistrátu zatím nemá informace. Letos v březnu k problému chátrajících lázní v Kyselce KMV oznámily, že nejsou a nebyly vlastníky objektů bývalých lázní. Údajně jsou vlastníky jiných nemovitostí v obci Kyselka, které podléhají památkové ochraně. Tyto objekty jsou ovšem zabezpečené v souladu s požadavky oddělení památkové péče, uvedly KMV.   Kopál poznamenal, že u KMV jde o stejný postup, jaký magistrát před časem uplatnil také vůči dalšímu majiteli památkově chráněných objektů v Kyselce, společnosti C.T.S. Duo. Ta vlastní podstatnou část nemovitostí v Kyselce od roku 2006. Zástupce firmy Petr Dostál za hlavní problém bránící rekonstrukci areálu označil nedostatek peněz a chybějícího silného investora, který by do projektu na záchranu lázní vstoupil.   Kvůli bývalým lázním v Kyselce se letos konalo několik jednání na různých úrovních. Asociace sdružení pro ochranu a rozvoj kulturního dědictví ČR pak vyzvala karlovarský magistrát, který je orgánem státní památkové péče, aby vybídl majitele chátrajících památkově chráněných budov v bývalých lázních Kyselka k okamžitému zabezpečení budov. Za neplnění povinností jim má úřad vyměřit pokutu, uvedl viceprezident asociace Martin Kadrman.   Asociace poukazuje na to, že už před dvěma lety tehdejší ombudsman Otakar Motejl konstatoval, že v případě lázní Kyselka jde o selhání státu na všech jeho úrovních. Asociace také navrhuje vyvlastnění těchto objektů. "Pana ministra (kultury Jiřího) Bessera jsem o našem návrhu informoval. Obával se však, že převedení objektů v současném stavu na stát, by nebylo přijatelné," uvedl Kadrman.   vlm snm  