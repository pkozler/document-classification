 Povodí Vltavy dalo za čtyři roky proti povodním skoro miliardu  Praha 5. května (ČTK) - Povodí Vltavy investovalo v předchozích čtyřech letech do protipovodňových opatření bezmála miliardu korun. Státní podnik o tom dnes informoval ČTK v tiskové zprávě. Většina nákladů byla uhrazena z dotačního programu ministerstva zemědělství. Opatření mají chránit před velkou vodou statisíce obyvatel a majetek v řádu miliard korun. V letech 2011 až 2013 má jít na ochranu proti povodním dalších 1,6 miliardy Kč.   Celkové náklady opatření ukončených v letech 2008 až 2010 vystoupaly na 950 milionů korun. Z vlastních zdrojů Povodí Vltavy z toho šlo 107 milionů korun, zbytek poskytlo MZe z dotačního programu Podpora prevence před povodněmi II.   Největší investicí v uvedeném období byla opatření na Vltavě v Českých Budějovicích dokončená v roce 2010 za 166 milionů korun, rekonstrukce Novořeckých hrází u Třeboně si vyžádala 130 milionů Kč. Více než 100 milionů stály také úpravy na Berounce v Plzni či na vodním díle Záskalská u Hořovic. Povodí Vltavy v předchozích čtyřech letech budovalo zejména protipovodňové hráze, zvyšovalo průtok koryt řek, rekonstruovalo jezy a zvyšovalo bezpečnost vodních nádrží.   "Tato aktivita bude pokračovat i v dalších letech. Jedná se například o protipovodňovou ochranu Berouna, Strakonic, Veselí nad Lužnicí, Plané nad Lužnicí a dalších staveb, které budou zahájeny již v letošním roce. Ochrana před povodněmi nepatří v současné době jen mezi hlavní úkoly Povodí Vltavy, ale je také vládní prioritou," uvedl generální ředitel státního podniku Povodí Vltavy Petr Kubala.   Program s názvem Podpora prevence před povodněmi II funguje od roku 2007 a bude ukončen v roce 2013. Finanční zdroje programu v celkové výši 11,5 miliardy korun jsou hrazeny především z půjčky od Evropské investiční banky ve výši sedmi miliard korun. Čtyřmi miliardami se na financování programu podílí státní rozpočet, žadatelé o dotace pak přispějí půl miliardou ze svých zdrojů.   Povodí Vltavy spravuje na území o celkové rozloze téměř 29.000 kilometrů čtverečních více než 23.000 km vodních toků v hydrologickém povodí řeky Vltavy a v dalších vymezených povodích. Hospodaří se 106 vodními nádržemi, z toho je 31 významných vodních nádrží, 18 plavebními komorami na Vltavské vodní cestě, 47 pohyblivými a 300 pevnými jezy a 18 malými vodními elektrárnami.      Protipovodňové investice v Povodí Vltavy v letech 2007 až 2010      lokalita  řeka/vodní nádrž  náklady celkem  ukončeno     Novořecké hráze  Nová řeka  130 mil. Kč  2008     Novořecké splavy  Lužnice  94 mil. Kč  2010     Praha-Trója  Vltava  90 mil. Kč  2010     VD Římov  Malše  12 mil. Kč  2008     VD Záskalská  Červený potok/VD Záskalská  109 mil Kč  2010     VD Dráteník  Červený potok/VD Dráteník  55 mil. Kč  2010     Litavka - Králův Dvůr  Litavka  95 mil. Kč  2009     České Budějovice  Vltava  166 mil. Kč  2010     Plzeň-Roudná  Berounka  111 mil. Kč  2010     Český Krumlov  Vltava  88. mil. Kč  2010     Celkem   950 mil. Kč      Odhad dalších výdajů   1,6 mld. Kč  2011 - 2013     Zdroj: Povodí Vltavy   mjr dvd  