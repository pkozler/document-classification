 Česko-německá transakce s nemovitostmi může ČR přinést stamiliony  Praha 10. května (ČTK) - Česko-německá transakce s nemovitostmi pro potřeby velvyslanectví obou zemí by Česku mohla odhadem přinést zisk čtvrt miliardy korun, vyplývá z dnešních informací ČTK. Finální částky nejsou ale dosud stanoveny. Vláda má ve středu jednat o záměru zahrnujícím prodej pražského Lobkovického paláce Němcům a nákup pozemku v centru Berlína pro potřeby českého státu.   Současná budova českého velvyslanectví v Berlíně je podle diplomacie nevyhovující jak velikostí, tak náklady na provoz, němečtí partneři zase dlouhodobě chtějí pronajímaný malostranský palác získat do vlastnictví.   Podle materiálu pro vládu by Česko prodalo nejen Lobkovický palác, ale také nepotřebné nemovitosti bývalého československého velvyslanectví v Bonnu, nepotřebný bytový komplex v Berlíně a výhledově také budovy současného českého velvyslanectví a rezidenci v Berlíně. Celková hodnota těchto nemovitostí je podle předběžných odhadů více než 650 milionů korun.   Naopak náklady na nákup pozemku a výstavbu nového sídla českého velvyslanectví by český stát přišly odhadem na 400 milionů korun. "Navrhované řešení by tak bylo pro českou stranu výhodné nejen z hlediska bilaterálních vztahů s německým sousedem, ale v konečném důsledku i finančně," stojí ve materiálu. Převod vlastnictví všech nemovitostí i finanční plnění se mají uskutečnit současně.   Na Lobkovickém paláci Německu záleží, z jeho balkonu bylo na podzim roku 1989 oznámeno uprchlíkům z východního Německa, že mají možnost odejít na Západ. Možnost odchodu do tehdejší Spolkové republiky Německo asi 4000 východním Němcům z balkonu oznámil v září 1989 tehdejší západoněmecký ministr zahraničí Hans-Dietrich Genscher. S možným prodejem paláce Německu nebo s výměnou budovy ale nesouhlasí například Jiří Lobkowicz z mělnické větve Lobkowiczů.   Nemovitost na Malé Straně by prodejem neztratila status kulturní památky a nový majitel by byl zavázán tuto skutečnost v plném rozsahu respektovat. Německo by se také muselo zavázat k tomu, že budovu bude využívat výlučně jako sídlo diplomatické mise.   Podle zprávy pro vládu má řada států (USA, Británie, Francie, Itálie, Rakousko či Rumunsko) velvyslanectví v Praze ve svém vlastnictví. Současné vynikající česko-německé vztahy otevírají prostor pro stejné řešení v případě Německa, podotkla zpráva.   Česká strana využívá jako sídlo svého zastupitelského úřadu v Berlíně budovu na lukrativním místě v centru Berlína, která však velikostí a technickým stavem neodpovídá dnešním potřebám, zmiňuje materiál. Náklady na provoz jsou deset milionů ročně, což je neekonomické, dodává. Německá strana proto nabídla pozemek v diplomatické čtvrti Berlína v ulici Tiergartenstrasse.   Lucie Petrová Jakub Dospiva mkv  