 Trh s počítačovými tablety vzrostl za čtvrtletí o 120 procent  New York 31. ledna (ČTK) - Světový trh s počítačovými tablety vzrostl za čtvrté čtvrtletí o 120 procent na téměř deset milionů kusů. Uvedla to dnes analytická skupina Strategy Analytics. Podíl americké firmy Apple klesl na 75 z 95 procent za třetí čtvrtletí. Polepšil si Google a jeho operační systém Android drží 22 procent světového trhu s tablety.   Podle Strategy Analytics byl hlavním rivalem iPadů od Apple model Galaxy od korejského koncernu Samsung Electronics. Samsung uvedl, že za poslední tři měsíce minulého roku prodal dva miliony tabletů Galaxy. Apple ale prodal za čtvrtletí přes sedm milionů iPadů. Není však jasné, zda měly obě společnosti na mysli naprosto shodná období.   Strategy Analytics předpokládají, že Android bude v první polovině letošního roku svůj podíl na trhu nadále zvyšovat. Zároveň se očekává, že během pololetí půjdou do prodeje nové přístroje, například Xoom od americké Motorola Mobility. Konkurenci navíc posílí kanadská Research In Motion, která koncem čtvrtletí začne prodávat svůj tablet PlayBook, napsala agentura Reuters.   pok jw  