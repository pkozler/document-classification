 Liberecký kraj navštívilo v prvním čtvrtletí o 14 pct víc turistů  Liberec 10. května (ČTK) - Liberecký kraj navštívilo v prvním čtvrtletí letošního roku o 14 procent více turistů než před rokem. Větší nárůst návštěvnosti zaznamenali na počátku roku jen v sousedním Ústeckém kraji a v krajích Karlovarském a Pardubickém. Za vyšší návštěvnost vděčí Liberecký kraj především výborným sněhovým podmínkám, které do Jizerských hor a západních Krkonoš přilákaly od ledna do konce března 189.469 návštěvníků. Před rokem se jich ve stejném období v kraji ubytovalo jen 166.157.   Výrazně letos v Libereckém kraji přibylo zejména cizinců, kterých v prvních třech měsících roku přijelo 54.276, což bylo o 18,3 procenta více než ve stejném období loňského roku. Nejvíce lidí zamířilo na hory v únoru. Cizinci také zůstávali déle než tuzemští hosté - v průměru 4,2 noci. Tradičně tvořili více než polovinu zahraničních hostů Němci (27.643), druhou nejpočetnější skupinou byli Poláci (12.312), kterých v Libereckém kraji v zimě rok od roku přibývá. Početné zastoupení měli také Nizozemci a Slováci.   Víc ale letos zamířilo do Libereckého kraje i tuzemských turistů. Jarní prázdniny či zimní dovolenou trávilo v kraji 135.189 českých hostů. Nejvíce jich přijelo v únoru, kdy je tradičně návštěvnost v horských střediscích nejsilnější. Tuzemští turisté zůstávají v průměru 3,7 noci. Podle provozovatelů ubytovacích zařízení to odpovídá trendům posledních let, kdy stále méně lidí jezdí na týdenní pobyty, ale dávají přednost kratším tří- až čtyřdenním nebo prodlouženým víkendům.     Počty hostů v kraji v prvním čtvrtletí 2008 až 2011       Počty hostů  2008  2009  2010  2011     cizinci  59.144  49.097  35.884  54.276     domácí  124.182  120.381  120.273  135.189     kraj celkem  183.326  169.478  166.157  189.465     zdroj: ČSÚ   ivc snm  