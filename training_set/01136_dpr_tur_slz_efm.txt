 Nová česko-německá turistická linka obslouží vrchol Českého lesa  Domažlice 11. května (ČTK) - Náročně přístupný nejvyšší vrchol Českého lesa Čerchov, na kterém je kamenná rozhledna Kurzova věž, bude od června snazším cílem pro starší lidi i rodiny s dětmi. Český lokální dopravce RDS bus zavádí novou česko-německou turistickou autobusovou linku, která povede přes Čerchov z Domažlic nebo z Waldmünchenu. Na vrchol dnes nemůže veřejná doprava. Spoje budou stavět ve všech obcích na trase, řekl ČTK jednatel RDS bus a starosta Babylonu Miroslav Pazdera.   "Bude jezdit od 4. června, vždy o víkendech a svátcích, a to až do konce září, denně tři páry spojů. Zpočátku zavedeme malý autobus s 22 místy a v případě zájmu zajistíme větší vůz i přívěs na kola," dodal.   Turisty, kteří budou chtít dovézt výhradně na rozhlednu, dopraví linka do Capartic, kde si přestoupí na jiný autobus stejného dopravce. Firma počítá s tím, že čeští turisté budou využívat linku i při cestách do Německa, například do akvaparku ve Waldmünchenu. Hodně se počítá s cyklisty, kteří by mohli využít řadu tras kolem Čerchova, města Furth im Wald a Waldmünchenu. "Po skončení sezony projekt vyhodnotíme a chceme tam dopravu stabilizovat na pět let, pokud bude poptávka. Díky tomu bychom mohli investovat do vozového parku. Zvažujeme využít dotace z evropských fondů," uvedl Pazdera. Nové autobusy v Českém lese přirovnal k zeleným autobusům v šumavském parku, které už několik let provozují s podporou Plzeňského a Jihočeského kraje ČSAD autobusy Plzeň.   Novou linku budou dotovat města Domažlice, Furth im Wald a Waldmünchen. Jejich peníze uhradí ztrátu mezi jízdným a našimi náklady, řekl Pazdera. Podle něj bude cena jízdenky obvyklá jako v místní veřejné dopravě, zvláštní jízdné budou cestující platit mezi Caparticemi a Kurzovou věží, tedy na trase dlouhé asi šest kilometrů.   RDS bus provozuje od roku 2008 linku z Hamrů na Klatovsku do německého Arnbrucku, vždy od května do 31. října. Na 55 kilometrech má 37 zastávek. Dotuje ji Plzeňský kraj a chamský region. "Jde o klasickou linku, hlavně na podporu turismu, ale i pro děti do škol a lidi do práce," uvedl Pazdera. Vyřízení všech povolení trvala pět let.   Loni v červenci začal fungovat spoj z Plzně přes Domažlice do Chamu, jenž celoročně zajišťuje i základní dopravní obslužnost v příhraničních obcích obou zemí. Po 105 kilometrů dlouhé trase zastavuje ve všech obcích. Linku provozuje RDS bus s bavorským autobusovým dopravcem RBO z Řezna. Obslouží i města a vesnice, do nichž není možné dojet vlakem na železnici Plzeň-Cham. Linka, na níž se dohodly Plzeňský kraj a zemský úřad v Chamu, má licenci na pět let. Je zapojena do krajského dopravního systému. Všechny projekty jsou součástí modelu Prostupná hranice, který připravují Plzeňský kraj a východní Bavorsko.   Václav Prokš snm  