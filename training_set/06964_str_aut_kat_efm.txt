 Tisk: Toyota obnoví plnou výrobu již v říjnu  --------------------    Ke zpravodajství: FOTO ve Fotobance  ID foto:  P201103090328601    --------------------    Tokio 6. července (ČTK) - Největší japonská i světová automobilka Toyota Motor obnoví plnou výrobu již v říjnu, tedy o měsíc dříve, než se předpokládalo. Informoval o tom dnes japonský list Asahi. Toyota byla nucena výrobu omezit v důsledku březnového zemětřesení v Japonsku.   Zprávy o rychlejším návratu Toyoty k normální produkci se v tisku objevily již dříve. Mluvčí Toyoty dnes ale podle agentury Reuters uvedla, že automobilka stále počítá s obnovením plné výroby v listopadu, ačkoli situace se každým dnem zlepšuje.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují.   Podle některých analytiků by Toyotu letos mohli kvůli výrobním problémům připravit o vedoucí pozici v odvětví konkurenti General Motors a Volkswagen. Toyota nedávno předpověděla, že její čistý zisk se v tomto finančním roce v důsledku březnového zemětřesení v Japonsku sníží o 31 procent na 280 miliard jenů (58,5 miliardy Kč). Firma počítá rovněž s mírným poklesem prodeje na 7,24 milionu vozů.   pmh dp    