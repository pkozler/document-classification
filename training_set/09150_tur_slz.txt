 Na Vysočinu přijelo v 1. čtvrtletí víc turistů a zdrželi se déle  Doplnili jsme komentář ředitele organizace Vysočina Tourism ve 2. a 3. odst.   --------------------    Jihlava 10. května (ČTK) - Zájem o ubytování na Vysočině se po delším útlumu letos zvýšil. V prvním čtvrtletí roku nocovalo v kraji 58.660 turistů, v meziročním porovnání o 7,4 procenta více. Jejich pobyt se prodloužil víc než o pětinu, což bylo největší zlepšení v celém Česku. Podle údajů, které dnes zveřejnil Český statistický úřad, k tomu přispělo hlavně pořadatelství juniorského mistrovství světa v biatlonu, které se konalo v Novém Městě na Moravě.   "Ukazuje se, jaký význam mají akce takového významu," řekl ČTK ředitel krajské organizace Vysočina Tourism Tomáš Čihák. Připomněl, že ještě větší příliv návštěvníků očekává Novoměstsko během mistrovství světa v biatlonu v roce 2013, kdy by mělo přijet kolem 200.000 lidí. Už příští rok se do Nového Města sjedou biatlonisté na závody světového poháru.   Vysočina patří v republikovém srovnání mezi regiony s nejnižší návštěvností. V letošním prvním čtvrtletí se ubytovalo méně lidí jen v Ústeckém kraji. Podle Čiháka je však na Vysočině potenciál pro další rozvoj turistiky. Do přírody i za památkami zve loni zahájená mediální kampaň kraje a Vysočiny Tourism. Důležité je podle Čiháka připravovat takový program, aby se turisté zdrželi déle a nepřijížděli jen na výlet. Letos o prázdninách se například na čtyřech zámcích budou konat kostýmované prohlídky, koncem léta bude otevřena síť stezek pro jezdce na koních.   Na Vysočinu přijelo od ledna do konce března víc turistů z Česka i ze zahraničí. Domácích hostů, kteří tradičně tvoří největší díl klientely hotelů a penzionů, bylo přes 49.200. Oproti stejnému období roku 2010 to bylo více o 5,2 procenta. Počty nocujících cizinců se meziročně zvýšily o 20,6 procenta na 9450 osob.   Ubytovatelé v kraji vykázali za letošní 1. čtvrtletí 141.460 přenocování, ve srovnání se stejným obdobním loni o 21,7 procenta více. U zahraničních hostů se délka pobytu v průměru zvýšila dokonce o 61,8 procenta na 26.520 dní. Tuzemští rekreanti prodloužili dobu pobytu v kraji o 15,1 procenta na 114.940 přenocování.   Cestovní ruch se letos zvýšil v celém Česku, polepšily si všechny kraje. Počty ubytovaných hostů stouply v prvním čtvrtletí o 8,5 procenta na 2,4 milionu. Délka pobytu se ve srovnání s prvními třemi měsíci minulého roku prodloužila o 6,5 procenta na 7,4 milionu přenocování.   Návštěvnost Vysočiny se v minulém roce snížila o 6,5 procenta na 335.400 turistů, což byl nejnižší počet za posledních 11 let. Počty nocujících hostů v kraji klesaly od roku 2008.     Návštěvnost ubytovacích zařízení na Vysočině v 1.čtvrtletí 2011:     počty hostů  1.čtvrtletí 2011  index 1 Q 2011/1 Q 2010     cizinci  9450  120,6     domácí  49.212  105,2     Vysočina celkem  58.662  107,4     Zdroj: ČSÚ   vst mol  