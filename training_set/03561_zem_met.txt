 Polští zemědělci se kvůli mrazům bojí o úrodu, mohou vzrůst ceny  Varšava 5. května (zpravodajka ČTK) - Polští zemědělci se obávají, že kvůli chladnému počasí s nočními několikastupňovými mrazy z posledních dnů přijdou o část úrody jahod, jablek nebo rybízu. Rolníci ztráty zatím nevyčíslili, ale spotřebitelé by se měli připravit na to, že ceny ovoce oproti loňsku mohou vzrůst. V Česku mrazy v noci na středu vážně poškodily část ovocných sadů.   "V závislosti na druhu plodiny, umístění sadu nebo pole a síle mrazu mohlo být zničeno do 30 procent květů, což může znamenat menší úrodu," uvedl Andrzej Holewiński z výzkumného Zahradnického institutu v Skierniewicích ve středním Polsku.   Mrazy podle dnešního Dzienniku poničily 30 až 40 procent už kvetoucích keříčků jahod. "Tak jsem se radoval, že ty nejranější jahody už vykvetly, měly tolik květů, ale když jsem ve středu ráno přijel na pole, ukázalo se, že květy jsou pomrzlé, místy zčernaly," postěžoval si serveru Nowości jistý zemědělec z Czernikowa nedaleko Toruně. Tam bylo v noci na středu nejchladněji za posledních 58 let, rtuť teploměru zde klesla na minus 7,1 stupně Celsia. "Jedinou nadějí jsou pro mě ty keříky, které ještě nevykvetly," dodal zemědělec.   Podle Dzienniku cena jahod v obchodech může vzrůst z loňských 16 až 18 zlotých (98 až 110 korun) za kilogram na více než 20 zlotých. U tohoto ovoce ale mohou obchodníci spoléhat na dovoz například ze Španělska. Hůře jsou na tom v případě jablek. Polsko je spolu s Itálií jejich největším vývozcem v Evropě. "Pokud mrazy způsobí ztráty, sníží se export a porostou ceny," řekl analytik banky BGŽ Mariusz Dziwulski.   Polské ministerstvo zemědělství nicméně vzkazuje lidem, aby v souvislosti se zprávami o hrozící špatné úrodě jahod nepodléhali panice. "Takové informace mohly být vysílány do světa, aby se zvětšila poptávka po zmražených jahodách z loňské sezony," uvedl resort zemědělství.   V Česku podle Ovocnářské unie ČR mrazy v noci na středu postihly hlavně výsadby hrušek a třešní. Hlavní ovocný druh, jablka, by mrazy mohl přečkat bez extrémních ztrát. Přesnější vyčíslení škod budou znát čeští ovocnáři zhruba za týden.   hab dvd  