 Škoda Power získala  první zakázku v Izraeli za stovky milionů Kč  Plzeň 6. ledna (ČTK) - Plzeňská Škoda Power ze skupiny Doosan získala historicky první kontrakt v Izraeli. Do konce roku 2013 tam na stavbu nové paroplynové elektrárny dodá zařízení za stovky milionů korun. Odběratel si nepřeje zveřejnit přesnou sumu. Půjde o dvě turbosoustrojí s příslušenstvím o jednotkovém výkonu přibližně 140 megawattů a technický dozor při montáži a uvedení zařízení do provozu, řekl dnes ČTK mediální zástupce Škody Power Petr Pařízek.   "Díky tomuto projektu se nám otevřely dveře do nového teritoria. Už jednáme v Izraeli o dalších projektech," uvedl generální ředitel plzeňských strojíren Jiří Šmondrk. Elektrárna vyroste 50 kilometrů jižně od Tel Avivu a 13 kilometrů severně od hranice s pásmem Gazy. Po dokončení má tvořit osm procent celkové instalované energetické kapacity v Izraeli. Vlastníkem elektrárny bude izraelská společnost Dorad Energy, Škoda dodá zařízení skupině GTS. Dalšími dodavateli elektrárny jsou americká GE, která vyrobí a zprovozní plynové turbíny, a dále kanadská IST, která dodá spalinové kotle. Předpokládaný termín uvedení zdroje do komerčního provozu je konec roku 2013, dodal Pařízek.   Škoda Power je přední evropský výrobce a dodavatel zařízení pro elektrárny, především strojoven parních turbín. V portfoliu má turbíny výkonů od pěti do 1250 MW. Podnik předloni v prosinci koupila za 11,5 miliardy Kč jihokorejská strojírenská skupina Doosan. Škoda Power utržila za rok 2009 rekordních 6,4 miliardy Kč, loni plánoval podnik s téměř 1100 lidmi zvýšit tržby o více než pětinu.   Skupina Doosan, nejstarší firma v Koreji, zaměstnává 36.000 lidí v 35 zemích. Portfolio skupiny s předloňskými tržbami 18,2 miliardy USD (asi 350 miliard korun) zahrnuje elektrárny, odsolování, stavební a strojní příslušenství, lodní dieselové motory a železnice a obytné budovy.   Václav Prokš jpt  