 Ruský partner BP bojuje proti její spolupráci s firmou Rosněfť  Moskva 28. ledna (ČTK) - Ruská společnost Alfa-Access-Renova (AAR) žádá londýnský soud o okamžité zastavení dohody o spolupráci britské ropné firmy BP s největším ruským producentem ropy Rosněfť. Agentuře Reuters to dnes řekl zdroj z firmy TNK-BP, která je ruským společným podnikem AAR a BP.   AAR podle zdroje požaduje, aby BP dodržela dohodu o TNK-BP, podle které je tento společný podnik "primárním prostředkem" pro aktivity BP v Rusku a na Ukrajině. Ve společném podniku TNK-BP má 50 procent akcií BP a 50 procent AAR, která je investičním nástrojem čtyř ruských oligarchů.   Firmy BP a Rosněfť se tento měsíc dohodly na strategické spolupráci a vzájemné výměně části akcií. Oba podniky mají v úmyslu společně hledat ropu a zemní plyn v oblastech ruské Arktidy, které byly dosud výhradní doménou ruských těžařů.   BP podle dohody předá Rosněfti pět procent svých akcií a na oplátku dostane 9,5 procenta akcií ruského podniku. Spolupráce v průzkumu se má týkat rozlehlých oblastí Karského moře, kam dosud zahraniční firmy neměly přístup a které podle BP mohou obsahovat miliardy barelů ropy a miliardy krychlových metrů plynu.   pmh vju  