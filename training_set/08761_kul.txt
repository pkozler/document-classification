 Galerie Malostranská beseda vystavuje díla sochaře Nálepy  --------------------    Ke zpravodajství: FOTO/aktuality   --------------------    Praha 18. ledna (ČTK) - Galerie Malostranská beseda představuje průřez dílem sochaře Josefa Nálepy. Výstavu mu uspořádala při příležitosti jeho 75. narozenin. Veřejnosti se otevře ve středu a potrvá do 27. února. Nálepa vystudoval pražskou Akademii výtvarného umění, věnuje se sochařské portrétní tvorbě. Vytvořil na 150 portrétů osobností kultury, mezi jinými herců Vlastimila Brodského a Radovana Lukavského či zpěvačky Hany Hegerové. Nálepa je známý také jako tvůrce busty španělského umělce Salvadora Dalího.   Dalího poznal osobně ve Španělsku, kde se jako reprezentant Československa účastnil závodů na vodních lyžích. Španělský umělec se přišel podívat na závodníky, chtěl některého z nich použít jako svůj model. Nakonec to dopadlo naopak - Dalí se stal modelem mladému Nálepovi. "Byl to můj nejzajímavější model, to vám byl tak skvělý člověk, kultivovaný a jemný," řekl dnes novinářům Nálepa.   Bustu Dalího vytvořil za neuvěřitelné dvě hodiny, věděl, že víc příležitostí už k tomu asi mít nebude. Jinak sochařské portréty vznikají několik týdnů a jejich modelové zpravidla sedí umělci několikrát. Nálepa si prý často vybírá své modely mezi celebritami sám. Osloví je, portrétuje je a pak jim daruje odlitek a originál si nechá. Honorář za to nemá. V současné době pracuje na portrétu zpěvačky Evy Pilarové, rozdělanou bustu si mohou prohlédnout také návštěvníci výstavy.   Nálepa tvoří ve svém ateliéru na Novém světě. Jeho práce je možné vidět na různých místech Malé Strany, třeba vodníka u mlýnského kola Velkopřevorského mlýna nebo Fauna u Divadla Kampa v Nosticově ulici.   Výtvarník Josef Nálepa se narodil v roce 1936 v Ostravě. Od roku 1962 pracuje převážně na veřejných zakázkách. Spektrum jeho tvorby zahrnuje sochy v nadživotní velikosti, reliéfy i drobnou plastiku z bronzu, kamene a dřeva. Realizoval řadu plastik v Česku, Německu a Rakousku.   hck mkv  