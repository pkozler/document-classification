 Čínská firma Lenovo vytvoří pro tablety samostatnou divizi  San Francisco 18. ledna (ČTK) - Světově čtvrtý největší výrobce osobních počítačů Lenovo Group předpokládá, že trh s počítačovými tablety a další mobilní technikou s napojením na internet poroste tak rychle, že této skupině produktů vytvoří samostatnou výrobní divizi. Podnik to uvedl v dnešní zprávě.   Nová divize mobilního internetu a digitálního domova se zaměří na vývoj tabletů, chytrých telefonů a domácí elektroniky s napojením na internet.   Vzhledem k oblibě tabletů iPad od americké firmy Apple, analytici předpokládají, že prodej těchto počítačů letos výrazně vzroste. Společnost Gartner odhaduje, že na světový trh letos výrobci dodají 55 milionů tabletů, z toho ale výrazný podíl budou ještě tvořit iPady. Prodej ostatních značek odhadují na deset až 15 milionů zařízení.   iPad přitom nebyl prvním tabletem na trhu. Lenovo a další výrobci již vyráběli laptopy s výklopným displejem s funkcemi jako tablety. iPad ale zaujal hromadně spotřebitele jako první díky elegantnímu designu, zaměření na multimedia a cenou od 499 dolarů (9050 Kč). Nyní své vlastní tablety pouštějí na trh ostatní výrobci počítačů, napsala agentura AP.   pok vju  