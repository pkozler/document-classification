 Manžel Fibingerové dostal za tragickou nehodu 3,5 roku vězení  --------------------    Ke zpravodajství: FOTO/aktuality   --------------------    Hodonín 4. ledna (ČTK) - Hodonínský soud dnes potrestal manžela někdejší koulařky Heleny Fibingerové Jaroslava Šmída za způsobení kolize v opilosti vězením na 3,5 roku. Šmíd navíc musí pozůstalým uhradit statisícové odškodné a sedm let má zakázáno řízení. Nehoda se stala v listopadu 2009 u Vnorov na Hodonínsku. Šmíd při ní v opilosti zezadu srazil šestatřicetiletého cyklistu, který zemřel. Muž byl otcem tří dětí.   Manžel koulařky byl odsouzen za ublížení na zdraví a také za ohrožení pod vlivem toxické látky. Procesu se neúčastnil. Státní zástupkyně pro něj žádala přísnější trest, a to 4,5 roku až pět let vězení. Po verdiktu se proti dnešnímu rozsudku odvolala. Kauzou se proto bude muset zabývat Krajský soud v Brně.   Šmíd po kolizi přiznal, že před střetem pil víno, nicméně tvrdí, že nehodu zavinil cyklista, který mu vjel do cesty. Podle znalců je to sice teoreticky možné, ale neexistuje k tomu žádný pádný důkaz. Především se ale nenalezly žádné stopy na silnici, které potvrdily, že se snažil ve svém nissanu kolizi zabránit, popřípadě, že se pokoušel cyklistu před střetem objet.   "Obžalovaný pravděpodobně vůbec cyklistu při své jízdě ani nezaregistroval," uvedla soudkyně Milena Drobečková.   Před nehodou dostal partner Fibingerové od přítele ve sklípku patnáctilitrový demižon vína. Krátce před nehodou vypil litr, a to jen několik málo minut před vlastní srážkou. Šmíd tvrdí, že se napít musel. Je totiž cukrovkář a údajně pociťoval, že mu hrozí hypoglykemický šok. Potřeboval tedy doplnit do organismu tekutiny. Bezprostředně po nehodě ale o zdravotních potížích nic neřekl policistům ani třem lékařům, kteří jej vyšetřovali.   Asi tři čtvrtě hodiny po kolizi byla Šmídova hladina alkoholu podle krevních testů 1,3 promile. V době nehody byla patrně nižší, což ale podle soudkyně na hodnocení případu nic nemění.   Drobečková poukázala na to, že Šmíd v průběhu trestního řízení často měnil výpovědi, přičemž jeho tvrzení byla postupně vyvrácena. Zdůraznila, že obhajoba, podle níž se napil jen kvůli hrozícímu šoku, je pochybná. Cukrovkáři mají totiž pití alkoholu přísně zakázáno. Kolize se navíc stala jen nedaleko Šmídova bydliště. Po vypití alkoholu tedy mohl bez potíží dojít domů.   "Především mi ale schází v celé věci z jeho strany jakákoli omluva za smrt cyklisty ve vztahu k pozůstalým," zdůraznila soudkyně. Připomněla, že Šmíd přišel v souvislosti s vyšetřováním této kauzy o řidičský průkaz, přesto byl následně přistižen policií při řízení vozidla.   Vladimír Klepáč mol  