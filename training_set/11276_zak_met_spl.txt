 Na sjezdovce na Zadově se v sobotu těžce zranil lyžař  Zadov (Prachaticko) 9. ledna (ČTK) - V lyžařském areálu Zadov na Šumavě se v sobotu odpoledne těžce zranil sedmačtyřicetiletý lyžař. Nezvládl jízdu na sjezdovce Kobyla a prudce narazil do sloupu se zasněžovací technikou. S poraněním páteře a žeber skončil na jednotce intenzivní péče strakonické nemocnice, řekl dnes ČTK náčelník Horské služby Šumava Michal Janďura.   "Na místě jsme zjistili, že zasněžovací sloup je podle předpisů chráněn protinárazovým obalem, ale lyžař do něj narazil tak prudce, že se dostal až mezi ochranu a sníh. Narazil do železného sloupu zády a zaklínil se tam," popsal nehodu člen Horské služby Josef Tischler. Vrtulník českobudějovických záchranářů na místo podle něj nemohl, protože nemůže létat ve tmě.   Muž kvůli poranění páteře a pěti zlomeným žebrům trpěl silnou bolestí, proto ho lékař musel na místě uspat. Záchranáři jej pak ve vakuové matraci na sněžných saních převezli k sanitce.   "K úrazu vůbec nemuselo dojít, kdyby muž dodržoval pravidla pro pohyb na sjezdových tratích. Každý lyžař nebo snowboardista musí svou rychlost a způsob jízdy přizpůsobit svým schopnostem, terénním, sněhovým a povětrnostním poměrům i hustotě provozu," upozornil Janďura.   mi snm  