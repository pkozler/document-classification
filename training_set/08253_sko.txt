 Rektor VŠCHT: Slučování s ČVUT není vůbec jisté  Praha 20. ledna (ČTK) - Slučování Vysoké školy chemicko-technologické a ČVUT není vůbec jisté, zásadní jednání teprve přijdou, uvedl dnes rektor VŠCHT Josef Koubek. Reagoval tak na středeční zprávy, podle nichž by se mohly obě pražské univerzity sloučit už příští rok. Podle Koubka se však jedná o velmi složitý proces. Plánované spojení škol vjednu velkou technicko-vědeckou instituci přitom novinářům potvrdil rektor ČVUT Václav Havlíček.   "Tvrzení o pokročilém stavu příprav sloučení jsou však přehnaná a zavádějící. V médiích zveřejněná nabídka ČVUT zatím nebyla v detailech projednávána v žádném orgánu VŠCHT," uvedl Koubek ve zprávě zaslané redakcím. Rektoři spolu prý budou jednat až příští týden, kdy některé problémy poprvé prodiskutují. Vztahy mezi oběma školami jsou ale podle Koubka vynikající.   "O některých problémech - zejména majektového charakteru - dále hovoříme. VŠCHT se považuje za bohatou nevěstu, která si může vybírat," řekl serveru Česká pozice rektor pražské techniky Havlíček. Ten také odhadnul, že sloučení by se mohlo odehrát do roka.   VŠCHT má vynikající vědecké výsledky, je to však malá škola, a tak se často nedostane do mezinárodních hodnotících žebříčků. Sloučení by podle Havlíčka posílilo výzkum na obou školách, navíc by se ušetřilo za administrativu a provoz.   Dnes má ČVUT osm fakult. VŠCHT má čtyři, ale daleko méně studentů. Splynutím by v Praze-Dejvicích vznikl univerzitní gigant, který by měl 12 fakult a více než 25.000 studentů.   kli mkv  