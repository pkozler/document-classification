 Odpadky v Neapoli bude pomáhat uklízet i italská armáda  Řím 9. května (ČTK) - Do boje proti zhruba 2000 tun odpadků, které zamořují ulice italské Neapole, narukovala místní armáda. Zhruba 170 vojáků vyzbrojených více než 70 nákladními automobily má jihoitalskému městu pomoci vypořádat se s pokračující krizí kolem nefungujícího sběru odpadků, jejichž hromady už rozčílení obyvatelé několikrát zapálili, napsal dnes zpravodajský server BBC News.   Je to už podruhé od roku 2008, kdy byla do boje proti odpadkům v Neapoli povolána armáda. Tehdy očištění Neapole slíbil v rámci předvolební kampaně Silvio Berlusconi - a na nějakou dobu skutečně uspěl. Ale po třech letech je zapáchající problém zpět, dílem kvůli technickým selháním místních spaloven a částečně kvůli nedostatku investic do nových skládek, když ty staré jsou už plné.   Někteří italští komentátoři ovšem míní, že Berlusconi nyní dramatického tahu nasazení vojáků do úklidu odpadků v Neapoli jen využívá k získání popularity před místními volbami plánovanými na tento měsíc.   dk šeb  