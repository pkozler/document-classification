 Zdravotní sestry se k protestu lékařů nepřipojí a výpovědi nedají  --------------------    Ke zpravodajství: AUDIO   Zkrátili jsme a doplnili vyjádření Juráskové v 1., 2., 3., 4. a 6. odst. a Noska v 7. odst.   --------------------    Praha 21. ledna (ČTK) - Zdravotní sestry se k protestu lékařů Děkujeme, odcházíme nepřipojí a výpovědi z práce nepodají. Vlastní protestní akci organizovat nebudou. Novinářům to po dnešním mimořádném sněmu předsedkyň a předsedů sekcí a regionů České asociace sester (ČAS) řekla její prezidentka Dana Jurásková. Záleží podle ní na každé jednotlivé sestře, zda se k hromadným výpovědím lékařů přidá. ČAS nesouhlasí s nátlakovou formou, jíž chtějí lékaři vyšší platy získat, zdůraznila.   "ČAS zásadně nesouhlasí s formou protestu a nepřipojuje se. Domníváme se, že nevrhá dobré světlo na zdravotníky. ČAS nebude organizovat podobnou protestní akci, ani k ní své členy nabádat," řekla Jurásková.   Z 53 přítomných členek prezidia souhlasí s tímto postojem 50, upřesnila. ČAS podle ní chápe potřebu reformy. Požaduje, aby na ní s ministerstvem zdravotnictví spolupracovala. Reforma by měla zvýšit kompetence sester a dalších nelékařů, s tím i jejich odpovědnost a tomu by mělo odpovídat i jejich finanční ohodnocení.   "Věřím, že náš odpovědný postoj bude do budoucna oceněn, že budeme připuštěni k diskusi o reformách a že se na nás v případě zlepšení finančních podmínek nezapomene," dodala Jurásková.   Sestry se obávají, že hromadné odchody lékařů z nemocnic ohrozí i jejich pracovní místa. Pokud se budou slučovat nemocniční oddělení nebo rušit celé nemocnice, přišly by o práci. V ČR je zhruba 80.000 sester, z nich 15.000 je v ČAS.   "U lůžka" pracuje podle Juráskové 37.000 sester. Podle statistiků je v nemocnicích "u lůžka" 12.000 lékařů, což je třetina počtu sester. Pokud by odešly z nemocnic 3000 lékařů, ohrozí to pracovní místa 9000 sester, přiblížila dopad na sestry Jurásková.   Náměstek ministra Petr Nosek potvrdil, že se příprav reformy sestry účastnit budou. Ocenil, že se stavějí na stranu stabilizace. "Potvrzujeme náš zájem na věcné spolupráci a na zvýšení kompetencí zdravotnického personálu. Pokud se budou v budoucnosti zvyšovat platy, bude se to týkat všech pracovníků ve zdravotnictví," ujistil.   Pokud by sestry kvůli případnému zavírání nemocničních oddělení přišly o místo, hrozí podle mluvčí Ireny Pejznochové, že by mohly ze zdravotnictví odejít úplně. Ztratit by tak mohlo hlavně vysokoškolsky vzdělané zdravotnice se znalostí cizích jazyků. Mohly by mu později chybět.   Pro sestry ale může být akce lékařských odborů i užitečná. Pokud lékaři víc peněz na platy vybojují, mohly by dostat také víc. Pokud by se nemocnice s akutní péčí nerušily, ale změnily na léčebny dlouhodobě nemocných a doléčovací ústavy, bylo by naopak sester potřeba ještě víc.   Naďa Myslivcová ktk mal  