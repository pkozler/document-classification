 Zajišťovně Hannover Re klesl zisk o dvě třetiny  Frankfurt nad Mohanem 3. května (ČTK) - Německá zajišťovna Hannover Re se v prvním čtvrtletí udržela navzdory nákladným neštěstím, včetně zemětřesení v Japonsku, v zisku. Hospodaření podpořily zisky z investic. Společnost však zhoršila svůj výhled na celý letošní rok. Čistý zisk za leden až březen klesl o dvě třetiny na 52,3 milionu eur (1,3 miliardy Kč) z loňských srovnatelných 151 milionů eur.   Analytici dotazovaní agenturou Reuters očekávali ztrátu 11,3 miliony eur. Před ztrátou varoval nedávno větší německý konkurent Munich Re.   Japonské zemětřesení a cunami stály dosud zajišťovnu 232 milionů eur. Ztráty z velkých neštěstí v prvním čtvrtletí činily 572 milionů eur a přesáhly tak celoroční plán firmy. Dalšími nákladnými neštěstími bylo zemětřesení na Novém Zélandu a povodně v Austrálii. Zajišťovny však kvůli těmto neštěstím zvýšily ceny, což by mohlo částečně vylepšit jejich hospodaření v dalším období roku.   Společnost snížila svůj výhled na celý letošní rok. Nyní čeká zisk kolem 500 milionů eur, původně počítala s 650 miliony eur. Čisté příjmy z pojistného ale mají stoupnout o sedm až osm procent místo původně plánovaných pěti procent, napsaly agentury AP a Reuters.   Zajišťovna přebírá část pojistných rizik pojišťoven, je tedy pojišťovnou pojišťoven. Systém se tak díky rozložení rizik může vypořádat i s rozsáhlými ztrátami. Hannover Re je třetí největší zajišťovnou na světě.   irl jw  