 Nejoblíbenějším hercem USA za loňský rok se stal Johnny Depp  --------------------    Ke zpravodajství: FOTO ve Fotobance  ID foto: F201101060488501, FO01064319   --------------------    New York 13. ledna (ČTK) - Nejoblíbenějším hercem ve Spojených státech za rok 2010 se stal sedmačtyřicetiletý Johnny Depp. Hvězdného herce, který se proslavil mimo jiné jako kapitán Jack Sparrow ve snímku Piráti z Karibiku, zařadili na nejvyšší příčku loňského žebříčku respondenti každoročního průzkumu společnosti Harris. Depp tak sesadil z prvního místa předloňského vítěze Clinta Eastwooda, napsala agentura DPA.   Depp, který nežije v zářivém světě americké filmové metropole Hollywoodu, nýbrž v ústraní na jihu Francie, se v roce 2009 musel ještě spokojit s druhým místem. To nyní obsadil Denzel Washington. Westernový hrdina John Wayne (1907-1979), který se od roku 1994 každý rok posmrtně objevuje v desítce nejoblíbenějších amerických herců, skončil v anketě z konce prosince na třetím místě.   Harrison Ford alias Indiana Jones se v roce 2009 do skupiny Top Ten nedostal, nyní ale zaujal čtvrté místo. Na páté příčce se umístila Angelina Jolieová, kterou mohou diváci v současnosti vidět spolu s Deppem ve snímku Cizinec německého režiséra Floriana Henckela von Donnersmarcka (v Česku ho společnost Falcon uvede do kin 27. ledna). Tom Hanks (Forrest Gump) se dělí o šesté místo s Georgem Clooneym a Julií Robertsovou.   Do desítky nejoblíbenějších herců loňského roku se dostali ještě Sandra Bullocková a Clint Eastwood. Meryl Streepová a Morgan Freeman z ní naproti tomu vypadli.     Žebříček nejoblíbenějších herců v USA za rok 2010:     1. Johnny Depp     2. Denzel Washington     3. John Wayne     4. Harrison Ford     5. Angelina Jolieová     6. Tom Hanks, George Clooney, Julie Robertsová     9. Sandra Bullocková     10. Clint Eastwood     tw dr        