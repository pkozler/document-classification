 Antimonopolní úřad povolil prodej Českých Radiokomunikací  Brno 14. ledna (ČTK) - Úřad pro ochranu hospodářské soutěže (ÚOHS) povolil prodej Českých Radiokomunikací fondům vedeným australskou skupinou Macquarie. Fúzi povolil bez podmínek. ČTK to řekl předseda ÚOHS Petr Rafaj. Podle ÚOHS spojení firem nebude mít za následek podstatné narušení hospodářské soutěže.   Firmu prodává společnost Falcon Group, která vlastní také téměř 40procentní podíl v tuzemském mobilním operátorovi T-Mobile. Transakci úřad posuzoval ve zjednodušeném řízení od konce loňského roku.   Úřad se ve správním řízení zabýval například oblastí šíření a přenosu analogového a digitálního terestrického televizního a rozhlasového signálu pro národní televizní a rozhlasové stanice. Dále pak oblastí pronájmu vysílačů a poskytování služeb operátorům mobilních sítí a poskytovatelům internetových služeb.   Stoprocentní podíl ve společnosti České Radiokomunikace za 574 milionů eur (zhruba 14,3 miliardy korun) prodává Falcon Group, která je ovládána ze tří čtvrtin skupinou fondů Mid Europa Partners. T-Mobile, v němž Falcon vlastní podíl 39,2 procenta, není součástí transakce.   Mid Europa Partners ovládla České Radiokomunikace po získání tří čtvrtin jejich mateřské společnosti Falcon Group před třemi lety, když koupila podíl zkrachovalé Lehman Brothers. Spolu s ní a arabskou Al-Bateen Investment fond do Radiokomunikací vstoupil v roce 2006 za 1,2 miliardy eur.   České Radiokomunikace zajišťují pozemní televizní a rozhlasové vysílání pro 98 procent českého trhu a poskytují služby zhruba 500 firemních klientů. V předminulém roce prodala společnost svou maloobchodní telekomunikační divizi se zhruba 170.000 uživateli rychlého internetu společnosti T-Mobile.   Mid Europa Partners je soukromý investiční fond s centry v Londýně, Budapešti a Varšavě. Spravuje aktiva v celkové výši 3,2 miliardy eur. Ve střední a východní Evropě investuje od roku 1999. Macquarie byla založena v roce 1969 a v současnosti zaměstnává 15.500 lidí v 28 zemích. Na konci září 2010 spravovala aktiva v hodnotě 317 miliard australských dolarů (6,081 bilionu Kč).   vrn sap  