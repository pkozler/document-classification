 Koruna dopoledne mírně zpevnila k euru a oslabila k dolaru  Praha 5. ledna (ČTK) - Česká měna dopoledne nepatrně zpevnila vůči euru, k dolaru mírně oslabila. Kolem 10:15 koruna proti úterku posílila o čtyři haléře na 24,86 Kč/EUR. K dolaru ztratila šest haléřů na 18,75 Kč/USD, vyplývá z údajů serveru Patria Online.   Koruna i začátkem nového dne drží své zisky z úterý, upozornil Tomáš Vlk z Patria Finance. "Podstatné zprávy z domova opět chybí," dodal.   Polský zlotý i maďarský forint oslabují. Podle Vlka doléhá na obě měny korekce u cen akcií ve světě a silnější dolar. Tento vliv by se během dne mohl negativně projevit také u koruny, doplnil Vlk.   Dolar proti euru podle Vlka slušně posílil spolu s korekcí cen akcií a především komodit. "Pohybu pomohlo vyčerpání krátkodobé poptávky po rizikových aktivech, po kterém nastal výběr zisků," doplnil. Kurz se kolem 10:15 pohyboval kolem úrovně 1,3265 USD/EUR.   fsl dvd  