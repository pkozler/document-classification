 V Evropě nájmy za kanceláře mírně rostly, v Praze stagnovaly  Praha 4. května (ČTK) - Nájemné za prvotřídní evropské kanceláře v letošním prvním čtvrtletí mírně vzrostlo. Trh táhla hlavně Moskva a Londýn. Naopak ve Španělsku, Portugalsku a Irsku srážely nájmy za administrativní plochy hospodářské potíže. V Praze už od roku 2009 měsíční nájemné za prvotřídní kanceláře stagnuje. Oznámila to dnes poradenská společnost Jones Lang LaSalle.     Nejvyšší nájmy za kanceláře se v Evropě platí v Londýně ve čtvrti West End. Firmy tam za metr čtvereční zaplatí ročně 1125 eur, což je asi 272.000 korun. Pro srovnání v Praze platí podnikatelé za špičkové administrativní plochy 252 eur (kolem 6090 korun) za čtvereční metr a rok, uvedla Jones Lang LaSalle. V přepočtu na měsíc to v tuzemské metropoli vychází na 20 až 21 eur (zhruba 484 až 508 korun) za metr čtvereční.   Analytici z konzultantské firmy očekávají, že růst nájemného za kanceláře bude v Evropě pokračovat kvůli klesající nové výstavbě. "V prvním čtvrtletí bylo dokončeno jen asi 900.000 metrů čtverečních nových ploch, což je zhruba o třetinu méně než pětiletý průměr," uvedl Chris Staveley z Jones Lang LaSalle.   V Praze ale v nejbližší době růst nájmů v administrativních budovách nehrozí. Brzdou je podle poradenské společnosti dostatek volných kanceláří ve městě. V prvním čtvrtletí postrádalo na pražském trhu nájemce 13 procent z celkových 2,7 milionu metrů čtverečních moderních kanceláří.   dnv dvd  