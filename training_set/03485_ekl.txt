 Ekvádor se chystá vyhubit krysy na Galapágách  Quito 22. ledna (ČTK) - Ekvádorské úřady se chystají zasáhnout proti krysám, které ohrožují vzácné živočišné a rostlinné druhy na Galapágách. První fáze programu na likvidaci hlodavců bude stát přibližně milion dolarů (17,8 milionu korun). Očekává se, že odstranit krysy z celého souostroví potrvá 20 až 25 let, uvedla dnes agentura AP.   K vyhlazení hlodavců chtějí ekvádorské úřady využít speciální otrávenou návnadu, kterou rozmístí z vrtulníků. Jed bude ve světle modrých krabičkách, které přilákají krysy, ale budou odpuzovat lachtany a ptáky, kteří na ostrovech rovněž žijí. Nejprve bude jed rozmístěn na malé ostrůvky a pokud program uspěje, rozšíří se i na větší ostrovy Galapág.   Krysy se na Galapágy dostaly patrně na konci 17. století na evropských lodích. Rozmnožily se zde tak, že představují nebezpečí až pro 50 zdejších ohrožených druhů.   "Krysy jsou všežravci. To znamená, že snědí cokoli, na co narazí," řekl Victor Carion, který vede ekvádorský projekt na vyhlazení krys. Hlodavci podle něj představují ohrožení například pro vejce galapážských ptáků.   Skupina sopečných ostrovů Galapág, ležící asi tisíc kilometrů západně od pevninského Ekvádoru představuje jedinečný ekosystém, který je díky své fauně a flóře už od roku 1978 na seznamu světového dědictví UNESCO. Mnoho živočišných druhů zde je endemických, to znamená, že se nevyskytují na žádném jiném místě na světě.   Na Galapágách studoval rostlinné a živočišné druhy v 30. letech 19. století Charles Darwin. Získané poznatky přispěly k formulování jeho teorie evoluce přirozeným výběrem.   str  