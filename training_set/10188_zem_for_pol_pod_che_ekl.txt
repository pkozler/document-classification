 Zavedení certifikátů pro biopaliva míří k podpisu Klausovi  --------------------    Ke zpravodajství: FOTO/aktuality   --------------------    Praha 21. června (ČTK) - Prodejci pohonných hmot, distributoři biopaliv i pěstitelé se budou muset prokazovat certifikátem, že při výrobě a dopravě biosložky byla splněna kritéria udržitelnosti. Podle nich při použití prodávaného paliva musí vzniknout méně oxidu uhličitého než spalováním nafty a benzinu, i když se započítají emise uvolněné do ovzduší při výrobě a distribuci paliv. Novelu o ochraně ovzduší dnes schválila v senátním znění sněmovna. Předloha míří k podpisu prezidentu Václavu Klausovi.   Sněmovna už dříve navrhla do novely přidat daňové zvýhodnění na všechny biosložky přimíchávané do nafty, tedy například i z dováženého levnějšího palmového oleje. Senát jí předlohu vrátil v původním znění, podle kterého bude nižší daň platit nadále jen pro biosložku z řepkového oleje. Horní komoru podpořil dnes také ministr průmyslu a obchodu Martin Kocourek (ODS), podle kterého by sněmovní verze působila proti zvýhodňování českých zemědělců.   Náklady na provoz jednoho vozu stoupnou kvůli novému opatření podle propočtů ministerstva životního prostředí o 300 korun ročně, autodopravci připlatí statisíce. Profitovat by měli z nové úpravy zemědělci, protože jako dodavatelé místních surovin budou mít v hodnocení výhodu před dovozci ze vzdálenějších zemí.   Zavedení nového systému požaduje Evropská unie. Certifikaci budou potřebovat výrobci biopaliv a další osoby uvádějící biopaliva na trh, obchodníci s plodinami, biomasou a dalšími produkty určenými k výrobě biopaliv i pěstitelé. Certifikáty budou vydávány s platností na jeden rok.   Podíl biosložky přidávané do pohonných hmot činí v Česku od loňského léta u benzinu 4,1 procenta a u motorové nafty šest procent. Přimíchávání má pomoct snížit emise skleníkových plynů, podpořit domácí zemědělskou produkci a snížit závislost na dovozech paliv. Do roku 2020 má podíl složek z obnovitelných zdrojů v pohonných hmotách vzrůst na minimálně deset procent.   Biopaliva se stala terčem silné kritiky v roce 2008, krátce po začátku povinného zavádění v USA a Evropě. Tehdy je kritici v čele s autory podrobné zprávy Světové banky označili za hlavní příčinu prudkého růstu cen obilnin a potravinové krize v chudých zemích světa. Výzkumy také začaly ukazovat, že biopaliva v celkovějším pohledu nijak nepřispívají k omezení emisí skleníkových plynů, což měl být jejich prvořadý cíl.   mbc dvd  