 Nejméně jeden mrtvý a 33 zraněných při atentátu v Iráku  Upřesnili jsme počet postižených a rozšířili o další násilí.   --------------------    Bákubá (Irák) 3. ledna (ČTK) - Nejméně jeden člověk zahynul a 33 dalších, včetně mnoha studentek, bylo dnes ráno zraněno při sebevražedném pumovém atentátu v iráckém městě Bákubá asi 60 kilometrů severně od Bagdádu. Zemřel i sebevražedný útočník. Informovaly o tom místní úřady.   "Sebevrah se vyhodil do povětří se svým autem v 11:00 (9:00 SEČ) u budovy zpravodajských služeb v centru Bákuby. Krátce předtím dopadly na budovu dva nebo tři granáty," upřesnil představitel irácké bezpečnosti. Obětí se stal kolemjdoucí. Většinu zraněných tvořily podle úřadů studentky ze sousední školy.   Provincie Dijála s hlavním městem Bákubou zůstává jednou z oblastí s největším násilím v zemi, a to hlavně v důsledku napětí mezi místními etnickými skupinami. O zdejší území také podle AFP soupeří ústřední vláda s kurdskými úřady.   Při dvou dalších dnešních incidentech v Iráku byli zabiti nejméně dva lidé. V Bagdádu zastřelili neznámí muži z projíždějícího auta policistu, zatímco jiní ozbrojení muži napadli a zabili v jejím bytě ženu. Policie nevyloučila, že důvodem k vraždě bylo to, že žena byla křesťanka.   pek mik  