 Maloobchodní tržby v Británii rostly v dubnu nejrychleji od 2002  Londýn 19. května (ČTK) - Maloobchodní tržby v Británii v dubnu rostly ve srovnání s předchozím měsícem o 1,1 procenta, nejrychleji od roku 2002. Přispělo k tomu teplé počasí a den volna navíc díky královské svatbě. Vyplývá to z údajů, které dnes zveřejnil britský statistický úřad. Analytici však upozorňují, že navzdory prudkému růstu tržeb v dubnu zůstává oživení britské ekonomiky křehké a Bank of England zřejmě v příštích několika měsících nezvýší úrokové sazby.   Analytici očekávali zvýšení tržeb jen o 0,8 procenta. Nejvíce k růstu přispěl prodej oděvů a potravin. Tržby obchodů s oděvy se meziměsíčně zvýšily nejvíce od června 2009 a tržby obchodů s potravinami zaznamenaly první meziroční růst od ledna 2010.   Analytici však upozorňují, že v tříměsíčním srovnání se tržby zvýšily jen o 0,2 procenta. Bez zahrnutí pohonných hmot pak zůstaly tržby za tři měsíce do konce dubna beze změny. "Spotřebitelé jsou stále pesimističtí v pohledu na současnou situaci a není zde nic, co by naznačovalo, že očekávají, že se věci v nadcházejících měsících zlepší," uvedl ekonom Nationwide Robert Gardner. Také maloobchodníci varovali, že čekají obtížné období, napsaly agentury AP a Reuters.   irl vju    