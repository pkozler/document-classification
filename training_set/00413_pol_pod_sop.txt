 Špidla: Kapitálový důchodový systém by stál až 1,5 bilionu korun  Praha 20. ledna (ČTK) - Posílení kapitálového důchodového systému na úkor průběžně financovaného není podle bývalého eurokomisaře pro sociální politiku a experta ČSSD Vladimíra Špidly reálné, protože by vyvolalo transformační náklady jeden až 1,5 bilionu korun. S kapitalizací části současného systému počítají například návrhy ODS. Průběžně financovaný systém je udržitelný po dobu jedné až dvou generací, uvedl Špidla na webových stránkách  www.cssd.cz .   Povinné důchodové spoření považuje Špidla za nevhodné, protože nikdo není s to zajistit jeho dlouhodobou stabilitu. "Rozsah nutné garance je tak obrovský, že ji stát nemůže poskytnout. Stát nemůže zákonem občanovi vnucovat riziko," tvrdí Špidla.     Trvalé přizpůsobování důchodového průběžného systému společenským změnám je podle Špidly nutné, ale "důchodová revoluce nutná není". Nynější deficit vznikl ze dvou třetin vědomým snížením odvodů do systému a pouze z jedné třetiny vinou krize, soudí expert.   Česká republika nyní podle Špidly vydává na důchody 8,5 procenta HDP, zatímco například Polsko 12,4 procenta. Postupné zvýšení podílu na úroveň Polska, stabilitu systému zajistí. Úvahy o tom, jak bude vypadat důchodový systém za 50 až 60 let, jsou podle Špidly nesmyslné, protože nikdo nedokáže předvídat, jak bude v té době společnost vypadat jako celek.   Kapitálový systém navíc není odpovědí na stárnutí populace. Důchodci totiž žijí v reálném čase a důchody vždy čerpají z aktuálního HDP, tvrdí Špidla.   Řešení vidí Špidla v posilování příjmů průběžného systému, v jeho doplnění dobrovolnými systémy s podporou z veřejných zdrojů, v rozvoji doplňovacích systémů pro zaměstnance zvláště těžkých profesí a v přizpůsobení státní politiky stárnutí populace.     ODS představila pět variant důchodové reformy. Počítá se v nich třeba s případným povinným či dobrovolným přesunutím části odvodů do fondů. Mezi pěticí návrhů jsou obě varianty, které vypracovala Bezděkova komise, varianta prosazovaná Národní ekonomickou radou vlády (NERV) i návrh, který připravila vláda v letech 2007 až 2009. Podle ODS by mělo být spoření na individuální účty dobrovolné.   vh rot  