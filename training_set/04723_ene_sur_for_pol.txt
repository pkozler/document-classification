 Venezuela má podle prezidenta nejvyšší prokázané rezervy ropy  Doplnili jsme názory analytiků v 1., 4. a 5. odstavci.   --------------------    Caracas 12. ledna (ČTK) - Venezuela prudce zvýšila svůj odhad prokázaných rezerv ropy. Prezident Hugo Chávez uvedl, že podle výpočtu jeho vlády má země nyní největší prokázané rezervy ropy na světě. Někteří odborníci se však domnívají, že údaje jsou nafouknuté a upozorňují, že venezuelský ropný průmysl má vážné problémy.   Vládní úředníci podle prezidenta v prosinci potvrdili, že zásoby těžké ropy v povodí řeky Orinoko činí až 253 miliard barelů. Loni v květnu vláda uváděla, že prokázané rezervy činí 172 miliard barelů. To byly nejvyšší prokázané rezervy v zemi mimo oblast Blízkého východu.   Chávez ve svém projevu v televizi oznámil, že je "vědecky prokázáno, že jsme na prvním místě v rezervách na světě". Nicméně Saúdská Arábie uvádí, že její prokázané rezervy ropy činí více než 260 miliard barelů, napsala agentura AP.   Energetický poradce a bývalý výkonný představitel firmy Petróleos de Venezuela (PDVSA) Gustavo Coronel však upozorňuje, že tak vysoký růst je technicky nemožný. "Co venezuelská vláda dělá je, že svévolně užívá vyšší faktor výtěžnosti ropy, než je na místě," uvedl Coronel. U naleziště ropy se za prokázané rezervy považují ty, které mohou být vytěžené v přiměřené lhůtě, a to v případě těžké ropy v oblasti Orinoka neplatí. Podle něj vláda zmanipulovala údaje, aby posílila svůj geopolitický vliv.   Odborník na energetiku z Floridské mezinárodní univerzity Jorge Pi&#xF1;ón upozorňuje, že venezuelská státní ropná firma se potýká s problémy kvůli zastaralé technologii a investicím, což se v posledních letech dotklo i těžby. "Můžete sedět na největších rezervách ropy na světě, ale pokud nemáte kapitál, technologii, know-how a nejdůležitější, vedení podniku, jsou bezcenné," dodal Pi&#xF1;ón.   Podle poslední zprávy o zásobách ropy BP Energy Statistical Review z loňského června prokázané rezervy Saúdské Arábie činí 264,6 miliardy barelů. Druhá příčka patřila Venezuele s rezervami 172,3 miliardy barelů. Třetí byl Írán, jehož rezervy činily 137,6 miliardy barelů.   Vládní Americká ústav pro geologický průzkum (USGS) před rokem uvedl, že oblast venezuelské řeky Orinoko by mohla být místem s největšími zásobami ropy na světě. Podle USGS je zde kolem 513 miliard barelů ropy, které je technicky možné vytěžit. Odhady vycházely z toho, kolik ropy by mohlo být využito za současných technologií. To však ještě neznamená, že by se těžba této ropy vyplatila.   irl vju  