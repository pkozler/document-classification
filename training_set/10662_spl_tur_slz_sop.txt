 Jen malá část Poláků tráví dovolenou v zahraničí, odpočívají doma  Varšava 27. června (zpravodajka ČTK) - Poláci nepatří mezi národy, které by v letní sezoně masově vyjížděli na dovolenou do zahraničí. Podle nedávného průzkumu Payback Consumer Monitor jich většina tráví volno doma, u příbuzných nebo si sami vybírají nějaký pro ně zajímavý cíl v Polsku. Kvůli nedávným nepokojům v Tunisku a Egyptě se část Poláků, kteří v uplynulých letech jezdili do těchto zemí, letos rozhodne strávit dovolenou na pláži v jiných destinacích.   Zatímco v minulosti k dovolenkářské "klasice" v Polsku patřily hory táhnoucích se podél jižní hranice země, zejména Tatry, dále pak Mazurská jezera a pláže u Baltu, nyní turisté objevují i jiná místa. "Atrakce vznikají i jinde, turistický ruch se rozptýlil po celé zemi," řekl ČTK zástupce ředitele Polské turistické komory Józef Ratajski. Lidé, kteří hledají klid v přírodě, si v posledních letech oblíbili severovýchodní oblasti Polska kolem běloruské a litevské hranice. Milovníci vodních sportů zjišťují, že volný čas lze trávit nejen plachtěním po jezerech, ale také sjížděním řek, jako je Drawa na severozápadě země nebo Biebrza a Rospuda na severovýchodě.   Podle Ratajského Poláky už nebaví o dovolené jen nečinně lenošit, chtějí si půjčovat kola nebo vyzkoušet třeba jízdu na koni. Ti, kteří odpočívají na jihu země, rádi jezdí na kratší výlety do termálních bazénů na Slovensko nebo do Česka do příhraničních městeček a vsí často jenom do hospody na pivo, smažený sýr nebo knedlíky, někteří si zajedou až do Prahy.   Do České republiky loni podle údajů Českého statistického úřadu přijelo skoro 351.000 návštěvníků z Polska, před nimi byli jen Němci, Rusové a Britové. Počet polských turistů v ČR se v roce 2010 oproti předloňsku zvýšil o tři procenta.   V minulých sezonách se na zahraniční dovolenou nejvíce Poláků vypravilo do Egypta a Tuniska. "Je možné, že letos na dovolenou v severní Africe vyjede až o polovinu Poláků méně než v uplynulých letech," řekl v televizi TVN24 ředitel Polské turistické komory Jan Korsak. Do Egypta a Tuniska v předešlých letech na dovolenou vyjíždělo okolo 800.000 rekreantů z Polska ročně.   Korsak připomněl, že i když se situace v obou zemích změnila a v turistických střediscích nikomu nic nehrozí, lidé mají stále v hlavě obrázky z nepokojů, jež tam před několika měsíci vedly ke svržení autoritářských režimů. Ti Poláci, kteří chtějí mít záruku, že na dovolené budou mít slunce, si letos jako cíl vybírají Bulharsko, Turecko, Řecko nebo Španělsko.   Turisté, jež se chystají navštívit Polsko, by se měli obrnit trpělivostí. Modernizují se silnice i železnice, cestování po této zemi je proto dost nepříjemné a časově náročné. Velký pozor by si měli dát motoristé, polské silnice patří k nejnebezpečnějším v Evropské unii, nemůže za to jen jejich špatný stav, ale i řidiči, kteří nedodržují dopravní předpisy a jsou často bezohlední.   Při návštěvě Krakova stojí za návštěvu loni otevřené muzeum v bývalé továrně Oskara Schindlera, hrdiny filmu Stevena Spielberga. Nedávno první návštěvníky přivítalo také krakovské muzeum současného umění. Vyznavači aktivního trávení volného času, kteří budou na dovolené v oblasti Broumovska, by si měli udělat výlet do Polska do národního parku Góry Stolowe, kde jsou stejně úchvatná skalní města jako na české straně, polští turisté se ale do odlehlejších zákoutí příliš nehrnou. Návštěvníci národních parků musejí počítat s tím, že za vstup na nejzajímavější místa se platí vstupné.   Ti, které zajímají gastronomické speciality různých zemí, by v Polsku ve vedrech měli ochutnat studenou polévku chlodnik, u moře je nepsanou povinností navštívit smažírnu ryb. Za návštěvu rozhodně také stojí polské cukrárny nebo kavárny.   Hana Brusová hej  