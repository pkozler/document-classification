 Vláda projedná návrhy, jak reagovat na možný odchod lékařů  Doplnili jsme vyjádření Bohuslava Sobotky ve čtvrtém odstavci.   --------------------    Praha 23. ledna (ČTK) - Vláda bude ve středu jednat o návrzích, jak reagovat na možný hromadný odchod nemocničních lékařů. Ministr zdravotnictví Leoš Heger (TOP 09) by mimo jiné chtěl přidat řádově stamiliony korun nemocnicím. S lékařskými odbory bude ministr dál jednat. Pokud Heger přijde s realistickým plánem a bude schválen kabinetem, podpoří ho hejtmani. Podle předsedy Asociace krajů Michala Haška (ČSSD) lékaře vyzvou, aby výpovědi stáhli.   "Uděláme to v situaci, kdy bude dohoda mezi panem ministrem a lékařskými odbory," řekl jihomoravský hejtman Hašek v dnešní Partii televize Prima. Heger opět označil situaci, kdy k březnu může z nemocnic odejít až několik tisíc lékařů, za kritickou. "Pokud se v sedmi až deseti dnech nedohodneme, že lékaři ve svém protestu poleví a odsunou ho dále, bude se muset připravit plán téměř na hranici katastrofy, který by péči zajistil," řekl v debatě ministr. Doufá ale, že s lékařskými odbory dohodu najde.   Lékaři požadují mimo jiné razantní zvýšení základních platů. Ačkoli chce ministr dát nemocnicím víc peněz, zopakoval, že jim nyní nevyhoví. "Nemohu předložit návrh, že vezmu balík peněz a dám ho lékařům," zdůraznil.   Heger se s Haškem shodli na tom, že všechny požadavky nemocničních lékařů nelze k březnu splnit. "Není to možné ani technicky," uvedl Hašek, kterého čeká souboj o předsednické křeslo v ČSSD. Jeho konkurent v boji o post předsedy strany Bohuslav Sobotka ale míní, že vláda přistupuje k problému liknavě. Není podle něj možné, aby vláda vedla silácké řeči místo přípravy neodkladných opatřeních v příštích týdnech, řekl v České televizi.   Ministr zdravotnictví a jihomoravský hejtman se dnes shodli v tom, že celkové řešení situace ve zdravotnictví přinese až jeho reforma. Podle Haška je nutné, aby byla dojednána i s opozicí, aby vydržela několik volebních období bez ohledu na to, jaká vláda bude zrovna u moci. "Reformu budeme diskutovat s celým politickým spektrem, jsme na to připraveni," podotkl Heger.   Aktuálně chce odejít z nemocnic k 1. březnu téměř 4000 lékařů. V nemocnicích jich pracuje podle různých čísel statistiků 12.000 až 18.000. V některých krajích hrozí rozpad péče. Heger uvedl, že nejhorší situace může nastat v centrech pro nedonošené děti. V Česku jich je 12, pokud by lékaři hrozbu naplnili, tři až pět středisek by se prý muselo zavřít. Lékaři podle Hegera staví věc tak, že údajně říkají, "tady máte inkubátory plné novorozenců a dělejte si s nimi, co chcete".   mbc vh mkv  