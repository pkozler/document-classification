 Jihomoravský kraj chystá další vlnu slučování středních škol  Brno 26. ledna (ČTK) - Jihomoravský kraj připravuje další vlnu slučování středních škol. Jedna z variant počítá se sloučením 36 škol, z nichž vznikne 18 zařízení. Kterých škol se plány vedení kraje týkají, zatím není známo, napsal Brněnský deník Rovnost.   "Nepůjde přitom pouze o gymnázia, ale také další typy středních škol," řekl listu náměstek hejtmana Stanislav Juránek (KDU-ČSL).   V posledních dnech vyvolala vlnu protestů oznámená redukce míst v primách osmiletých gymnázií. Připravované zásahy jsou ale mnohem rozsáhlejší. Důvodem pro slučování jsou prý klesající počty žáků a nedostatek peněz ve školství.   Seznam škol, jichž se slučování dotkne, zatím není známý. Jejich jména padnou nejspíš na březnovém zasedání zastupitelstva. Počet ještě nemusí být definitivní. "Sloučení 36 zařízení do 18 je optimální výsledek. Je ale otázka, v kolika případech se skutečně podaří změnu prosadit," uvedla Hana Poláková ze školského odboru krajského úřadu.   Spekuluje se například o slučování gymnázií v Zastávce u Brna a v Ivančicích na Brněnsku. "Je to jedna z variant, o kterých nás kraj informoval," potvrdil ředitel školy v Zastávce Petr Kroutil.   tmd mol  