 Plzeňský kraj svolal kvůli hrozbě velké vody povodňovou komisi  Zprávu jsme aktualizovali o třetí stupeň v Mži v prvním odstavci a rozšíření vyhlášených druhých stupňů v 5. odstavci.   --------------------    Plzeň 13. ledna (ČTK) - Na třetí stupeň povodňové aktivity stoupla dnes odpoledne v Prádle na jižním Plzeňsku hladina Úslavy, večer na stejný stupeň - ohrožení vzrostla hladina Mže ve Stříbře a v Kočově na Tachovsku. Informují o tom weby Českého hydrometeorologického ústavu a ministerstva zemědělství. Kvůli možné hrozbě dvacetileté vody na Klabavě a Mži svolal Plzeňský kraj povodňovou komisi.   Úhlava v Prádle vystoupala kvůli srážkám, tání sněhu a také kvůli odpouštění plného Žinkovského rybníka, řekl ČTK plzeňský dispečer Povodí Vltavy Jan Bláha. Stále stoupají i hladiny ostatních řek v regionu, zejména jejich horní toky.   Podle hydrologů by měla Klabava kulminovat v noci na pátek a Mže zřejmě v sobotu. Záleží ale na tom, zda bude pokračovat déšť a tání sněhu. Po jednání komise to ČTK řekli hejtman Plzeňského kraje a šéf povodňové komise Milan Chovanec (ČSSD) a šéf odboru životního prostředí Martin Plíhal. Voda by mohla podle informací kraje zasáhnout některé chatové oblasti kolem přehrady Hracholusky na Mži. "Nyní budeme o předpokládaném vývoji a predikci informovat obce s rozšířenou působností, aby postupovaly podle povodňových plánů," řekl Plíhal.   Spolu s hasiči, policií, armádou, záchrannou službou, Povodím Vltavy a hydrometeorology připravil kraj zabezpečení případné krizové situace. Podle hejtmana nehrozí v regionu plošné problémy. Vyhlášení krizového stavu krajští odborníci na krizové řízení nedoporučili. Povodňová komise se sejde v pátek dopoledne. Pokud to bude třeba dřív, tak i v noci.   V regionu už dosáhly druhých povodňových stupňů Klabava v Hrádku u Rokycan, Radbuza v Tasvicích, Úhlava v Tajanově, Úslava ve Ždírci, Skalice v Zadním Poříčí, Úterský potok v Trpístech a Berounka v Plzni.   Podle Bláhy napršelo od půlnoci v kraji v průměru kolem deseti až 20 milimetrů vody, v nejvyšších polohách - na šumavském Špičáku a v Železné Rudě až kolem 30 milimetrů srážek. Hladiny řek budou dál stoupat a dosáhnou druhých a třetích stupňů.   lap vap mol   