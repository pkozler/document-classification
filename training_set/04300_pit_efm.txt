 Intel vykázal loni rekordní hospodářské výsledky  Doplnili jsme ve 4. odstavci údaje o hospodaření za celý rok dodané firmou Intel a upravili zprávu v 1. a 5. odstavci. Změnili jsme titulek a doplnili klíčové slovo 2010.   --------------------    San Francisco 14. ledna (ČTK) - Americký výrobce počítačových čipů Intel Corp. hospodařil v posledním čtvrtletí loňského roku i v celém loňském roce s rekordními hospodářskými výsledky. Čistý zisk společnosti vzrostl ve čtvrtém čtvrtletí o 48 procent na 3,39 miliardy USD (62 miliard Kč). Firmě pomohl růst poptávky po čipech pro servery, který vyrovnal i pokles prodeje čipů pro osobní počítače. Vyplývá to z prohlášení, které společnost zveřejnila v noci na dnešek.   Tržby společnosti stouply o osm procent na 11,46 miliardy USD. Zisk na akcii činil 59 centů a překonal tak odhady analytiků, kteří čekali zisk jen 53 centů na akcii.   Provozní zisk v divizi čipů pro servery vzrostl o 47 procent na 1,43 miliardy USD. V divizi čipů pro stolní počítače a laptopy se zvýšil o osm procent na 3,62 miliardy USD. U čipů pro servery je vyšší zisková marže než u čipů pro osobní počítače.   Za celý rok 2010 se tržby zvýšily o 29 procent na 43,6 miliardy USD. Čistý zisk stoupl o 167 procent na 11,7 miliardy USD a provozní zisk o 179 procent na 15,9 miliardy USD. "Rok 2010 byl nejlepším rokem v historii Intelu. Věříme, že rok 2011 bude v tomto ohledu ještě lepší," dodal v prohlášení generální ředitel společnosti Paul Otellini.   V prvním čtvrtletí se mají tržby pohybovat v rozmezí od 11,1 miliardy do 11,9 miliardy USD, analytici čekají tržby jen 10,8 miliardy USD. Za celý rok 2011 se mají tržby zvýšit z loňských o deset procent.   Intel je největším výrobcem počítačových čipů na světě. Jeho čipy se používají ve zhruba 80 procentech osobních počítačů. Výsledky hospodaření firmy jsou proto mezi analytiky považovány za hlavní ukazatel zdraví širšího technologického sektoru. Hospodaření sice překonalo odhady analytiků, upozornilo však i na problémy, se kterými se nyní potýká odvětví osobních počítačů - výdaje spotřebitelů za osobní počítače jsou stále slabé, zvláště v USA, a ti co kupují elektroniku se spíše zajímají o tablety a chytré telefony, napsala agentura AP.   irl mha  