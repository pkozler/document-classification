 Juniorské hokejistky se zachránily v elitní skupině MS  Stockholm 4. ledna (ČTK) - Mladé české hokejistky si zahrají na mistrovství světa do 18 let i v příštím roce. Rozhodlo o tom jejich vítězství 4:1 nad Japonkami v závěrečném utkání základní skupiny MS ve Stockholmu. Díky tomu skončily Češky třetí v tabulce a o postup do semifinále se utkají s Německem. Naopak Japonsko čeká po třech prohrách série o udržení.   Svěřenkyně kouče Tomáše Výtiska zahájily šampionát na Nový rok debaklem 0:11 s obhájkyněmi stříbra Američankami. V neděli pak ve vyrovnaném utkání podlehly Švédsku 2:3. Nejdůležitější zápas proti asijskému týmu však dnes zvládly na výbornou, dvěma góly k tomu přispěla trenérova dcera Markéta Výtisková.   ohr gi  