 Silničáři v Libereckém kraji varují před namrzajícími mlhami  Liberec 18. ledna (ČTK) - Silničáři v Libereckém kraji varují před mlhami, které snižují viditelnost a mohou namrzat. Hlavně na Jablonecku a Semilsku klesají v nižších polohách teploty pod bod mrazu. Motoristé by proto měli jezdit se zvýšenou opatrností, řekl ČTK hlavní dispečer krajské správy silnic Libereckého kraje Pavel Pospíšil.   Teploty v Libereckém kraji se dnes ráno pohybují od minus tří na Semilsku až do dvou stupňů nad nulou na Liberecku. Hlavní tahy jsou většinou holé a mokré. Na silnicích nižších tříd hlavně v horských oblastech leží zledovatělé zbytky sněhu a místy se tvoří vyjeté koleje a díry.   ivc mol  