 Z britských hitparád mizí rock  --------------------    Ke zpravodajství: FOTO ve Fotobance  ID foto: P200908020008301, P200907050242901   --------------------    Londýn 12. ledna (zpravodaj ČTK) - Je rock mrtvý? Takovou otázku si kladou britští hudební kritici poté, co se ve stovce nejprodávanějších singlů v uplynulém roce v Británii objevily pouze tři rockové tituly.   Podle statistik hudebního časopisu MusicWeek bylo v žebříčku 47 titulů řazených k hip hopu nebo R'n'B, k popu 40 písní a do kategorie dance deset. Rockové skladby jsou v žebříčku pouze tři - první je na 25. místě Don't Stop Believin' z roku 1981 od skupiny Journey, kterou navíc vrátil na výsluní americký televizní seriál Glee. Na prvním místě je Eminemova hip hopová skladba Love the Way You Lie, které se prodalo 854.144 exemplářů, tedy skoro dvakrát tolik než nejúspěšnější rockové písně.   "Je to konec rockové éry..., stejně jako je pryč éra jazzu," řekl známý DJ Paul Gambaccini. "To neznamená, že už nebudou dobří rockoví muzikanti, ale rock jako převládající styl je součástí hudební historie."   Trend potvrzuje i fakt, že v roce 2009 bylo v první stovce 13 rockových singlů a o rok před tím 27. "Rádia hrají kytarovou hudbu méně než kdy před tím a to má zpětně dopad na stav britského rocku vůbec," řekl Jamie Fullerton z hudebního časopisu NME.   Všichni kritici ale nejsou o zániku rocku přesvědčeni a připomínají, že rock odolává pochmurným předpovědím přes 50 let - v 70. letech po nástupu disco vrátil rock do popředí punk, v 80. letech to byla nová vlna, indie kapely a stadiónový rock, zatímco v 90. letech grunge a britpop.   "Tyto věci jsou také otázkou cyklů," řekl Ben Cardew z Music Week. "V poslední době se neobjevily nové skupiny. Posledním velkým rockovým úspěchem byly Arctic Monkeys," dodal.   Paul Stokes z NME se domnívá, že je jen otázkou času, než se v Británii objeví nové velké rockové skupiny. Letos naděje vkládá především do březnového debutového alba skupiny Vaccines i do kapel jako Mona a Yuck.   Rock si také vede mnohem lépe v prodejnosti alb. Loni bylo ze sta nejprodávanějších alb v Británii 27 rockových, tedy prakticky tolik jako v roce 2009. "Pokud se díváme z pohledu prodej alb, tak rock není mrtvý," řekl Tony Wadsworth, šéf organizace BPI sdružující nahrávací společnosti.   Kritici ale připomínají, že prodej alb stále klesá - loni o sedm procent.   Rockeři také ovládají koncertní pódia, otázkou ale je na jak dlouho. Finančně nejúspěšnější šňůru loňského roku za sebou mají Bon Jovi před dalšími veterány AC/DC, U2 a Metallikou. Nicméně Jonu Bon Jovimu je 48 let a většina jeho publika není o moc mladší, napsal list The Daily Telegraph s tím, že to samé platí i o dalších úspěšných rockových kapelách.   ml dr  