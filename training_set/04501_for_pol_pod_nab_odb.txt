 iDnes.cz: Stát se dohodl s církvemi na zmrazení mezd duchovních  Praha 11. ledna (ČTK) - Stát se podle serveru iDnes.cz dohodl s církvemi na zmrazení platů duchovních do roku 2014. Server informuje, že ministr kultury Jiří Besser (za TOP 09) podepíše ve středu se zástupci církví deklaraci, v níž se obě strany zavazují nenavyšovat objem peněz na platy duchovních. Finance budou zmrazeny k říjnu loňského roku.   Pro církve to podle iDnes.cz znamená, že do roku 2014 budou ročně dostávat na platy duchovních více než jednu a čtvrt miliardy korun. Na rozdíl od minulosti tyto peníze ale už stát nebude každoročně navyšovat podle toho, kolik duchovních církve zaměstnávají.   "Budeme moci snadněji hospodařit, protože prostředky budou dopředu známy. Negativem je podvázanost navyšování duchovních. Nedomnívám se ale, že je to záležitost, která by měla mít praktické dopady na věřící," řekl iDnes.cz hlavní ekonom pražského arcibiskupství Karel Štícha.   hš mal  