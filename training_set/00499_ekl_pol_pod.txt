 Ovzduší Jihlavy nejvíc znečišťuje prach, situace se nezhoršuje  Jihlava 27. ledna (ČTK) - Ovzduší v Jihlavě je nejvíc znečišťováno prachem, což je z velké míry způsobováno dopravou. Největší zatížení je kolem dálnice D1 a na křižovatce se silnicí I/38. Kvalitu vzduchu ve městě zhoršují i lokální topeniště na pevná paliva. Podle posledních měření se v posledním roce situace v krajském městě Vysočiny nezhoršila. Radnice ve spolupráci s krajem bude přesto rizikové faktory sledovat i nadále, řekl dnes novinářům primátor Jaroslav Vymazal.   Podle primátora se dlouhodobým měřením ověří účinnost opatření zaměřených na snižování prašnosti, například sázení stromů u silnic a rychlého jarního úklidu. "Je potřeba mít tu zpětnou vazbu," řekl. Výsledky monitoringu ovzduší se podle něj promítnou do chystaných strategických dokumentů města včetně nového územního plánu. Vliv by měla mít na plánování tras nových komunikací i na povolování průmyslových provozů.   Loňská měření prašnosti a oxidu dusnatého vycházela z monitoringu čistoty ovzduší z let 2008 a 2009, kdy byl za největší problém označen prach. Jeho výskyt sice nepřekračuje roční limit, ale denní limity byly v uplynulém roce převýšeny víc než padesátkrát. Měření byla prováděna na dvou automatických stanicích u Základní školy Demnova a v průmyslové zóně u firmy Automotive Lihgting. Větší zátěž byla zjištěna v zóně.   Čistota ovzduší na Vysočině je v celorepublikovém porovnání velice dobrá. Krajská Jihlava ale doplácí na to, že je dopravní křižovatkou, vysvětlil Jiří Kos z krajské hygienické stanice. Prachové částice jsou podle něj rizikové z celé řady důvodů. "Čím jemnější frakce, tím hlouběji může proniknout do organismu," upozornil. Prašnost však netrápí jen Jihlavu. Podle Kosa to je dnes obecný problém.   Loňské měření čistoty ovzduší v Jihlavě stálo přes půl milionu korun. O náklady se podělilo město s krajem. Projekt pokračuje i v tomto roce. Radní kraje Zdeněk Ryšavý uvedl, že podobně jako v Jihlavě by kraj chtěl začít sledovat kvalitu ovzduší na území celé Vysočiny, hlavně ve větších městech. Na studii proveditelnosti už jsou vyčleněny peníze.     vst jpt    