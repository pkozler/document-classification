 Wall Street pokračuje v růstu, čerpá optimismus z dění v eurozóně  New York 12. ledna (ČTK) - Ceny amerických akcií se v první části obchodování zvyšovaly a k růstu jim hodně pomáhaly zprávy z eurozóny. Portugalsku se v první letošní aukci státních dluhopisů podařilo dosáhnout solidních výsledků, včetně nižšího úroku, který bude země za nové úvěry platit. Největší zájem dnes měli investoři o akcie finančních institucí, jejichž vyhlídky se zlepšují.   Ve 12:00 EST (18:00 SEČ) se Dow Jonesův index pohyboval kolem 11.772 bodů a proti předchozímu závěru vykazoval růst o 0,9 procenta. Širší index S&amp;P 500 zpevnil rovněž o 0,9 procenta a nacházel se v blízkosti 1286 bodů, index Nasdaq Composite přidal 0,6 procenta na 2734 bodů.   Portugalsko dnes prodalo dluhopisy s víceletou splatností v celkovém objemu 1,249 miliardy eur (asi 30,5 miliardy Kč). Klíčový desetiletý papír nese průměrný úrok 6,716 procenta, zatímco v minulé srovnatelné aukci loni v listopadu Lisabon prodal desetileté dluhopisy s průměrným úrokem 6,806 procenta. Poptávka přitom byla vysoká.   Bankám pomohla zpráva, podle které by americká banka JPMorgan Chase &amp; Co mohla začít vyplácet roční dividendu 75 centů až jeden dolar na akcii. Šéf banky Jamie Dimon řekl, že s výplatou je možné začít hned, jakmile s plánem banky vysloví souhlas americká centrální banka (Fed). JPMorgan musí nejprve úspěšně absolvovat zátěžové zkoušky.   "Zprávy od JPMorgan do toho procesu začínají přinášet jasno a trhu připomínají, že tyto firmy nakonec budou dobrými plátci dividend. Přispěje to k celkovému posílení důvěry," řekl hlavní analytik ve společnosti North Star Investment Management Eric Kuby. Lepší vyhlídky amerických bank spolu s vývojem v eurozóně tak podle něj růstu akcií teď pomáhají nejvíc.   spr jw  