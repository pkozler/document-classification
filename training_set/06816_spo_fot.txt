 Příbram získala kapitána litevské jednadvacítky Papšyse  Příbram 28. ledna (ČTK) - Fotbalisty Příbram posílil kapitán litevské jednadvacítky Marius Papšys. Talentovaný křídelní záložník uspěl u Litavky na testech a středočeský klub dnes definitivně dotáhl jeho přestup z předešlého působiště Klajpedy.   "Jsem rád, že Marius je naším hráčem. Věřím, že nám pomůže a že se stane pro tým přínosným hráčem," uvedl na webových stránkách Příbrami její ředitel Petr Větrovský.   Papšys je v Příbrami od začátku zimní přípravy. Trenér Roman Nádvorník ho nasadil do všech šesti dosavadních duelů a jeho výkony si pochvaloval. "Na testech nás přesvědčil. Je to hráč, který zapadá do našich plánů a taktiky," podotkl Nádvorník.   Jednadvacetiletý Papšys přichází k Litavce z litevského prvoligového klubu FC Klajpeda, kde byl na podzim se čtyřmi góly nejlepším střelcem mužstva.   Pro Příbram je druhou novou posilou v zimním přípravném období. Již dříve získali Středočeši na půlroční hostování z Baníku Ostrava ofenzivního záložníka Zdeňka Koukala.   pha gi  