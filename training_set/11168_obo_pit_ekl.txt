 Průzkum: Češi jsou líní recyklovat drobné elektrospotřebiče  Praha 12. května (ČTK) - Češi jsou líní odnášet drobné vysloužilé elektrospotřebiče do vzdálenějších sběrných dvorů a raději je vyhazují do popelnic před domem. Průzkum ukázal, že lidé jsou v průměru ochotni například s vyřazeným fénem či holicím strojkem urazit kvůli recyklaci jen 1400 metrů a pro bezmála polovinu lidí je přijatelná vzdálenost pouze 600 metrů. Výsledky průzkumu dnes ČTK poskytla společnost Elektrowin, která má na starost sběr a likvidaci části vysloužilého elektroodpadu.   "Téměř 65 procent obyvatel má sběrný dvůr dále, než jsou ochotni s drobnými elektrozařízeními zajít. Z průzkumu víme, že klesá ochota lidí nosit vysloužilé elektrospotřebiče především na sběrné dvory, které jsou příliš daleko," sdělil dnes ČTK generální ředitel Elektrowinu Roman Tvrzník.   Malá elektrozařízení, jako jsou fény, kulmy, topinkovače, kávovary, vrtačky či holicí strojky, lidé podle Tvrzníka často hází do běžné popelnice, nebo dokonce do kontejneru na plasty. "Naším cílem je proto sběrná místa občanům co nejvíce přiblížit," podotkl.   Sběrnou síť společnosti Elektrowin už nyní tvoří více než 8000 sběrných míst. Kromě sběrných dvorů a prodejen elektra jsou to například i některé školy. Ve více než 4000 malých obcí jsou pak organizovány mobilní svozy odpadů, prostřednictvím kterých lze odevzdat vysloužilá elektrozařízení.   Sběr a likvidaci starého elektroodpadu uvedeného na trh do roku 2005 mají na starost kolektivní systémy, kterých je v Česku zapsáno pět - Asekol, Elektrowin, Retela, Ekolamp a Rema Systém. Pro každou z devíti stanovených skupin historických elektrozařízení může být zapsán jen jeden z kolektivních systémů, jejich provoz je financován z recyklačních poplatků připočítaných k ceně nových elektrospotřebičů.   ČR díky kolektivním systémům splnila svůj závazek daný Evropské unii, že do konce roku 2008 vybere minimálně čtyři kilogramy vysloužilých domácích elektrospotřebičů na obyvatele a rok. Pokud by Česko podmínku nesplnilo, hrozily by mu ze strany EU sankce.   beh dvd  