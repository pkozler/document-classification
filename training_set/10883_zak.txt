 Rozsáhlý požár brněnské tržnice se podařilo lokalizovat  --------------------    Ke zpravodajství: FOTO/aktuality   Doplnili jsme nové informace v celém rozsahu, změnili jsme titulek.   --------------------    Brno 13. ledna (ČTK) - Brněnskou tržnici v Olomoucké ulici večer zachvátil rozsáhlý požár, který zasáhl šest hal. Oheň se podařilo lokalizovat kolem 23:00. Zatím nejsou hlášeni žádní zranění. ČTK to řekl operační důstojník brněnských hasičů. Požár likvidovalo 12 hasičských jednotek, na místě byli i policisté. Kvůli obavám z jedovatých zplodin v ovzduší strážníci varovali občany, aby nevětrali, přivolaní odborníci však už oznámili, že se do vzduchu žádné škodlivé látky nedostaly.   Požár byl nahlášen kolem 20:00, ze dvou hořících hal se oheň postupně rozšířil na šest. "Oheň zasáhl 70 až 80 metrů čtverečních," řekl operační důstojník. Na místě zasahovalo šest jednotek hasičského záchranného sboru a šest jednotek dobrovolných hasičů s 26 hasičskými vozidly.   "Požár už byl lokalizován, ale hasiči budou na místě až do rána, protože je potřeba oheň dohasit a plochu zkontrolovat," uvedl operační důstojník.   K hořící tržnici byli kvůli obavám z možného úniku jedovatých zplodin do ovzduší přivoláni i chemici s pojízdnou laboratoří, v kouři a spalinách však žádné škodlivé látky nenaměřili.   Příčina požáru zatím není známa, podle hasičů ještě nebyla vyčíslena ani škoda na majetku.      vit     