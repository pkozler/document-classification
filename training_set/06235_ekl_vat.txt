 Ke světovým objevům v živočišné říši patří i skákající šváb  Johannesburg 27. května (ČTK) - Nový druh švába, který by mohl být směle nazýván "švábylka" kvůli svým skokům i podobnosti s kobylkou, objevili vědci v Jihoafrické republice, a to přímo v turisty hojně navštěvovaném národním parku. Podle agentury AP jde o jediného známého skákajícího švába na světě.   Šváb Saltoblattella montistabularis, který žije v Národním parku Stolová hora, byl tento týden zařazen mezi nejvýznamnějších deset živočišných objevů roku. Je velký jen jeden centimetr, ale má dlouhé nohy a vyboulené oči.   Na světě je asi 4000 až 5000 druhů švábů, ale Saltoblattella montistabularis (v latině skákající šváb ze Stolové hory) je jediný, který skáče.   Do národního parku Stolová hora se každoročně vypraví na čtyři miliony turistů. A oblast Silvermine, kde šváb žije, leží pouhých deset minut jízdy z centra Kapského Města.   Spoluautor průvodce po hmyzí říši v Jižní Africe profesor zoologie na univerzitě v Kapském Městě Mike Picker upozornil, že tento objev jen dokazuje, jak málo je toho známo o hmyzích a zvířecích druzích na světě vůbec.   Odborníci předpokládají, že na planetě žije na deset milionů druhů, které stále ještě čekají na objevení.   Na  seznamu  deseti druhů označených za objev roku je vedle "švábylky" například houba, která ve tmě světélkuje, jednozubá pijavice či madagaskarský pavouk, který snová až třicetimetrové sítě.   hit mik  