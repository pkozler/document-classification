 V Záhřebu zdemolovali domy, kde spali nic netušící nájemníci  --------------------    Ke zpravodajství: ilustrační FOTO ve Fotobance  ID foto: P201005280303101   --------------------    Záhřeb 25. ledna (ČTK) - Zmatený pracovník záhřebské demoliční firmy o víkendu omylem částečně srovnal se zemí  dům , ve kterém v tu dobu ještě spali obyvatelé. Ti o demolici vůbec nevěděli, píše na svém webu chorvatský list Croatian Times. Poškozeny byly i tři okolní  stavby .   "Nejdříve jsme mysleli, že je to zemětřesení. Ten dělník, který obsluhoval buldozer nás málem zabil. Nemohla jsem se dostat ven dveřmi, můj soused mě musel vytáhnout," popsala nečekané probuzení Božena Hisonová, která se svým manželem Rudolfem dům obývá.   Bagrista přijel na místo v sobotu už v 5:30. Zřejmě ale špatně pochopil zadaný úkol, protože místo strhnutí podpůrné zdi poničil čtyři domy.   "Ten člověk je blázen! Manžel ho upozorňoval, křičel na něj, aby přestal, že jsou v domě lidé. Ten chlap ale jen pokrčil rameny a pokračoval v demolici. Nikdo nám nemůže tvrdit, že to byl omyl," prohlásila Olga Županová, jejíž dům byl rovněž poškozen.   Na podivné okolnosti upozornila také média, která uvedla, že mezi domy nikdy žádná zeď nestála. List Croatian Times připomněl, že domy jsou ve vlastnictví záhřebské radnice a stojí v místě, které je plánováno pro rozšíření nynější ulice.   Firma se za pochybení omluvila a přislíbila, že obyvatele odškodní. Rovněž městská správa se chce s nájemníky vyrovnat.   Podobný případ se na počátku ledna odehrál také v USA. Pittsburská radnice nechala omylem zbourat dům, který krátce předtím za účelem renovace od města koupil místní občan.   zpt dr  