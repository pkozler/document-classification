 Část hradeb v H. Králové bude od září přístupná lidem  Hradec Králové 18. května (ČTK) - Část historických městských hradeb v Hradci Králové bude od září přístupná veřejnosti. Na místě zpustlých hradeb pod Novým Adalbertinem vzniká park s lavičkami, fontánami a altánem. Celkové náklady na opravy překročí 54 milionů korun. ČTK o tom dnes informovala mluvčí hradecké radnice Magdaléna Vlčková.   "Naším přáním je, aby bylo hotovo do Slavností královny Elišky, které se uskuteční počátkem září. Uvidíme, zda se to podaří," uvedl vedoucí investičního odboru hradeckého magistrátu Valentýn Avramov. Hradecká radnice na opravu hradeb získala zhruba 18 milionů korun z evropských dotací.   Po dokončení stavebních prací bude prostor mezi schodištěm Bono publico a Gočárovým schodištěm sloužit jako parčík, na takzvaných jižních terasách se objeví tři kaskádové fontány a napodobenina vodopádu. "Lidé se do odpočinkové zahrady dostanou z Gočárova schodiště Na Kropáčce a z druhé strany ze schodiště Bono publico, kde stavební firma vytvoří vstup," uvedla mluvčí.   Královéhradecká radnice postupně opravuje hradby obepínající historický střed města. Například v roce 2007 dokončila opravu severní části zbytků hradeb, za kterou zaplatila 20 milionů korun. Následně město opravilo schodiště Kozinka v sousedství sídla hejtmanství.   Další části hradeb na opravu dosud čekají. Na konci března se dokonce zřítila část hradeb u Adalbertina. Při pádu zdivo poničilo tři auta na parkovišti, nikdo nebyl zraněn. Radnice místo nechala zajistit bedněním, opravy hradeb v této části města by mohly začít na jaře 2012.   sja snm  