 MfD: Protestní akce lékařů může ohrozit i turnovskou nemocnici  Turnov (Semilsko) 29. ledna (ČTK) - Akce lékařských odborů Děkujeme, odcházíme může mít dopad i na Panochovu nemocnici v Turnově. Žádný z jejích lékařů sice výpověď nepodal, akci se ale chystají podpořit dovolenou nebo i výpovědí přesčasových smluv, píše dnešní liberecká příloha Mladé fronty Dnes (MfD).   Podle ředitele Panochovy nemocnice Martina Hrubého sice nepřišla žádná výpověď, lékaři ale zaslali petici, že akci podpoří dovolenou. Nyní se jejich názor vyostřil a chtějí vypovědět smlouvy o pohotovostních službách.   Nemocnice by v takovém případě musela přejít na dovolenkový režim. "To bude mít extrémní dopad na péči o pacienty, dopad na úhrady od pojišťoven a nemocnice může ekonomicky kleknout," uvedl její ředitel.   Podle lékařky Šárky Diblíkové z interny Panochovy nemocnice v současné době platí, že si lékaři vezmou od 1. března dovolenou nebo náhradní volno. Vypovědět smlouvy o přesčasech nad rámec zákoníků práce mohou 14 dnů před termínem, tedy do poloviny února. "Nepodáme je, pokud budeme mít zaručeno, že nebudeme přebírat pacienty z Jablonce či Liberce. To by se nedalo zvládnout," dodala Diblíková. To ale podle MfD nemusí platit pro lékaře z oddělení ARO, kteří mají názor radikálnější.   V rámci kampaně lékařských odborů podalo před koncem loňského roku v Libereckém kraji výpověď 116 nemocničních lékařů ze zhruba 800. Část z nich ji později stáhla. Problémy by kvůli odchodům lékařů mohla mít zdravotnická zařízení v Liberci, Jablonci nad Nisou a v České Lípě.   jem pba  