 Rybáři v Českém Švýcarsku vypustili 60.000 plůdků lososa  --------------------    Ke zpravodajství: FOTO ve Fotobance   --------------------    Jetřichovice (Děčínsko) 3. května (ČTK) - Do řeky Kamenice a jejích přítoků na území dnes rybáři vypustili 60.000 plůdků lososa obecného, dalších 40.000 vypustili na Českolipsku a Chomutovsku. Oproti předchozím dvěma letům ale byla malých rybek asi polovina, část uhynula ještě v líhni v německém Langburkersdorfu. ČTK to dnes řekl mluvčí Správy národního parku České Švýcarsko Tomáš Salov.   "Rybáři se v dalším roce pokusí nižší počet vypuštěných ryb dohnat," vysvětlil Salov. Lososí plůdky dnes rybáři vypouštěli do Kamenice v okolí Jetřichovic. Malé ryby se v Kamenici zdrží jeden až dva roky, pak se vydají na cestu po proudu Labe do Atlantiku. V oceánu budou žít další dva až tři roky, poté se vrátí zpět, aby se v řece, ze které pocházejí, vytřely.   V Česku projekt Repatriace lososa v povodí Labe začal v roce 1998. V Českém Švýcarsku pro ně správa parku od roku 2000 staví a udržuje rybí přechody na Kamenici.   "Již více než desetiletí se nyní člověk pokouší svou chybu napravit a výsledky se dostavují velice pomalu. Nejdůležitější je nyní nepolevit a v programu pokračovat do doby, než tyto ušlechtilé ryby budou schopny zakládat další generace samy," řekl ředitel Správy NP České Švýcarsko Pavel Benda.   Proto správa parku v roce 2008 zahájila souběžný program Návrat lososů, který je zaměřen na vypouštění odrostlejších rybiček o velikosti sedm až osm centimetrů. Ty se k plůdku vypuštěnému na jaře, který tou dobou bude podobně velký, přidají koncem října. Tyto rybičky si lidé mohou adoptovat pomocí dárcovské SMS a pak si je sami přijet do Českého Švýcarska vypustit. Loni větších ryb vypustili do Kamenice asi 10.000, z nichž 2200 si zakoupili adoptivní rodiče.   Lososi se v Labi a jeho přítocích hodně vyskytovali do roku 1935, kdy skončila stavba střekovských zdymadel v Ústí nad Labem. Zdymadla byla nepřekonatelnou překážkou pro putující ryby. V Labi byl pak podle pamětníků poslední losos uloven v roce 1954. V roce 1998 začali rybáři každoročně vysazovat plůdky lososů do Kamenice, první dospělé jedince, kteří se vrátili, zaznamenali v roce 2002.   van snm  