 Diplomati MAAE přijeli na pozvání do Teheránu  --------------------    Ke zpravodajství: FOTO/aktuality   --------------------    Teherán 15. ledna (ČTK) - Do Teheránu dnes přijeli zástupci Mezinárodní agentury pro atomovou energii (MAAE), které Írán pozval na prohlídku dvou svých jaderných zařízení. Chce tak podle světových agentur zvýšit podporu země před novým kolem jednání o kontroverzním íránském jaderném programu. Pozvání na inspekci odmítla Evropská unie i spojenci Teheránu Rusko a Čína.   Návštěvy se účastní zástupci států "trojky nezúčastněných zemí", skupiny 77, Ligy arabských států, Sýrie, Venezuely a Ománu, řekl podle agentury Fars velvyslanec Íránu u MAAE Alí Soltaníja. Rusko a Čína, dva významní spojenci Íránu, pozvání odmítly.   Skupina si má dnes prohlédnout Arák, kde se buduje těžkovodní reaktor a zřejmě v neděli zařízení na obohacování uranu v Natanzu, napsala agentura AP.   Teherán koncem prosince pozval podle diplomatických zdrojů Rusko, Čínu, Egypt, skupinu nezúčastněných zemí v rámci MAAE, Kubu, členy Ligy arabských států a Maďarsko, které nyní předsedá EU. Spojené státy oficiálně pozvány nebyly.   Nabídka přišla jen několik týdnů předtím, než bude Írán pokračovat v rozhovorech se šesti mocnostmi. Nové kolo rozhovorů mezi Teheránem, stálými členy Rady bezpečnosti OSN a Německem by se mělo podle posledních informací konat 21. a 22. ledna v Istanbulu. Zatím poslední kolo jednání začátkem loňského prosince v Ženevě nepřineslo zásadní výsledky.   "Při návštěvě v Aráku (zhruba 290 kilometrů jihozápadně od Teheránu) představíme dva nové jaderné úspěchy v oblasti medicíny," řekl Alí Akbar Sálehí, prozatímní šéf íránské diplomacie, který je zároveň šéfem íránské organizace pro jadernou energii.   Spojené státy a jejich spojenci podezřívají Írán z tajných plánů na výrobu jaderných zbraní. Teherán to popírá a tvrdí, že jeho jaderný program je výhradně mírový. Napětí zvyšuje i to, že Írán svůj jaderný program rozvíjí v tajnosti a odmítá spolupracovat s MAAE.    ko sd  