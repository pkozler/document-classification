 Místo školky mohou děti chodit i do lesní mateřinky  --------------------    Ke zpravodajství: ilustrační FOTO ve Fotobance; FOTO/aktuality  ID foto:  IF00004916    --------------------    Praha 6. května (ČTK) - S umístěním dítěte do mateřské školy může být problém, rodiče ale mohou pro svého potomka vybrat také lesní mateřinku, předškolní centrum nebo třeba soukromou jazykovou školku. Alternativní péče o předškoláky je sice dostupná převážně ve větších městech, právě zde jsou však klasické školky nejvíce přeplněné. Záleží pak jen na rodičích, jestli pro děti zvolí raději celodenní pobyt v přírodě, péči v domech dětí a mládeže nebo připlatí za privátní jazykovou výuku.   Lesních mateřských školek je v ČR více než dvacet, děti v těchto zařízeních tráví většinu času venku v přírodě. "Zájem je docela velký a čím dál víc roste," potvrdila ČTK Tereza Stárková z dětského klubu Šárynka, provozovaného v sadu v pražské Šárce. Denní program je podobný jako v tradiční školce, děti si hrají, zpívají a malují, to vše na čerstvém vzduchu. Děti totiž podle Stárkové chodí v outdoorovém oblečení, a tudíž jen tak nepromoknou a neprochladnou, v případě velmi špatného počasí se navíc mohou schovat do jurty.   Lesní školky ale zatím nejsou zařazeny do běžné sítě mateřských škol, ministerstvo školství jejich provoz teprve testuje. Proto platí všechny náklady rodiče, celodenní péče pět dní v týdnu může vyjít i na více než 7000 korun.   Další variantou jsou centra pro předškolní děti, které například v Praze fungují už dva roky. Hlavní město jich ve spolupráci s domy dětí a mládeže zřizuje 22, nabízejí dopolední program dětem od tří do šesti let. "Je to jeden ze způsobů, jak pomoci městským částem řešit problémy s nedostatkem míst ve školkách," uvedl náměstek primátora Ivan Kabický.   Děti sem mohou docházet denně nebo jen příležitostně, program pod vedením kvalifikovaných učitelek je zaměřen na pohybový, hudební a výtvarný rozvoj. Rodiče zaplatí za celý měsíc 850 korun, za jednotlivé hlídání pak stokorunu. V ceně však není zahrnuto jídlo, svačiny si děti nosí z domova.   Rodičům, kteří si mohou dovolit připlatit, je pak určena nabídka soukromých školek. Ty se často specializují na výuku cizích jazyků, které děti vstřebávají spolu s jazykem mateřským. "Děti se naučí brát komunikaci v cizím jazyce jako přirozenou," chválí jazykovou výuku od raného věku psycholožka Maxíkovy jazykové školky Šárka Lívancová.   Vysoká cena za školné, které se měsíčně může vyšplhat i na 18.000 korun, prý ale není vždy ukazatelem kvality. Rodiče by si měli zjistit, jestli jsou děti ve třídách po malých skupinkách. "V některých jazykových školkách děti údajně dostávají malé tresty za promluvení na kamaráda v českém jazyce," upozornila také na možné nešvary Lívancová s tím, že děti by neměly mít ve školce strach se jakkoliv vyjádřit.   Počet dětí ve školkách vzrostl od roku 2003 o 15 procent, podle statistik Ústavu pro informace ve vzdělávání jsou nejpřecpanější mateřinky v Praze, středních Čechách a Královéhradeckém kraji. Ačkoliv se města snaží dříve zrušené školky obnovovat, kapacity současnému babyboomu nestačí. Často se tak třeba nedostanou do školky děti, jejichž rodič je doma s mladším potomkem.   Adéla Klimešová pba  