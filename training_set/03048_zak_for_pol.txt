 O místě pohřbu venezuelského exprezidenta rozhodne soud  Miami (USA) 24. ledna (ČTK) - O místě pohřbu bývalého venezuelského prezidenta Carlose Andrése Péreze bude muset rozhodnout americký soud. Pérezova dlouholetá družka Cecilia Matosová totiž trvá na pohřbu na Floridě, kde spolu s někdejší hlavou Venezuely žila. Změnila tak své rozhodnutí z konce roku, kdy se nebránila převozu Pérezových ostatků do Latinské Ameriky. Informovala o tom dnes agentura AP.   Matosová tvrdí, že si Pérez vybral za místo posledního odpočinku jižní Floridu. Ve Venezuele nechtěl být pohřben kvůli tomu, že v čele země stojí autoritativní Hugo Chávez, který se ho v roce 1992 neúspěšně pokusil svrhnout pučem.   Naopak Pérezova legitimní manželka Blanca Rodríguezová-Pérezová trvá na pohřbu ve Venezuele. Argumentuje přitom tím, že se nikdy s Pérezem nerozvedla, takže má právo místo pohřbu určit.   Matosová koncem prosince tvrdila, že návrat do vlasti bude pro Péreze poctou. Později ale změnila názor, a o místě pohřbu tak bude rozhodovat floridský soud.   Pérez prvně stanul v čele Venezuely v letech 1974 až 1979 a stal se velmi oblíbený a uznávaný. Za svého druhého působení v čele státu v letech 1989 až 1993 však nedokázal zlepšit ekonomickou situaci a potlačil lidovou vzpouru za cenu zabití nejméně 300 lidí.   Pérez žil v posledních letech na Floridě a současná venezuelská vláda marně usilovala o jeho vydání. Bývalý prezident 25. prosince zemřel.   str mik  