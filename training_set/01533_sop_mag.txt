 Prvním miminkem v Karlovarském kraji je Terezka ze Sokolovska  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   --------------------    Karlovy Vary 1. ledna (ČTK) - Prvním miminkem v Karlovarském kraji narozeným v roce 2011 je Terezka Hanáková z Kraslic na Sokolovsku. Na svět přišla v porodnici v Ostrově nad Ohří v 10:45. Ostatní tři porodnice v regionu očekávají první letošní novorozeňata až odpoledne, zjistila ČTK.   "Terezka váží 3,1 kilogramu a měří 49 centimetrů, maminka i děcko jsou v pořádku. Šlo o spontánní porod bez komplikací," řekla sestra gynekologicko-porodnického oddělení nemocnice v Ostrově nad Ohří na Karlovarsku. V porodnici se loni narodilo 754 dětí.   "Nově narozené dítě čekáme odpoledne, po 16:00," uvedla sestra ze sokolovské nemocnice, kde se loni narodilo 601 dětí; poslední loňské na Silvestra v 17:50.   V chebské porodnici, kde za loňský rok přivedli na svět 673 dětí, bylo zatím poslední v pátek ve 23:35. Také tam dnes ještě na první letošní porod čekají. "Možná to bude odpoledne, ale musela by to být asi maminka zvenku. Naše maminky se zatím nechystají," uvedla sestra.   V největší porodnici regionu, v Karlových Varech, očekávají prvního letošního novorozence také až po 16:00. Loni se tam narodilo 850 dětí, poslední v loňském roce ve 12:26.   Václav Prokš kš  