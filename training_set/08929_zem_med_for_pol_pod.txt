 Poslanec ČSSD kritizoval Fuksu za klip propagující české vepřové  Praha 5. května (ČTK) - Z exhibování v klipu s názvem Trable s čuníky!, který propaguje české vepřové a zachování chovu tuzemských prasat při levnějších nákladech, dnes ve sněmovně obvinil ministra zemědělství Ivana Fuksu (ODS) poslanec ČSSD Jan Hamáček. Podle něj ministr mrhá penězi místo účinné pomoci chovatelům prasat, kteří jejich chovy snížili za 15 let na polovinu kvůli zahraniční konkurenci.   "Ministr zemědělství je zde od toho, aby našim zemědělcům pomáhal tyto obtíže zvládat. Ne aby za jejich peníze a peníze daňových poplatníků exhiboval v pochybných audiovizuálních experimentech," řekl Hamáček při interpelacích nepřítomnému Fuksovi. Ministr tak bude muset odpovědět písemně na poslancovy dotazy, jaký má video smysl, komu je určeno a kolik jeho pořízení a distribuce stály.   Ministr ve zpola animovaném čtyřminutovém klipu, který je k vidění na serveru  YouTube , varuje před vymizením chovu prasat do roku 2015. Cestu vidí v lepší efektivitě chovu, za příklad dává Dánsko, kde farmáři na odchov pašíka potřebují trojnásobně méně práce než čeští sedláci.   Spot, v němž se obrázky růžových čuníků s českými a evropskými vlajkami střídají s Fuksou v civilním i laboratorním oděvu, si podle  serveru  Česká pozice úřad objednal od společnosti AMI Communications. Klip vrcholí ministrovou výzvou nad talířem českého vepřového k jeho konzumaci, neboť je "dobré a mnohem zdravější, než si myslíte". Server také připomíná, že u talíře je plechovka piva jedné konkrétní české značky.   Tuzemští farmáři likvidují chovy prasat již několik let. Zatímco v roce 2000 jich měli zhruba 3,7 milionu kusů, na konci loňského roku to bylo již jen 1,84 milionu, což odpovídá době po skončení druhé světové války. Zemědělci již několik let upozorňují, že chov prasat je pro ně ztrátový a nemohou cenově konkurovat levným dovozům vepřového z ciziny.   mhm mha  