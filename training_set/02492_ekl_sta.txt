 Zlínská zoo začne letos budovat poslední část etiopské expozice  Zlín 3. ledna (ČTK) - Zlínská zoologická zahrada začne během letošního roku budovat druhou část komplexu Etiopie. Její první etapu otevřela vloni v srpnu. Návštěvníkům nově představí domorodou etiopskou vesnici, těšit se mohou i na nové druhy zvířat. ČTK to dnes řekla mluvčí lešenského areálu Romana Bujáčková.   Etiopie je jedním z největších projektů zahrady v posledních letech. Náklady na jeho první část činily 25,5 milionu korun, z toho evropská dotace byla 20,5 milionu korun. V areálu je největší nerezová voliéra v českých zahradách s africkým ptactvem. Poprvé se v zoo představují skupiny paviánů dželada, damani skalní, ovce somálské a kladivouš africký.   "Na druhou část se nyní zpracovává studie. Poté se připraví projekt. S realizací chceme určitě začít letos. Předpokládáme, že pro návštěvníky bychom ji mohli otevřít při zahájení sezony v roce 2012," upřesnila Bujáčková.   Domorodou etiopskou vesnici bude tvořit osm až devět originálních chýší. Na zakázku pro zlínskou zoo je vyrobili domorodci z etiopského kmene Konso. Doplní je řada etnografických předmětů. Součástí vesničky bude také stylový bar, který nabídne návštěvníkům mimo jiné například etiopskou kávu.   V okolí vyrostou nové expozice pro hyeny, surikaty a antilopy kudu. Chybět nebudou ani ptáci. V nové voliéře najdou domov zoborožci havraní a krkavci bělokrcí, a také bezobratlí živočichové, pravděpodobně zlatohlávci.   Zlínská zoologická zahrada je nejnavštěvovanějším turistickým místem Moravy. Jejími branami každoročně projde téměř půl milionu návštěvníků. Mezi 15 českými zoo jí v návštěvnosti patří třetí místo.   slu snm  