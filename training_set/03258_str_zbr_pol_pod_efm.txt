 SVOS dnes na veletrhu IDET představila obrněný transportér Vega  --------------------    Ke zpravodajství: FOTO/aktuality; AUDIO; VIDEO   --------------------    Brno 10. května (ČTK) - Přeloučská firma SVOS dnes na veletrhu IDET představila nový kolový obrněný transportér Vega. Jeho výhodou oproti konkurenci je vyšší odolnost proti střelám a minová ochrana. Testy také potvrdily vyšší průchodnost terénem. Vozidlo váží 19 tun. Proti konkurenci má být levnější levnější. ČTK to řekli zástupci SVOS.   Vůz je určen pro bojiště, jako jsou Afghánistán a Irák. Vůz zatím existuje ve třech exemplářích. Firma pro ně hledá kupce. Zatím žádný kontrakt uzavřený nemá. "Chceme se orientovat na spřátelené trhy s Českou republikou. Musíme dodržovat licenční podmínky. Chceme vůz nabízet jednotkám NATO. Rádi bychom toto vozidlo dostali do misí OSN," řekl ČTK generální ředitel SVOS Jaroslav Černý. Vegu chce podle něj firma nabízet i do asijských zemí. Vývoj prototypu stál několik desítek milionů korun, firma s ním začala v roce 2007.   Transportér prý díky podvozku Tatra projede s posádkou a 12 vojáky téměř všude, a to po horských stezkách, pouštěmi i bahnem. Vega jezdí na silnici rychlostí až 110 kilometrů v hodině a dojezd má přes 1000 kilometrů. Podvozek vozu odolá výbuchu deseti kilogramů TNT, což je účinek zhruba dvou min, a odolá účinkům protitankových střel díky přídavnému pancéřování a možnosti instalace aktivní a reaktivní ochrany.   Firma Vegu nabízí v několika variantách. "Pokrývají současné potřeby bojových jednotek," uvedl Černý. Podle něj záleží na požadavcích zákazníka a jeho finančních možnostech. Vozidlo je možné využít jako velitelské, spojovací, logistické či zdravotní. Lze v něm přepravovat až čtyři tuny nákladu, což je podle výrobce další výhoda oproti konkurenci.   SVOS působí na trhu od roku 1992, zabývá se hlavně pancéřováním vozidel. Navazuje na vojenský opravárenský podnik, který má v Přelouči dlouholetou tradici. Podnik vyrábí vedle vojenských i civilní vozidla pro ambasády a bezpečnostní složky státu. "Naše vozidla se používají ve všech mírových misích OSN, například v Iráku, kde díky pancéřování zachránila hodně životů," uvedl Černý. Firma je silně proexportní, dodává do Afriky, na Nový Zéland i Blízký východ. Má zhruba 150 zaměstnanců.   vrn mol  