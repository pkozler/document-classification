 Zlínské silničáře stojí zima oproti dřívějšku miliony korun navíc  Zlín 4. ledna (ČTK) - Zlínské silničáře stála zimní údržba vozovek druhé a třetí třídy v prosinci odhadem více než 30 milionů korun. Od října do konce listopadu přitom zaplatili jen poloviční částku. V prosinci musela technika vyjíždět do terénu téměř každý den, vysoká byla i spotřeba posypových materiálů. Silničáři odhadují, že náklady budou srovnatelné s obdobím extrémní zimy 2005/2006, kdy činily téměř 33 milionů korun. ČTK to dnes řekl šéf Ředitelství silnic Zlínského kraje Bronislav Malý.   "Přesné vyhodnocení zimní údržby za měsíc prosinec budeme mít k dispozici až kolem 10. ledna. V tuto chvíli lze pouze konstatovat, že náklady na zimní údržbu za měsíc prosinec budou výrazně překračovat jak listopadovou skutečnost, tak náklady za prosincovou zimní údržbu v několika posledních letech, kdy bylo obvyklé, že první dva zimní měsíce nemívaly souvislou sněhovou pokrývku," uvedl Malý. V prosinci 2006 stála zimní údržba 14 milionů Kč, o rok později 15 milionů, v roce 2008 jedenáct a předloni 18 milionů korun.   Zimní údržba krajských silnic přišla od října do prosince 2009 na 26,7 milionu korun, v roce 2008 to bylo ve stejném období 25,6 milionu, v roce 2007 téměř 34,8 milionu a v roce 2006 dosáhly náklady za zimní údržbu do konce prosince 20,8 milionu korun. Silničáři během zimního období udržují ve Zlínském kraji sjízdnost na 1622 kilometrech silnic druhé a třetí třídy, dalších téměř 126 kilometrů méně důležitých silnic není přes zimu udržováno.   Údržba silnic za celou minulou zimu, tedy od října 2009 do loňského března, stála krajské ředitelství silnic téměř 112 milionů korun.   Škody na silnicích po letošní zimě zřejmě opět půjdou do desítek milionů korun, komunikace jsou zimou poškozené plošně po celém kraji. "V tomto zimním období je zpravidla možné provádět jen opravy takzvanou studenou obalovanou směsí. Poškozené místo se musí nejdříve nahřát a vysušit. Většinou však takto opravená místa nemají dlouhou životnost a v jarním období se musí znovu opravit trvalejšími metodami," přiblížil Malý.   Silničáři nyní přednostně opravují ojedinělé výtluky v jinak neporušeném povrchu vozovky, kde řidiči poškozené místo nemohou očekávat. "Rovněž dbáme na to, aby poškozená místa nebo delší úseky s větším množstvím výtluků byly opatřeny přechodným dopravním značením," dodal Malý s tím, že hlavní opravy silnic začnou až na jaře.   jav snm  