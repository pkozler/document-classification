 Vysoké škola chemicko-technologická rozšířila školní pivovar   Praha 25. ledna (ČTK) - Vysoká škola chemicko-technologická (VŠCHT) dnes spustila provoz ve svém modernizovaném školním pivovaru v pražských Dejvicích. Studenti a pedagogové mají nyní pro výukové a vědecké účely k dispozici minipivovar s kapacitou 120 litrů, kde se vaří školní pivo Lachout. Zařízení budou využívat především studenti Fakulty potravinářské a biochemické technologie, kteří se budou v reálném prostředí učit o procesech a technologiích při výrobě tradičního českého nápoje. ČTK o tom informovala Petra Karnetová z VŠCHT.   "Rozšířili jsme stávající pivovar o dvě varny," uvedla Karnetová s tím, že celé zařízení včetně potrubních rozvodů je vyrobeno z nerezavějící oceli. Při rekonstrukci pivovarské haly, na níž přispělo ministerstvo školství, však zůstalo zachováno i původní zařízení kopírující tradiční pivovarskou technologii.   "Oba pivovary budeme samozřejmě používat v rámci výuky. Zatímco v původním pivovárku měli studenti možnost přehledně sledovat v jednotlivých nádobách postupné fáze výroby piva, nové technologické zařízení je miniaturou dnešních pivovarů," dodal děkan potravinářské fakulty Karel Melzoch. Díky navýšení kapacity pivovaru z 40 na 120 litrů prý budou studenti moci lépe zkoumat procesy při výrově zlatavého moku.   Pivo vyráběné na VŠCHT nese jméno Lachout prý podle lahodné chuti. Při jeho výrobě dělala první profesní krůčky většina českých sládků a odborníků na pivovarnictví, kteří studovali na Vysoké škole chemicko-technologické. "Do budoucna chceme nový pivovar plně automatizovat a vybavit ho počítačovým systémem řízení," uvedl děkan Melzoch.   kli mkv  