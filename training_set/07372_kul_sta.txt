 Nové brněnské muzeum loutek se otevře letos v květnu  Brno 12. ledna (ČTK) - První návštěvníci si prohlédnou nové brněnské muzeum loutek letos v květnu. Právě na první květnový den naplánovalo Divadlo Radost, které spravuje velkou sbírku loutek, slavnostní otevření muzea. Dosud nepřístupná kolekce najde zázemí v přístavbě, která tvarem připomíná loď. ČTK to řekl ředitel Radosti Vlastimil Peška.   Sbírku Radosti tvoří stovky loutek z inscenací, které profesionální soubor zaměřený na loutkohru uvedl v posledním půlstoletí. Jednotlivé exponáty se budou v muzeu obměňovat.   "Počítáme s obměnami loutek v muzeu přibližně v půlročních intervalech. Nebudeme se bránit ani výměnám loutek z jiných sbírek," uvedl Peška. Zajímavé soubory loutek by si muzeum mohlo vypůjčit například v Plzni nebo Chrudimi.   Výstavba muzea loutek, jehož nezvyklá budova ve tvaru lodi spatří chodci v ulici Cejl, je součástí poslední etapy celkové rekonstrukce a dostavby areálu divadla mezi Bratislavskou ulicí a Cejlem. Etapa zahrnuje také opravu ateliérů, zázemí pro kulisy a úpravu dvorany divadla.   Poslední etapa oprav stála 44 milionů korun. "Jde o definitivní dokončení stavby, která začala už v roce 1999," uvedl Peška. Motiv lodi se prolíná celým areálem divadla. Hlavní budova se vstupem z Bratislavské ulice připomíná kapitánský můstek. Lodní palubou se inspirují i některé prvky v interiéru. Při pohledu z ptačí perspektivy má tvar lodi i celý areál mezi Bratislavskou a Cejlem.   Stálá expozice v nové budově naznačí, jak se loutkářské umění v Radosti vyvíjelo od 50. let 20. století do současnosti. Všechny loutky účinkovaly v některých inscenacích. Divadelníci z každé hry archivují dvě nebo tři nejpovedenější loutky. Expozice představí šíři loutkářských technik, použitých materiálů a výtvarného zpracování.   tmd mol  