 Českolipská teplárenská bude domácnostem vracet kolem 1500 Kč  Česká Lípa 25. ledna (ČTK) - Českolipská teplárenská bude za loňský rok vracet domácnostem napojeným na centrální teplo v průměru kolem 1500 korun. Díky výhodnému nákupu zemního plynu, modernizaci soustavy i vyššímu prodeji tepla byly nakonec náklady nižší, než se původně předpokládalo. ČTK to dnes řekl mluvčí teplárny Lukáš Jankovský.   Domácnosti loni platily zálohy kolem 600 korun za gigajoul, po vyúčtování se ukázalo, že skutečné náklady byly zhruba o 45 korun nižší. "Konečná cena pro zákazníky zásobované prostřednictvím domovních předávacích stanic tak je 555 korun za gigajoul," upřesnil předseda představenstva teplárny Tomáš Balcar. Průměrná roční spotřeba českolipských domácností byla v posledním roce necelých 32 gigajoulů, za teplo a teplou vodu tak platily ročně v průměru 17.500 korun.   Českolipská teplárenská zásobuje teplem a teplou užitkovou vodu více než 11.000 domácností ve městech Česká Lípa a Dubá. Dodávky zajišťuje také pro školy, úřady, obchodní centra a další subjekty ve městě. Více než 70 procent města je tak napojeno na centrální vytápění. Tamní systém patří k nejmodernějším v zemi. Jen loni a letos investuje MVV, která je majoritním vlastníkem, do rozvoje systému kolem 200 milionů korun. Takzvaný projekt COGEN II má zajistit výrobu elektrické energie a díky tomu stabilnější ceny tepla.   Českolipská teplárenská byla založena v roce 1996, od ledna 2009 je majoritním vlastníkem MVV Energie CZ, která vlastní 94,99 procenta akcií. Zbylých 5,01 procenta patří městu Česká Lípa. Skupina MVV Energie CZ patří k největším teplárenským skupinám v zemi. Působí v 17 městech země, kde teplem a teplou vodou zásobuje více než 92.000 domácností a na 750 odběratelů z terciární sféry a průmyslu. Ve fiskálním roce 2009/2010 vyrobila skupina 4,9 milionu gigajoulů tepla a uskutečnila zakázky za 2,9 miliardy korun.   ivc sap  