 Na hranici Mexika a USA mají pašeráci drog novou zbraň - katapult  Tucson (USA) 27. ledna (ČTK) - Pašeráci drog snažící se dostat zakázaná narkotika přes mexicko-arizonskou hranici zřejmě testují novou metodu: katapult. Informovaly o tom hlídky národní gardy, jejichž dálkový kontrolní video-systém zaznamenal několik osob připravujících katapult a vrhajících přes hraniční plot balíčky s marihuanou, napsala dnes agentura AP.   Hlídky se poté spojily s mexickými úřady, které do daného místa vyslaly policii, jež "vzdušnou přepravu" drog do Arizony zmařila. Pašeráky se chytit nepodařilo, ale policisté alespoň zabavili zhruba 20 kilogramů marihuany, terénní vůz a katapult.   Spojené státy jsou zřejmě největším trhem pro drogy na světě. Například odebírají zhruba 80 procent kokainu vyrobeného v Kolumbii. Ale do USA dodávají drogy i další země - zejména jihoamerické. A nejde jen o kokain, směřuje tam například marihuana, především mexického původu.   Pašeráci používají k přepravě v zásadě tři trasy - Tichomořím, Karibikem a samozřejmě přes území středoamerických zemí a Mexika. Více než 3000 kilometrů dlouhá společná hranice mezi USA a Mexikem slouží kromě drog i k ilegální přepravě migrantů. Americké úřady alespoň v některých úsecích budují na hranici zábrany v podobě plotu, které mohou být do jisté míry účinné, ale působí problémy v přírodě, konkrétně migrujícím zvířatům.   Ovšem pašeráci jsou poměrně vynalézaví při hledání způsobů, jak dostat drogy na lukrativní trhy. Tradiční jsou "mezkové", osoby, které pod příslibem slušného výdělku v případě úspěchu převážejí většinou leteckou cestou narkotikum v menším množství, obvykle maximálně několik kilogramů. Pro velké množství o váze několika set kilogramů, ale často i několika tun, jsou využívány kamiony, v nichž bývá droga ukrytá pod nejrůznějším zbožím, například mraženými rybami či kávou, to kvůli pátracím psům. Vyskytly se ale i případy zásilek skrytých v nákladu hraček nebo nábytku.   Pro vodní dopravu jsou používány rychlé čluny, ale v minulosti bezpečnostní orgány dokázaly odhalit i speciálně postavené ponorky.   Vzdušná přeprava využívá občas letadel pravidelných linek, jak pro mezky tak pro větší zásilky, častější jsou ale malé letouny, které jsou schopné přistávat na tajných či krátkých drahách v džungli. Neuhlídatelnost celé americko-mexické hranice umožňovala tímto způsobem dopravovat do USA značné množství narkotik a jeden z mexických drogových bossů si takto vysloužil i přezdívku Pán nebes.   hit dk hej  