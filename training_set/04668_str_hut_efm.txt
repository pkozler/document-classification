 Jihomoravské armaturce loni klesl obrat, zisk díky úsporám stoupl  Hodonín 8. května (ČTK) - Obrat Jihomoravské armaturky se podle předběžných hospodářských výsledků loni snížil o 2,6 procenta na 1,054 miliardy korun. Za poklesem je dramatické snížení poptávky v ČR a na Slovensku kvůli doznívání hospodářské krize, které se projevilo ve výrazném utlumení vodohospodářských staveb a projektů v obou státech. Zisk ale firmě díky úsporným opatřením stoupl. Vyplývá to z informací, které Jihomoravská armaturka poskytla ČTK.   Jihomoravské armaturce loni klesly také tržby za prodej vlastních výrobků a služeb, které činí většinu obratu. Podle jednatele společnosti Franka Geyera je příčinou snížení tržeb silná koruna. Firma exportuje 70 až 80 procent své produkce.   Přes pokles tržeb Jihomoravská armaturka loni zvýšila zisk o více než 20 milionů korun na 45,3 milionu korun. V roce 2009 hospodářský výsledek činil 24,7 milionu korun. "Je to důsledek souboru úsporných a racionalizačních opatření včetně zabezpečovacích operací proti silné koruně," uvedl Geyer.   Firmě podle něj pomohlo, že je součástí nadnárodní skupiny VAG Group. Díky tomu se podařilo eliminovat propad poptávky v České a Slovenské republice zakázkami z celého světa. Firma loni i přes úsporná opatření zvýšila počet zaměstnanců z 488 na 510. "Nárůst počtu zaměstnanců měl za cíl posílit obchodní, vývojové a konstrukční oddělení společnosti," uvedl Geyer.    vrn dvd  