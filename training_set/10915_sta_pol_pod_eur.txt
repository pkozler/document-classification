 Rekonstrukce lázní a dostavba bazénu v Liberci začnou za rok  Liberec 6. května (ČTK) - Rekonstrukce městských lázní a dostavba bazénu v Liberci začnou nejdříve za rok. Původně se mělo stavět už letos v létě, obě zakázky ale prověřuje Úřad pro ochranu hospodářské soutěže (ÚOHS), kvůli údajně zmanipulovanému výběrovému řízení a nevýhodným smlouvám. ČTK to dnes řekl vedoucí koordinátor dotací EU libereckého magistrátu Michal Vereščák. I když antimonopolní úřad žádná pochybení nenajde, může se stát, že projekty za půl miliardy korun vůbec zahájeny nebudou. Oba jsou financovány z EU prostřednictvím regionálního operačního programu a bude záležet na regionální radě, zda schválí změnu čerpání dotací.   Obě zakázky byly trnem v oku odvolaného primátora Jana Korytáře (Změna pro Liberec), který odmítl podepsat smlouvy s dodavateli. Své rozhodnutí opíral o dva právní posudky a názor Transparency International ČR, podle nichž Liberci hrozí to, že bude muset vrátit evropské dotace či zaplatit miliony navíc, pokud smlouvy podepíše. Spor byl jedním z důvodů rozpadu liberecké koalice a odvolání Korytáře. Podle posudku, který nechala zpracovat ČSSD jsou smlouvy v pořádku, přesto podaly všechny strany bývalé koalice podnět k antimonopolnímu úřadu, aby smlouvy i zadání zakázek prošetřil. Korytář navíc podal i trestní oznámení.   Dostavba bazénu a revitalizace lázní se připravují už několik let. Liberec by chtěl s evropskými dotacemi vybudovat 25metrový bazén určený hlavně pro školní výuku a tréninky plaveckých oddílů, který ve městě zatím chybí. Součástí přístavby za 116,4 milionu korun má být i věž pro výcvik potápěčů. Bazén by měla dostavět liberecká firma Syner, která vyhrála veřejnou soutěž s nejnižší cenou. Revitalizaci lázní za 299,5 milionu korun by měla zajistit pardubická společnost Chládek a Tintěra. Nevyužitá památkově chráněná budova lázní by měla nabídnout důstojný prostor Oblastní galerii, která potřebuje víc prostoru a lepší depozitáře pro své sbírky, protože sídlí v nevyhovujících prostorách.   Práce na obou projektech měly podle původních plánů začít už letos v červnu. "Stavby ale nemohou začít, dokud antimonopolní úřad nerozhodne," řekl Vereščák. Proto už před týdnem poslal magistrát na ÚOHS žádost o urychlení šetření. Podle předsedy antimonopolního úřadu Petra Rafaje zatím probíhá šetření, správní řízení zahájeno nebylo. Vedení Liberce doufá, že úřad žádná pochybení nenajde, přesto je připraveno i na variantu, že bude nutné vyhlásit nové veřejné soutěže na dodavatele. "Pak by mohly práce začít příští rok v dubnu," dodal Vereščák.   Záležet bude nejen na rozhodnutí antimonopolního úřadu, ale také na výboru regionální rady NUTS Severovýchod, která by měla v červnu schválit změnu harmonogramu čerpání dotací na obě akce. Podle mluvčí rady Evy Jouklové musí být oba projekty dokončeny nejpozději do 30. června roku 2015. "Město musí harmonogram dodržovat. Pokud ho však dodržet nemůže, zažádá o jeho posunutí," řekla ČTK Jouklová. Rozhodování bude ale na výboru, který tvoří vždy po osmi zástupcích z Královéhradeckého, Pardubického a Libereckého kraje. Pokud souhlas nevydají, Liberci hrozí, že o připravených 700 milionů z programu přijde.   ivc vju  