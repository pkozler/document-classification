 Na Zlatých glóbech kraloval snímek The Social Network o Facebooku  --------------------    Ke zpravodajství: FOTO/aktuality; PROFIL; AUDIO   Doplnili jsme podrobnosti.   --------------------    Los Angeles/New York 17. ledna (zpravodaj ČTK) - Nejúspěšnějším filmem letošních prestižních filmových a televizních cen Zlatý glóbus se stal snímek o počátcích sociální sítě Facebook nazvaný The Social Network. Získal čtyři ocenění - za nejlepší film, scénář, režii a hudbu. Naopak favorizovaný film The King’s Speech (Králova řeč) proměnil jenom jednu ze sedmi nominací. Ceny uděluje Asociace zahraničních novinářů v Hollywoodu (HFPA) a považují se za předzvěst Oscarů.   The Social Network se tak po Zlatých glóbech může počítat mezi žhavé favority letošního oscarového klání. Režisér vítězného snímku David Fincher se ale snažil záplavu příjemných zpráv krotit. "Osobně nesu ty báječné reakce, které tento film dosud získal, s nelibostí. Bojím se totiž, že bych na nich začal být závislý. Řekněme tedy, že jsou vážně příjemné," řekl po obdržení ceny za nejlepší režii.     Za stejný snímek získal na ceremoniálu, který se tradičně odehrával v americkém Los Angeles, ocenění za nejlepší scénář Aaron Sorkin, za hudbu pak Atticus Ross a Trent Reznor, vůdčí duch hudebního projektu Nine Inch Nails, jenž má mnoho fanoušků i v Česku.   Zcela na prázdno vyšel na Zlatých glóbech další kandidát na cenu za nejlepší film a velký hit loňského roku Počátek. Další uchazeč, boxerské drama The Fighter (Bojovník) obdrželo dvě ceny. Obě byly za nejlepší herecký výkon ve vedlejší roli. Získali je jeden z nejvíce obsazovaných herců posledních let Christian Bale, který stejně jako jeho kolegyně z filmu a v Česku méně známá herečka Melissa Leová získal cenu poprvé.   Cenu za nejlepší výkon v hlavní ženské roli obdržela Natalie Portmanová za ztvárnění baletky pronásledované paranoidními vizemi v dramatu Černá labuť. Mezi muži ve stejné kategorii uspěl Colin Firth. Získal tak jedinou sošku pro snímek The King's Speech o potížích krále Jiřího VI. s koktáním.   Mezi televizními pořady se nejvíce dařilo muzikálovému seriálu Glee, který získal celkem tři ocenění. Příliš pozadu za ním nezůstalo gangsterské drama Impérium - Mafie v Atlantic City, které získalo dvě sošky. Jednou z nich byla cena za nejlepší herecký výkon v televizním dramatu pro Steva Buscemiho.   Jednu z cen dostala i hollywoodská legenda Al Pacino. Obdržel ji za ztvárnění lékaře nechvalně proslaveného euthanasiemi Jacka Kevorkiana v televizním dramatu Doktor Smrt. Zkrátka přitom na letošních Zlatých glóbech nepřišel ani jeho generační souputník a několikanásobný herecký partner Robert De Niro, jenž od herce Matta Damona převzal cenu Cecila B. DeMilleho za celoživotní dílo.   Letošní udělování Zlatých glóbů zastínilo obvinění členů pořadatelské Asociace zahraničních novinářů v Hollywoodu z korupce. Bývalý tiskový mluvčí HFPA Michael Russel podal u soudu v Los Angeles v pátek žalobu, v níž obviňuje zhruba 90 členů asociace z "neetických a možná nezákonných obchodů" v souvislosti s udělováním těchto cen.    Mnozí porotci, kteří rozhodují o nominacích, prý přijímají od filmových studií, producentů a distributorů dary a úhradu drahých cest. Asociace obvinění odmítla. Letos pořádala již 68. ročník Zlatých glóbů.   Aféru si nenechal ujít jízlivý britský komik Ricky Gervais, který ceremoniál letos uváděl již podruhé. "Popřel" informaci, že se snímek Cizinec, který u kritiků propadl, dostal mezi nominované jenom proto, že asociace chtěla na ceremoniálu mít Jolieovou a Johnyho Deppa. "Přijímali také úplatky," podotkl Gervais na její adresu.   Komik ale podobně jako loni nenechal suchou niť na nikom. "Čeká nás noc plná večírků a nezřízeného pití. Charlie Sheen tomu říká snídaně," řekl hned v úvodu s narážkou na drogové a alkoholové eskapády známého herce. Vtípek na tento vděčný terč publikum složené z těch největších hvězd, jako je Angelina Jolieová, Michael Douglas či Mark Wahlberg, odměnilo bouřlivým smíchem.   U jedné z dalších narážek komika, který má pověst neřízené střely, ale některým přítomným ztuhly tváře. Gervais rozebíral, které filmy se letos neocitly v nominaci. Mimo jiné zmínil snímek I Love You Phillip Morris, kde hrají Jim Carrey a Ewan McGregor.   "Dva heterosexuální v něm herci předstírají, že jsou homosexuálové. Je to pravý opak toho, co dělají dva slavní scientologové," odkázal Gervais na spekulace o orientaci Toma Cruise a Johna Travolty. "S pořadím slov v tomto vtipu mi radili právníci," zachránil pak britský komik situaci, když se ze sálu ozvalo pohoršené mručení. Celkově ale Brit u hollywoodského publika soudě podle reakcí opět bodoval.   fcz tw  