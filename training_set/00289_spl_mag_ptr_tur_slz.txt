 Pražský hrad ovládnou gastronomické festivaly  Praha 27. května (ČTK) - V Královské zahradě Pražského hradu dnes začíná gastronomická přehlídka Prague Food Festival, která potrvá do 29. května. Návštěvníci budou vybírat z delikates exotických i evropských kuchyní, které představí šéfkuchaři zhruba ze čtyř desítek restaurací. Produkci tuzemských vinařů pak nabídne Festival mladých vín, který se ve stejném období koná v malebném prostředí Svatováclavské vinice a Villy Richter.   Mimo pokrmů asijské, orientální, indonéské, thajské, laoské či japonské kuchyně se labužníkům představí belgická, francouzská, italská, ale také krkonošská kuchyně. Součástí programu bude kuchařská i barmanská show, sommeliérský kurz i škola čepování. Nachystané jsou atrakce jako servírování sherry způsobem venenciado, tedy nalévání z výšky. Zastoupena budou piva i vína ze světa i z domácího prostředí.   Za vstupné 400 korun obdrží návštěvníci Prague Food Festivalu balíček deseti "grandů" v ceně 250 korun. Koupit si za to mohou základní ochutnávku. Další festivalová platidla si musejí přikoupit.   Základní vstupné na vinařský festival, který se v prostoru Pražského hradu zaměří zejména na loňskou produkci bílých a růžových vín, je 100 korun na osobu a zahrnuje tři groše po 20 korunách na základní ochutnávku.   ač dr  