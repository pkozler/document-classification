 Microsoft se odklání od Intelu, bude spolupracovat s ARM  --------------------    Ke zpravodajství: FOTO/aktuality   --------------------    Las Vegas 6. ledna (ČTK) - Americký softwarový gigant Microsoft bude při vývoji svého nového operačního systému spolupracovat s britskou firmou ARM, dominantním výrobcem čipů pro "chytré" mobilní telefony a počítačové tablety. Řekl to ve středu šéf Microsoft Steve Ballmer. Microsoft se tak ve snaze získat významnější podíl na prudce expandujícím trhu tabletů začíná odklánět od dosud nerozlučného spojení s Intelem a jeho čipovou technologií.   Tablety založené na nynějším operačním systému Microsoft Windows 7 zatím u zákazníků příliš neuspěly. Ballmer se konkrétně o tabletech téměř nezmínil a místo toho v prezentaci před oficiálním zahájením největší světové výstavy spotřební elektroniky Consumer Electronics Show (CES) v Las Vegas mluvil o většině dalších produktů firmy jako zařízeních pro herní konzolu Xbox nebo chytrých telefonech Windows Phone 7.   Microsoft by měl zřejmě během roku 2012 přijít s novým operačním systémem, pravděpodobně pojmenovaným Windows 8. Jedna z jeho verzí bude kompatibilní s čipy ARM, na nichž je nyní založena většina tabletů.   Ballmer se v typicky temperamentním vystoupení snažil auditorium a investory přesvědčit, že jeho firma si dokáže udržet dominanci i v nové době, kdy se svět počítačových technologií přestává točit kolem osobních počítačů, kde má Microsoft prakticky monopol. "Ať budete teď nebo v budoucnu používat jakékoli zařízení, bude tam Windows. Windows bude všude, na každém typu přístroje, nekompromisně," prohlásil Ballmer.   Investoři a analytici však mají pochyby, zda Microsoft dokáže zachovat čelní pozici svého operačního systému na rozžhaveném trhu tabletů a chytrých telefonů. Trhu tabletů, který loni vytvořila svým iPadem společnost Apple, začíná v nových produktech dominovat systém Android, který internetový gigant Google navrhl původně pro chytré telefony. Příznačné je, že Apple ani Google na letošním CES podle agentury AP mezi vystavovateli nefigurují.   "PC (osobní počítače) nebudou za pět let dominantním řešením s podílem 95 procent," řekl agentuře Reuters analytik firmy IDC Al Hilwa. Podle něj může trajektorie iPadu a zařízení na bázi Androidu vést k mnoha různým formám počítačových a internetových aktivit.   Krok Microsoftu je dalším vítězstvím pro ARM, která také ve středu oznámila alianci s výrobcem grafických čipů Nvidia pro počítače založené na architektuře ARM. Rovněž naznačuje možný rozpad dlouhodobé aliance "Wintel" mezi Windows a Intelem, která byla v éře osobních počítačů dominantním standardem. "Je vysoce symbolické, že duopol Wintel, který byl tak dlouho výborným spojenectvím, se na okrajích začíná třepit," řekl Todd Lowenstein z investičního fondu HighMark Capital Management.   Podle analytiků by pro Microsoft mohlo být roční zpoždění v nástupu na trh operačních systémů tabletů z hlediska dohánění iPadu a systému Android osudné. Výzkumná firma Gartner předpovídá, že trh tabletů do roku 2013 vzroste více než sedminásobně na 150 milionů kusů ročně. Prodej osobních počítačů by měl růst mnohem pozvolnějším tempem kolem 15 procent ročně a v roce 2014 má dosáhnout 610 milionů.   hp vju  