 Policie zadržela druhou část gangu, ukradl věci za 2,6 mil. Kč  Písek 28. ledna (ČTK) - Kriminalisté zadrželi na Písecku další čtyři muže podezřelé z členství v gangu, který více než rok kradl zemědělské stroje, nářadí, motocykly, karavany, hotovost nebo platební karty. Gang, v němž působilo minimálně osm lidí, dohromady způsobil škodu přes 2,6 milionu korun. ČTK o tom informovala policejní mluvčí Štěpánka Valentová.   První část skupiny zadržela policie loni v listopadu. Tři muži a jedna žena byli podezřelí z toho, že v jihočeském a středočeském kraji při čtyřiadvaceti krádežích odcizili věci za více než 2 miliony korun.   Nyní kriminalisté ve spolupráci se zásahovou jednotkou zadrželi na Písecku další čtyři muže v rozmezí od 29 do 38 let. Ti se prý jako součást organizované skupiny vloni vloupali nejméně do deseti objektů, odkud ukradli auta, motocykly, karavany nebo elektrické nářadí za více než 660.000 korun.   rek sap  