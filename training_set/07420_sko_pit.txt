 Žáci se nejčastěji učí u internetu, výuka je ale často nebaví  Praha 26. ledna (ČTK) - Žáci se nejčastěji učí za pomocí internetu a vlastních poznámek, deváťáci používají při přípravě do školy počítač denně. Vyplynulo to z průzkumu společnosti Scio, který se konal v rámci testování znalostí žáků na podzim loňského roku. Výuka ve škole ale děti často nebaví. Podle učitelů přitom školní výsledky nejvíc ovlivňuje lenost a pohodlnost žáků.   Atmosféru výuky a přístup kantorů hodnotí většina dětí pozitivně. Na otázku, zda žáky výuka baví, ale kladně odpovědělo šest dětí z deseti. Učitelé se shodli, že pro jejich svěřence je největší překážkou k lepším známkám vlastní lenost a pohodlnost, s čímž souhlasili i respondenti z řad žáků. Děti prý také někdy mají příliš mnoho zájmů a koníčků, které je odvádějí od studia.   "Více než 80 procent žáků se denně nebo téměř denně věnuje zábavě a komunikaci na počítači, tedy Facebooku, ICQ, hudbě, filmům," uvedli zástupci Scio na dnešní tiskové konferenci. Co se týká učitelů, naprostá většina z nich prý sice ví, co je to Facebook, aktivně ho však využívá jen asi čtvrtina z nich. Podle průzkumu je to prý proto, že se obávají ztráty času a soukromí.   Průzkum zjišťoval i to, co si děti slibují od budoucího povolání. Nejvíc dětí chce, aby je jejich profese jednou bavila. Pětina dětí také očekává, že ve svém zaměstnání bude vydělávat hodně peněz.   Do testování se zapojilo 10.000 žáků 6. tříd a přes 29.000 žáků 9. tříd. Hlavním výstupem bylo srovnání mezi jednotlivými školami. Školy si testování samy platily.   kli mkv  