 Nový dopravní terminál začne v Sokolově naplno sloužit v září  Sokolov 4. května (ČTK) - Nový dopravní terminál v Sokolově, který sloučí autobusové a vlakové nádraží, bude včetně odbavovací haly dokončen v září. Zatímco plochu autobusového nádraží už stavbaři dokončují, rekonstrukce budovy, kterou od Českých drah koupilo město, bude ještě několik měsíců trvat, řekl dnes novinářům místostarosta Karel Jakobec (ODS).   "Veškeré práce probíhají podle plánu. Lhůta na dokončení stavby je na konci srpna. My bychom ale byli rádi, pokud by se budoucí provozovatel haly, Autobusy Karlovy Vary, nastěhovaly o něco dříve, aby se vše vyzkoušelo ještě před tím, než začne nový školní rok," uvedl Jakobec.   Investorem dopravního terminálu je Karlovarský kraj. Jeho stavba za 110 milionů korun začala loni v březnu a podle prvních plánů měl být dokončen do konce roku. Jenže dodatečné úpravy projektu, zejména možnost využít pro odbavování cestujících část budovy vlakového nádraží, termín dokončení posunuly.   "Naším zájmem bylo, aby si cestující mohli koupit jízdenky jak na autobus, MHD i na vlak," uvedl Jakobec. Město proto využilo nabídky a část nádraží od ČD koupilo za 2,5 milionu korun. "Máme informace o tom, že České dráhy během letošního roku také zrekonstruují svou část nádraží. Není ale jisté, jestli to bude hned v návaznosti na dokončený terminál, nebo o trochu později," doplnil Jakobec.   Na ploše autobusového nádraží zbývá dokončit už poslední úpravy. Na začátku května se tam už vrátily i zastávky MHD.   Současné autobusové nádraží, které leží vedle sportovní haly, se stane po dokončení terminálu parkovištěm. Podle Jakobce tak ulehčí přetíženým parkovištím v okolí, a to i přes to, že součástí nového dopravního terminálu je i nové parkoviště u vlakového nádraží.   Pavel Peňás snm  