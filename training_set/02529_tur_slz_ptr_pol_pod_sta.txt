 Náchod začal s opravou prameníku známé minerální vody Ida  Náchod 23. května (ČTK) - Radnice v Náchodě začala s opravou objektu s pramenem známé minerální vody Ida. Investici do opravy objektu v podobě kapličky a do technologie čerpání město odhaduje na asi 800.000 korun. ČTK o tom dnes informovala mluvčí radnice Nina Adlof. V současné době kyselka vytéká z několika trubek volně do řeky Metuje, kde si ji lidé k pití nabírají.   Zchátralý prameník běloveské kyselky Ida stojí na okraji lázní, které zanikly v 90. letech minulého století. Stojí na pozemku majitelů lázeňského areálu. S nimi město podepsalo smlouvu o bezplatné půjčce nemovitostí prameníku na dobu 20 let.   Podle mluvčí je mezi náchodskými občany o opravu kapličky veliký zájem. "Svědčí o tom i to, že řada místních řemeslníků nebo firem nabízí provedení některých stavebních prací zdarma, případně pouze za cenu použitého materiálu," uvedla.   Město věří, že oprava prameníku by mohla být prvním krokem k možné budoucí obnově běloveských lázní. O obnovu lázní se snaží náchodská radnice již mnoho let, ale zatím žádné jednání s potenciálními investory ke konkrétnímu výsledku nevedlo.   Původní běloveskou stáčírnu kyselky Ida koupil podle informací ČTK v dražbě v roce 1991 za 110 milionů korun Antonín Moravec, jehož jméno je spojeno s krachem Kreditní a průmyslové banky Plzeň. Do prosince 2000 stáčírnu provozovala společnost s ručením omezeným Aqua Ida, jejímiž majiteli podle obchodního rejstříku byli příbuzní Moravce. Po krachu Aqua Idy v prosinci 2000 výrobu na krátkou dobu obnovila v lednu 2001 firma Nealko Karviná.   ry mol   