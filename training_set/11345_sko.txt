 Učňům už také začaly jednotné zkoušky, jsou levnější než maturity  Praha 1. června (ČTK) - Jednotné závěrečné zkoušky dnes začaly také na učilištích, na rozdíl od maturit ale fungují elektronicky a jsou nepoměrně levnější. Pro učiliště také nejsou jednotné zkoušky povinné, tři čtvrtiny k nim ale přistupují dobrovolně. ČTK o tom informovala Zoja Franklová z Národního ústavu odborného vzdělávání (NÚOV), který závěrečné zkoušky organizuje.   Jednotné zkoušky začíná ode dneška skládat 68 procent učňů v tříletých oborech a zhruba čtvrtina v oborech pro žáky se speciálními vzdělávacími potřebami. "Hodně nás těší, že se k nové závěrečné zkoušce přidává tolik škol, ačkoli je k tomu nikdo nenutí. Školy zřejmě oceňují zpětnou vazbu, kterou díky použití jednotného zadání získávají," myslí si Dana Kočková z NÚOV, která organizaci zkoušek řídí.   Zadání zkoušek k jednotlivým oborům si ředitel školy pod svým heslem stáhne v informačním systému projektu, ředitel je pak také zodpovědný za utajení témat. I učňovská zkouška se skládá z písemné a ústní části, navíc mají ještě praktickou část, kdy předvedou, co se za roky ve škole naučili. Například budoucí kuchař-číšník tak musí při zkoušce uvařit, prostřít slavnostní tabuli, okomentovat ji v cizím jazyce a vypracovat odbornou písemnou práci.   Zkoušky se zavádějí postupně od loňského roku, do roku 2012 přijde projekt na 100 milionů korun. Naproti tomu státní maturity spolkly za 14 let příprav už 680 milionů korun.   Zadání zkušebních otázek připravovali kantoři z učilišť spolu s odborníky z praxe, takže zkouška ověřuje opravdu to, co pak podniky po absolventech požadují. Na zavedení zkoušek přispěl Evropský sociální fond, od roku 2014 by mohly začít být jednotné závěrečné zkoušky pro školy povinné.   Zatímco na učilištích fungují nové zkoušky bez větších problémů, u letos spuštěných státních maturit je to jinak. Jejich zavedení provázely protesty studentů a generálka za 120 milionů korun. Testy rozvážela do škol v zapečetěných krabicích přísně střežená auta. Písemná část maturit odstartovala tento týden, vždy ještě téhož dne večer unikla zadání na internet. Centrum pro přípravu maturit Cermat zvažuje podání trestních oznámení, odhaduje se, že nové zkoušky dospělosti si na podzim zopakuje pětina studentů.   kli mkv  