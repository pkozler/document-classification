 Čeští Vietnamci si dnes zvolí svou miss  --------------------    Ke zpravodajství: FOTO ve Fotobance   --------------------    Praha 28. ledna (ČTK) - Nejkrásnější dívku ze svého středu dnes budou v Praze volit čeští Vietnamci. O titul Miss Vietnam ČR se bude ucházet dvanáctka kandidátek, které projdou sítem několika disciplín. Již druhý ročník volby vietnamské královny krásy bude hostit restaurace Dong Do v areálu tržnice Sapa.   Dvanáct studentek středních odborných škol, gymnázií a vysokých škol ve věku od 17 do 22 let se bude snažit zaujmout porotu i diváky v pěti disciplínách. Bude mezi nimi promenáda v tradičním kroji "Ao Dai", ve večerních šatech a plavkách. Chybět nebude ani talentová disciplína a interview ve vietnamštině a češtině.     Slavnostní večer začne v 19:00; jméno vítězky by mělo být oznámeno kolem 22:30. Moderátorem akce bude Jakub Železný. Část výtěžku slavnostního večera poputuje na pomoc postiženým nebezpečnými dioxiny ve Vietnamu. Nová miss se pokusí navázat na úspěchy loňské miss - tehdy osmnáctileté studentky z Prahy Nguyen Mai Anh, které se podařilo výrazně uspět i v evropské a světové verzi této soutěže krásy.   phg kš  