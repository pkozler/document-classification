 Vltava a Volyňka na jihu Čech dosáhly povodňové aktivy  --------------------    Ke zpravodajství: AUDIO   --------------------    České Budějovice 7. ledna (ČTK) - Měřící stanice na Vltavě ve Spolí a na Volyňce u Sudslavic na jihu Čech zaznamenaly dnes stupně povodňové aktivity. Vltava ve čtvrtek dosáhla dokonce druhého stupně. Dnes už ale hladiny opět klesají k normálu. Podle hydrologů zvýšení hladin řek nezpůsobil déšť a rychlé tání sněhu, ale ledové kry, jejichž bariéra občas vzedme hladinu. Nikde nejsou ohrožena lidská obydlí.   "Zásoby vody ve sněhu v jižních Čechách v nižších polohách nejsou vysoké, vlivem oteplení a dešťových srážek dochází k velmi pomalému a postupnému odtávání sněhu hlavně v nižších a středních polohách. Na horách se sníh zatím pouze slehává, nedochází k výraznému zvětšování průtoku v řekách," řekla ČTK hydroložka Kateřina Štěrbová. Na Českobudějovicku aktuálně leží pouhý centimetr sněhu, na Churáňově hlásí meteorologická stanice 45 centimetrů.   Meteorologové předpokládají oblačno s deštěm a teplotami nad nulou i v sobotu. Hladiny sledovaných toků nejen na jihu Čech jsou převážně setrvalé, místy jsou ovlivněny ledovými jevy. Průměrné průtoky jsou nejčastěji mezi 80 až 160 procenty dlouhodobého lednového normálu. V sobotu očekávají hydrologové vlivem srážek a tání sněhu mírné vzestupy. Vzduté hladiny mohou jen ojediněle dosáhnout stupňů povodňové aktivity.   mi sap  