 První letošní premiérou Horáckého divadla bude Mam'zelle Nitouche  Jihlava 25. ledna (ČTK) - První letošní premiérou Horáckého divadla v Jihlavě bude francouzská opereta Mam'zelle Nitouche. V hlavní mužské dvojroli Célestina a Floridora se představí Petr Soumar. Rozpustilou chovanku kláštera U vlaštoviček Denisu alias Mam'zelle Nitouche sehraje Barbora Mošnová. Od populárního titulu si divadlo slibuje dobrou diváckou návštěvnost, řekla novinářům dramaturgyně Marie Procházková.   Hostující režisér Milan Schejbal si vybral úpravu a překlad známého prvorepublikového divadelníka a filmového herce Oldřicha Nového. "Mam'zelle Nitouche patří k těm operetám, které jsou činoherním souborem zvládnutelné, pokud mají herečku pro part Nitušky, který je na hranici opery," řekl režisér. "Pro mně je to první setkání s operetou a dává mi to zabrat," potvrdila pěveckou náročnost role Barbora Mošnová.   Vtipná konfrontace tří rozdílných světů, kláštera, divadla a kasáren, měla světovou premiéru v Paříži v roce 1883. O sedm let později se s ní seznámilo i české obecenstvo. Autorem hudby je Florimond Ronger, jenž žil v letech 1825 až 1892 a po většinu života nesl pseudonym Hervé. Libreto je dílem Alberta Millauda a Henriho Meilhaca.   Do Jihlavy se Mam'zelle Nitouche vrací po třech desetiletích. Hudebního nastudování se ujal Lubomír Šrubař. Premiéra se uskuteční tuto sobotu, představení začne v 19:00.   V závěru minulého roku byla na velké scéně Horáckého divadla uvedena hra Yasminy Rezy Bůh masakru. Na své malé scéně byla poslední loňskou premiérou hra českého dramatika Pavla Kohouta Ubohý vrah. Na obou divadelních scénách se loni odehrálo 220 představení. Podívat se na ně přišlo téměř 57.000 diváků.   vst snm  