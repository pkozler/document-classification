 V olomoucké průmyslové zóně se usídlí společnosti Napko a Trystom  Olomouc 13. ledna (ČTK) - V olomoucké městské průmyslové zóně Šlechtitelů se zřejmě usídlí společnosti Napko a Trystom. První z nich se zabývá mimo jiné stavební činností, druhá vývojem a prodejem zdravotnické techniky. Obě firmy jsou z Olomouce a potřebují nové prostory pro svůj další rozvoj. Díky tomu by mohly rozšířit počet svých zaměstnanců, řekl ČTK primátor Martin Novotný (ODS).   Společnost Napko nyní sídlí v olomoucké městské části Nedvězí. "Tato společnost se dlouhodobě věnuje vývoji, výrobě a obchodu, který souvisí s výstavbou mostů. Působí v celé Evropě. V novém sídle chce realizovat dílčí výrobu spojenou s výstavbou mostů," uvedl primátor.   Doplnil, že v městské průmyslové zóně Šlechtitelů by firma měla získat pozemek o rozloze asi 3000 metrů čtverečních. Díky rozšíření výroby počítá s postupným navýšením počtu pracovníků ze stávajících 15 na zhruba 25 až 30 lidí.   Firma Trystom, která se zabývá vývojem a výrobou přístrojové, laboratorní a zdravotnické techniky, má sídlo v již dříve opravených bývalých sovětských obchodech v olomoucké Pasteurově ulici. Stávající prostory společnosti již nevyhovují a neumožňují její další rozvoj.   Společnost město požádala o 5000 až 7000 metrů čtverečních v průmyslové zóně. "Vedení firmy je na základě aktuálního vývoje přesvědčeno, že je schopno do roku 2017 současnou velikost společnosti zaměstnávající 23 lidí zdvojnásobit na zhruba 45 až 50 pracovníků," řekl Novotný.   Radnice už dříve schválila žádosti více než desítce firem, které projevily zájem o koupi pozemků v průmyslové zóně Šlechtitelů. Areál pro investory, který má rozlohu zhruba 17 hektarů, radnice dokončila na podzim 2006 a už nyní jsou pozemky v něm téměř rozebrané. Druhá městská průmyslová zóna Keplerova je zaplněná zcela.   orv sap  