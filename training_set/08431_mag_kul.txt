 Nejvíce nominací Cen Anděl 2010 získala skupina Nightwork  --------------------    Ke zpravodajství: AUDIO; FOTO ve Fotobance  ID foto: P201004170646401, F201004180053901   --------------------    Praha 24. ledna (ČTK) - Nejvíce nominací jubilejních 20. Cen Anděl za rok 2010 získala skupina Nightwork, kterou členové Akademie populární hudby nominovali v kategoriích skupina roku, album roku, skladba roku a videoklip roku. Tři nominace získal písničkář Xindl X, po dvou mají Toxique, David Koller a Hana Hegerová. Letošní ročník Cen Anděl 2010 bude vyhlášen 23. února v pražské Incheba Aréně v přímém přenosu České televize. Novinářům to dnes řekl prezident pořádající společnosti Lawron Music Lešek Wronka.   Po jedné nominaci získali skupina Kryštof (skupina roku), Petr Muk (zpěvák roku), Lucie Bílá a Lucie Vondráčková (zpěvačka roku), skupiny Embassy a Republic of two a Martin Chodúr v kategorii objev roku a zpěvačka Debbi v kategorii skladba roku.   Moderátory večera budou loňští vítězové Tomáš Klus a Ewa Farna, kteří letos nevydali nové album, a proto nemohou být mezi nominovanými. "Budu spolupracovat se scenáristou, ale veškeré informace si chci zjišťovat sám a mít jistotu toho, proč to říkám," řekl ČTK Tomáš Klus.   Hlasování akademiků je dvoukolové. V prvním kole přes tři čtvrtiny ze 112 akademiků vybrali nominované umělce, vítěze určí stejně jako loni hlasování akademiků v přímém přenosu. Všední den pro vyhlášení výsledků vybrali pořadatelé podle Wronky vzhledem k zaneprázdněnosti umělců o víkendech.   Jubilejní, dvacátý ročník mimo jiné nabídne mimořádný televizní pořad s názvem Ceny Anděl dvacetiletí, který naváže na přímý přenos udílení cen. Při ceremoniálu Ceny Anděl dvacetiletí budou vyhlášeni nejlepší interpreti posledního dvacetiletí a nejlepší tuzemské album vydané během posledních dvaceti let.   Vedle zmíněných kategorií bude uveden nový člen tradiční Síně slávy a pořadatelé vyhlásí nejprodávanější album roku 2010.   Součástí Cen Anděl budou i žánrové kategorie, v nichž hlasují odborní porotci. Záznam z předávání těchto cen uvede ČT2 25. února.   Loňské Ceny Anděl ovládla mladá třinecká kapela Charlie Straight. Stala se objevem roku, získala sošku za album roku i videoklip roku. Zpěvákem roku byl Tomáš Klus, nejlepší zpěvačkou byla zvolena Ewa Farna a skupinou roku Monkey Business. Do Síně slávy byla uvedena ostravská zpěvačka Marie Rottrová.   Skupina Monkey Business ještě získala Anděla za nahrávku Twilight Of Jesters. Zpěvačka Aneta Langerová vyhrála kategorii skladba roku s písní V bezvětří. Ocenění si odnesl i Jaromír Nohavica, jehož album V Lucerně se stalo nejprodávanější deskou roku 2009.   Roman Jireš kš    