 Prostějov nechá opravit prostor před vlakovým nádražím  Prostějov 23. května (ČTK) - Prostějovská radnice nechá v následujících měsících opravit prostor před vlakovým nádražím, který je léta ve špatném stavu. Rekonstrukce se dočkají například komunikace a chodníky před železniční stanicí. Investice si vyžádá podle předběžných odhadů 17 milionů korun, většinu nákladů uhradí evropská dotace. ČTK to dnes řekla mluvčí radnice Jana Gáborová.   Rekonstrukce, která se dotkne Sladkovského a Martinákovy ulice, začne v polovině příštího týdne. Hotová by měla být nejpozději na konci září. "Stavební práce se budou týkat rekonstrukce komunikace, chodníků, veřejného osvětlení a výměny stávajícího mobiliáře. Nově zde vzniknou autobusové zálivy a cyklostezka," uvedl vedoucí odboru rozvoje a investic radnice Antonín Zajíček.   Opravy si vyžádají podle něj uzavírku komunikace, která potrvá od 1. června do konce srpna. "Lze očekávat, že v průběhu prací bude muset být omezen jak příjezd, tak i přístup k jednotlivým nemovitostem," řekl Zajíček.   Radnice nechá prostor před nádražím opravit s pomocí dotace z evropského regionálního operačního fondu. Příspěvek může činit až 14 milionů korun.   orv snm  