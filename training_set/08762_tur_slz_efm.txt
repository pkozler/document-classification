 Loňské hospodářské výsledky Čedoku poznamenala recese  Praha 24. června (ČTK) - Hospodářské výsledky Čedoku za loňský rok negativně ovlivnila hospodářská recese. Tržby společnosti se meziročně snížily o dvě procenta na 3,2 miliardy korun a zisk před zdaněním v porovnání s rokem 2009 klesl trojnásobně na 14 milionů korun. Hospodářské výsledky za rok 2010 dnes schválila valná hromada společnosti.   Během pokračující globální hospodářské krize nastal znatelný pokles poptávky po službách cestovních kanceláří, uvedl ředitel marketingu společnosti Tomáš Brejcha. CK v loňském roce navíc významně investovala například do informačních technologií spojených s internetovým prodejem zájezdů a obnovou autokarové flotily, doplnil Brejcha.   Globální recese a s ní spojená krize v cestovním ruchu zasáhla i ostatní české cestovní kanceláře. Jeden z největších konkurentů Čedoku, Cestovní kancelář Fischer, v loňském roce zaznamenal snížení zisku o polovinu na 43 milionů korun. Společnosti rovněž poklesly tržby z 2,58 miliardy na 2,13 miliardy korun.   Čedok je nejstarší tuzemskou cestovní kanceláří. Na českém trhu působí od roku 1920 a v současné době je ve vlastnictví americké společnosti ODIEN Group. Čedok má v tuzemsku přes 430 zaměstnanců a nabízí zájezdy do více než 50 zemí světa. Cestovní kancelář hospodaří jedenáctým rokem v řadě se ziskem.   cfr mha  