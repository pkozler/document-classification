 Automobilka Audi loni zvýšila prodej o 15 procent na nový rekord  Las Vegas 7. ledna (ČTK) - Německý výrobce luxusních automobilů Audi loni zvýšil prodej o zhruba 15 procent na rekordních 1,092 milionu vozů. Uvedl to generální ředitel společnosti Rupert Stadler na okraji největší světové výstavy spotřební elektroniky Consumer Electronics Show (CES) v Las Vegas. Audi patří stejně jako česká Škoda Auto do skupiny Volkswagen.   Loňský odbyt Audi překonal podnikovou prognózu, která počítala s prodejem 1,08 milionu vozů. "Je to mimořádně hezký výsledek," prohlásil Stadler. Automobilka Audi by za loňský rok měla podle agentury DPA vykázat rovněž rekordní tržby a zisky.   V prvních třech čtvrtletích loňského roku firma téměř zdvojnásobila provozní zisk na rekordních 2,3 miliardy eur (zhruba 57 miliard Kč) z 1,2 miliardy eur před rokem. Tržby v tomto období stouply téměř o pětinu na 26 miliard eur.   Mateřská společnost Volkswagen je největší automobilkou v Evropě a do roku 2018 se chce stát největším výrobcem automobilů na světě. Škoda Auto tento týden oznámila, že loni zvýšila prodej o 11,5 procenta na rekordních 762.600 aut.   pmh dvd        