 Lipensko turistům nabídne kartu hosta plnou slev  České Budějovice 1. června (ČTK) - Přilákat turisty na Lipensko a zatraktivnit tuto oblast je cílem speciální karty hosta Lipno card. Díky ní turisté získají řadu slev na nejrůznější služby nebo vstupy do muzeí a památek. Kartu si mohou turisté pořídit ode dneška a platí do 31. října. Některá ubytovací zařízení budou karty dávat svým hostům zdarma, řekl dnes novinářům manažer projektu Jan Jareš.   Ke kartě turisté dostanou brožuru s přehledem nabízených slev a informacemi o zážitcích, které mohou vyzkoušet. V brožuře je více než 70 nabídek. Slevy se pohybují od deseti procent. U některých služeb je možné čerpat slevu opakovaně, jinde jen jednou. Karta je vybavena čárovým kódem a identifikačním číslem, které si poskytovatel slevy pomocí elektronické čtečky zaznamená. Získá tak přehled o tom, jak jsou jeho služby využívané, poznamenal Jareš.   Podle něj je Lipensko první v Česku, které tuto kartu hosta nabízí. Při její tvorbě se inspirovali v zahraničí, kde takové karty fungují a turisté si je žádají.   Karta stojí 149 korun, pro dítě od šesti do 15 let 99 korun. Senioři, studenti a zdravotně postižení ji pořídí za 129 korun. Koupit ji bude možné v infocentrech na Lipensku a různých jihočeských městech. Pokud by lidé vyčerpali všechny nabízené služby, pak by ušetřili 3500 korun, doplnil Jareš. Informace o kartě najdou zájemci na  www.lipnocard.cz . Bude připravena také anglická verze webových stránek i brožury s nabídkami aktivit.   kpe hj  