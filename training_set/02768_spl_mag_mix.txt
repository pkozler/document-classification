 Na řeku Úpu vyrazí při červnovém Úpění nejroztodivnější plavidla  --------------------    Ke zpravodajství: FOTO ve Fotobance  ID foto:  P200806140446101 ,  P200806140445801 ,  P200806140446201    --------------------    Havlovice (Trutnovsko) 9. května (ČTK) - Hladinu řeky Úpy 11. června v pravé poledne rozčeří nejroztodivnější plavidla, jež se svými posádkami vyplují na 29. ročník akce Úpění na Úpě. Plavení po řece Úpě, jehož historie sahá do roku 1975, se uskuteční za každého počasí a stavu vody v řece. ČTK o tom dnes informovali pořadatelé akce.   Plavba odstartuje tradičně u Šiškovenského mostu v Havlovicích, lodě následně překonají zhruba 11 kilometrů dlouhou trasu, na které je čeká například Viktorčin splav v Ratibořicích. Plavba končí u splavu ve Zlíči.   Pořadatelé zájemcům doporučují použít plavidla vlastní výroby, průmyslové vyrobené lodě mohou vyplout jen po patřičných úpravách v duchu akce. Podmínkou účasti je nepoužít na nosné části lodí polystyren, členové posádek musí být starší 15 let.   Splutí peřejí Úpy láká tradičně desítky plavidel, například vloni dorazilo se zhruba třemi desítkami plavidel do vln řeky 90 nadšenců. Na hladině se objevily například hrobníci s hrobkou, obří stonožka či plující pódium s baletkami tančícími Labutí jezero.   Poprvé se Úpění na Úpě konalo v roce 1975, kdy nadšenci sjeli řeku Úpu na nafukovacích matracích, v dalších letech se počet plavců zvyšoval, dosavadní rekord činí 76 posádek s 230 plavci. Během minulého režimu byla tradice na několik let přerušena. Více o akci je možné najít na  www.upeni.cz .   sja jnd  