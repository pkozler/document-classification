 Dodavatelé autodílů v Liberci chystají rozšíření výroby  Liberec 2. června (ČTK) - Dodavatelé autodílů Liplastec a Denso Air Systems chystají rozšíření svých výrobních závodů v liberecké průmyslové zóně Jih. Práce na obou stavbách by měly začít ještě letos a už na konci příštího roku by tam práci mohly najít desítky lidí. ČTK to dnes zjistila v databázi EIA. Oba japonští výrobci jsou dodavateli komponentů pro společnost Denso Manufacturing, která vyrábí klimatizace a topení pro osobní automobily.   Liplastec vyrábí plastové díly pro klimatizace. Ve svém areálu chce postavit novou halu, kam bude možné umístit dalších 16 vstřikovacích lisů. Kapacita výroby by se tak měla zvýšit zhruba o polovinu. "Počet pracovníků se z dnešních 152 výhledově zvýší až o 49 zaměstnanců," uvádí se v záměru. V roce 2014 by měl závod zpracovávat ročně až 4300 tun plastů.   Denso Air Systems vyrábí pro sesterskou společnost Denso Manufacturing hliníkové, trubky a další hliníkové díly. I tady počítají s výstavbou další výrobní haly, která by umožnila zvýšit objem výroby v budoucnu až o 70 procent. Kolik pracovních míst by to mohlo přinést záměr neuvádí, firma ale zaměstnávala v loňském roce 235 pracovníků.   Liberecká průmyslová zóna Jih je největší průmyslovou zónou v kraji. Podnikají v ní dvě desítky firem, které dohromady zaměstnávají více než 4000 pracovníků. Největší firmou je Denso Manufacturing s 1500 zaměstnanci a více než šestimiliardovým obratem. Nabídka práce v průmyslové zóně výrazně ovlivňuje na trhu práce na Liberecku, kde bylo v dubnu bez práce bezmála 9000 lidí a míra nezaměstnanosti dosahovala 9,4 procenta. Do Liberce za prací ale dojíždějí i lidé z Jablonecka a Českolipska, ale také i ze sousedního Polska.   ivc jpt  