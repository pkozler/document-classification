 Tématy Aviatické pouti bude Jan Kašpar a druhá světová válka  --------------------    Ke zpravodajství: ilustrační FOTO ve Fotobance  ID foto:  F201006200050301 ,  F201004010017001    --------------------    Pardubice 13. května (ČTK) - Hlavními tématy letošního 21. ročníku Aviatické pouti bude jedno z výročí české aviatiky a druhá světová válka. Pořadatelé připravili na 4. a 5. června letecké i statické ukázky, které se vztahují k 100. výročí letu Jana Kašpara z Pardubic do Prahy, 95 letům od narození legendárního pilota Karla Kuttelwaschera, bitvy o Francii v roce 1940 a vylodění v Normandii v roce 1944, řekl novinářům autor námětu a režisér jeho zpracování Richard Santus. Program na pardubickém letišti se letos kvůli restrikci vojenských rozpočtů musí obejít bez účasti moderních bitevních strojů zahraničních armád.   Návštěvníci uvidí ve vzduchu i na zemi desítky letadel. Letos poprvé se v Česku představí letka Královského letectva Battle of Britain Memorial Flight sestavená z legendárních strojů z druhé světové války. V divadelní ukázce z bitvy o Francii vzlétnou stroje Curtiss Hawk 75, Morane-Saulnier Ms.406 a Fieseler Fi-156 Storch, v dalším představení z vylodění v Normandii letouny Supermarine Spitfire Mk.Vb, Focke-Wulf Fw-190A, North American B-25 Mitchell, North American P-51D Mustang a Douglas DC-3.   Zajímavostí z poválečné doby je například speciál Douglas DC-6B, který používal jugoslávský prezident Tito, v Česku je poprvé. Podrobný program je uveden a bude aktualizován na  www.aviatickapout.cz .   Po loňských problémech s dopravou a parkováním organizátoři letos na sobotu 4. června nechají uzavřít 500 metrů dlouhý úsek silnice I/37 od nadjezdu u Parama směrem na Chrudim, kde budou moci návštěvníci své vozy odstavit. Ze zastávky Pardubice - závodiště, která se silnicí sousedí, bude jezdit do areálu letiště po železniční vlečce historický motorový vlak. Vloni na Aviatickou pouť přišlo rekordních téměř 40.000 lidí.   Podle pořadatelů si již akce získala takový věhlas, že někteří majitelé strojů přiletí jen za režijní náklady. Zdarma vystoupí i britská královská letka. Rozpočet se tak ve srovnání s loňskými osmi miliony dostane pod šest.   Pavel Dosoudil  