 Riziko záplav odeznívá: Hladiny řek klesají, pršet nyní nemá  Praha 16. ledna (ČTK) - Vzedmuté hladiny řek, které zejména na západě, severu a ve středu Čech kvůli oblevě a dešti hrozily rozsáhlejší povodní, klesají. Meteorologové a vodohospodáři už neočekávají větší problémy, pršet by v nejbližších hodinách nemělo. Nejvyšší povodňový stupeň, tedy stav ohrožení, platil odpoledne ještě na osmi místech.   Mnohem větší starosti působí velká voda v sousedním Německu, situace na mnoha tamních řekách zůstávala i v neděli napjatá. Čeká se vzestup hladin na Labi i Mohanu. Podle agentury DPA už záplavy v Německu připravily o život dva lidi.   Pokud jde o Českou republiku, Labe v Ústí nad Labem by mělo kulminovat v noci z dneška na pondělí, ani tam by se ale neměly opakovat ničivé povodně let minulých. Menší toky už v tomto regionu opadly a stoupá právě už jen Labe, které se dnes v 15:00 v Ústí vyšplhalo na 735 centimetrů, ale i jeho vzestup je mnohem pozvolnější, než se očekávalo, a hladina zaostává i za méně pesimistickou prognózou. Bez větších škod se zřejmě obejde i situace na dolní Ohři, která už je zřejmě také za svou kulminací.   Ve Středočeském kraji platí třetí stupeň povodňové aktivity na dvou místech. Stav ohrožení zůstává na Labi v Mělníku a Cidlině v Sánech. Klesat naopak začala hladina Berounky, na které platí druhý stupeň povodňové aktivity, tedy pohotovost. V noci mírně stoupla hladina Labe v Mělníku, kde dosáhla 577 centimetrů. Starosta Ctirad Mikeš dnes po zasedání povodňové komise ČTK řekl, že řeka stoupne maximálně k 590 centimetrům. Podle původních odhadů měla ovšem hladina dosáhnout k 660 centimetrům. "Snížil se průtok Vltavy Prahou, tím se kompenzuje přítok. Voda se navíc na některých místech rozlila do polí, což zpomalilo kulminační vlnu," uvedl Mikeš.   I v Karlovarském kraji povodně zvolna ustupují. I když odpoledne vzrostl na třetí stupeň odtok z nádrže Horka na Sokolovsku, na hladiny toků by to nemělo mít významnější vliv. "Přehrada Horka se už zaplnila a voda tak přetéká přes bezpečnostní přeliv. To je normální bezpečnostní opatření. Ale vzhledem k tomu, že se Libocký potok vlévá do Ohře, která klesá, nemělo by mít pět kubíků navíc z Horky nějaký významný vliv na opětovné zvýšení hladiny toků," řekl ČTK mluvčí Povodí Ohře Jan Svejkovský.   Záplavy odeznívají rovněž v Plzeňském kraji. Třetí povodňový stupeň platí v kraji už jen na dvou místech, na Mži ve Stříbře a v Hracholuskách. Největší obavy byly v sobotu z vody tekoucí právě přes hráz přehrady v Hracholuskách. Od sobotních 20:00 tam ale začala hladina i průtok klesat.   V tuzemsku také zůstávala kvůli hrozbě záplav uzavřena v rizikových oblastech řada silnic, železnice se omezení provozu příliš nedotklo. Na trati Děčín hlavní nádraží - Dolní Žleb jezdí vlaky sníženou rychlostí, zpoždění by ale podle webu Českých drah nemělo překročit čtvrt hodiny.   hj mal  