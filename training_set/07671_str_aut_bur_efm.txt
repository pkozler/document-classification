 Fiat by mohl Chryslera ovládnout už letos, řekl šéf italské firmy  Milán 3. ledna (ČTK) - Italská automobilka Fiat by mohla amerického výrobce automobilů Chrysler ovládnout už v letošním roce. Řekl to dnes šéf Fiatu Sergio Marchionne, avšak připustil, že bude hodně záležet na tom, jaké plány má Chrysler. Pokud by Fiat získal v Chrysleru alespoň 51 procent akcií už letos, byl by to mnohem rychlejší postup, než se většina analytiků domnívala.   "Myslím, že je to možné. Nevím, jestli je to pravděpodobné, je ale možné, že půjdeme nad 50 procent, pokud se Chrysler v roce 2011 rozhodne jít na trh," řekl Marchionne novinářům na burze v Miláně. Fiat v roce 2009 koupil 20 procent akcií Chryslera a původně předpokládal, že do konce letošního roku zvýší podíl asi na 35 procent.   Koncern Fiat dnes završil rozdělení průmyslové a automobilové součásti a jejich akcie uvedl na milánskou burzu. Samostatně se tak začala obchodovat divize Fiat Industrial a samostatně Fiat SpA. Zatímco akcie průmyslové součásti vykazovaly během dne mírný růst, automobilová součást začala hned oslabovat, i když ztráty nebyly nijak vysoké.   Průmyslová divize Fiat Industrial zahrnuje výrobu nákladních automobilů Iveco a výrobce zemědělských strojů CNH Global. Naproti tomu v divizi osobních automobilů Fiat SpA jsou značky Fiat, Lancia, Alfa Romeo, Ferrari či Maserati.   Fiat se přitom k ovládnutí Chrysleru chystá v době, kdy Chrysler zvyšuje odbyt rychleji, než je průměr odvětví. V současné době se Chrysler chystá uvést na trh nové modely, které jsou založeny na menší platformě Fiatu a úspornějších motorech. Úspěšný vývoj v Chrysleru pomáhá Fiatu připravit si podmínky pro zvýšení podílu v americké automobilce na 51 procent rychleji, než se na trhu většinově předpokládalo.   Fiar převzal v Chrysleru zmíněných 20 procent krátce po tom, co Chrysler opustil režim bankrotové ochrany. Tam se uchýlil, aby se zbavil minulých dluhů a provedl radikální reorganizaci. K podobnému kroku sáhla i největší americká automobilka General Motors.   Pokud má Fiat svůj podíl v Chrysleru zvýšit až na 51 procent, musel by splatit půjčky, které Chrysler získal od vlád Spojených států a Kanady. Ty se na záchraně Chrysleru finančně podílely. Celá skupina Fiat, tedy obě její součásti, v loňském třetím čtvrtletí prudce zvýšila čistý zisk na 190 milionů eur (téměř pět miliard Kč) z 25 milionů eur o rok dříve.   spr dvd  