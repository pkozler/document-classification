 Obama jednal v Bílém domě s aktivisty za lidská práva v Číně  Washington 14. ledna (ČTK) - Americký prezident Barack Obama ve čtvrtek jednal s pěti aktivisty za lidská práva v Číně. Schůzka byla součástí příprav na středeční návštěvu čínského prezidenta Chu Ťin-tchaa v USA, během níž chce Obama mluvit i o dodržování lidských práv. Je to vůbec poprvé, co Obama přijal čínské aktivisty v Bílém domě, uvedla dnes agentura Reuters.   Americký prezident se zajímal o to, jak se projevuje všudypřítomnost čínského státu na každodenním životě běžných Číňanů. Zajímalo ho také, jak můžou Spojené státy ovlivnit dodržování lidských práv v Číně.   "Shodli se, že lidská práva musejí být obsahem jednání (s Chuem), přestože to je nepříjemné," zhodnotil výsledek schůzky pracovník Obamovy administrativy, který chtěl zůstat v anonymitě. Americký prezident proto podle něj nadnese téma lidských práv jak při uzavřeném jednání se svým čínským protějškem, tak na společné tiskové konferenci.   Očekává se, že prezidenti USA a Číny během schůzky obnoví po půlroční pauze formální dialog o lidských právech. Hlavním tématem jednání ale budou bezpečnostní otázky spojené zejména se situací v Severní Koreji a ekonomická témata, zejména spor mezi Washingtonem a Pekingem o podhodnocení čínské měny.   str mik  