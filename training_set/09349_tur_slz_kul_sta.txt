 V dalešickém zámečku se plánuje hotel i prohlídková trasa  Dalešice (Třebíčsko) 27. května (ČTK) - Barokní zámeček v Dalešicích na Třebíčsku se zřejmě změní v hotel se 70 lůžky, v němž by se mohly konat svatby i konference. Společnost Wessels, která památku vlastní, má rovněž v plánu vytvořit v zámku celoroční prohlídkovou trasu pro turisty. Záměr na rekonstrukci a dostavbu zámeckého areálu v Dalešicích byl nyní zveřejněn na krajských webových stránkách.   Dalešický starosta Jaroslav Zadražil záměr vítá, protože zámek byl léta uzavřen. "Když do něj budou vlastníci investovat, tak se to jen zlepší," řekl ČTK. V zámeckém areálu by podle jeho očekávání také měla vzniknout pracovní místa.   Firma Wessels koupila zámek před čtyřmi lety ve veřejné dražbě; předcházející majitel skončil v konkurzu. Během konkurzu bylo ze zámku odvezeno veškeré vnitřní vybavení, vyřezány byly i trubky topení. "Zbyla jedna kachlová kamna, dva krby, štuková výzdoba a kamenná dlažba na ochozu," přiblížil současný stav Jiří Soukup ze Studia Anarchitekt, které projekt rekonstrukce zámku připravuje.   V zámeckém areálu se už provádějí základní opravy. Udělán je stavebně historický průzkum, dendrologové zmapovali zeleň v přilehlém parku. Majitel už dostal od kraje dotaci na restaurování sochy blahoslaveného Hroznaty v parku a vnější sochařské výzdoby bran a portálu. Na vytvoření prohlídkové trasy se pokusí sehnat peníze v evropských fondech. Nyní se dokončuje dokumentace pro územní a stavební řízení na celý zámecký areál. Jeho součástí je wellness zázemí v zámeckém parku a univerzální sportoviště.   Barokní zámek vznikl z chátrající budovy kláštera, o přestavbu se v 18. století postaral hrabě Jindřich Josef Daun. Jednopatrová budova stojí uprostřed Dalešic. K zámku přiléhá románskogotický kostel sv. Petra a Pavla, který byl postaven ve 12. století.   Společnost Wessels se už zabývá obnovou zámku ve Veselí nad Moravou, kde by měl rovněž vzniknout hotel.   vst jpt  