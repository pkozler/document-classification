 Český závod Hyundai a slovenská Kia si vymění výrobu dvou modelů  Bratislava 20. ledna (ČTK) - Korejská automobilová skupina Hyundai-Kia upraví rozdělení výroby ve svých závodech v Česku a na Slovensku. Z Nošovic se do žilinské továrny Kia přestěhuje výroba modelu Kia Venga, opačným směrem půjde produkce sportovně-užitkového vozu Hyundai ix35. Důvodem je podle vyjádření automobilky optimalizace efektivnosti a flexibility výroby v obou závodech. Informoval o tom slovenský internetový portál eTrend.sk.   V současnosti každá z továren vyrábí modely značek Hyundai a Kia, které jsou postaveny na stejných platformách, čímž se šetří výrobní náklady. Nedaleko Žiliny se montuje Hyundai ix35 a Kia Sportage, v Nošovicích menší vozy Hyundai i20 a Kia Venga. Důvodem stěhování je podle portálu rozdílný vývoj prodejů v jednotlivých segmentech, kdy zájem o malé vozy stagnuje, naopak prodej sportovně-užitkových modelů roste.   V budoucnu by proto údajně mohlo hrozit, že žilinský závod pro vysokou poptávku nebude stíhat plnit objednávky a naopak kapacity českého závodu zůstanou nevytěžené.   Úprava výrobního programu automobilek si vyžádá v obou továrnách další investice, část technologií bude potřebné zdvojit, některé se přestěhují. Změna si podle portálu vyžádá také přesměrování části dodávek komponentů, což by prý větší těžkosti nemělo způsobit, protože koncern dlouhodobě slaďuje komponenty do jednotlivých modelů.   Kapacita české i slovenské automobilky patřících do korejské skupiny je naplánovaná zatím na 300.000 vozidel ročně. Ani jedna z nich ji zatím nenaplnila.   prl jw  