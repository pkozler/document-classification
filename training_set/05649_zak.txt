 Lupič přepadl na Silvestra na Olomoucku čerpací stanici  Litovel (Olomoucko) 1. ledna (ČTK) - Neznámý lupič přepadl poslední den loňského roku benzínovou čerpací stanici u rychlostí silnice R35 v litovelské části Unčovice. Obsluhu ohrožoval zbraní a utekl s penězi, řekla ČTK krajská policejní mluvčí Jitka Dolejšová. Při přepadení nikoho nezranil.   Loupež se stala kolem 20:30. "Pachatel namířil střelnou zbraní na obsluhující a chtěl vydání hotovosti. Odnesl si několik tisíc korun," dodala mluvčí.   jem jpt  