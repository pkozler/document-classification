 SZPI kontroluje firmu, které dovezli rizikové okurky ze Španělska  --------------------    Ke zpravodajství: PROFIL   Od 3. odstavce jsme doplnili další informace, v posledních odst. background.   --------------------    Brno 29. května (ČTK) - Inspektoři Státní zemědělské a potravinářské inspekce (SZPI) dnes začali s kontrolou firmy, které v minulých dnech dovezli rizikové okurky ze Španělska. ČTK to ráno sdělil mluvčí SZPI Michal Spáčil. Výsledky kontroly a odebíraných vzorků zatím inspekce nemá, nevědí zatím ani, zda byly okurky v prodeji. Bio okurky dovezené do firmy Country Life na Berounsku jsou zřejmě kontaminované bakterií působící nebezpečnou střevní nákazu.   Inspektoři kontrolují firmu a odebírají vzorky, uvedl Spáčil. České společnosti podle něj dovezla okurky firma z Německa.   Firma Country Life s.r.o. podle svých webových  stránek  provozuje například občerstvení, restaurace a prodejny na několika místech v Praze.   SZPI informaci o dovozu potraviny do Česka dostala v sobotu v noci díky unijnímu systému rychlého varování (RASFF).   Inspektoři SZPI v pátek zahájili v tuzemských obchodech preventivní kontrolu zeleniny původem ze Španělska. Podle mluvčího už koncem týdne většina velkých obchodních řetězců v Česku preventivně stahovala okurky ze Španělska ze svých provozů.   Experti zjistili, že střevní infekci způsobuje bakterie zvaná enterohemoragická Escherichia coli. Německo už hlásí první oběti, další lidé jsou v ohrožení života.   Podezření na původ infekce padlo na dvě farmy v jihošpanělských provinciích Almería a Málaga. Evropská komise v pátek oznámila, že oba podniky byly dočasně uzavřeny, Španělsko to ale popřelo. Podle Madridu byla pouze zajištěna část sklizených okurek, které mohly přijít do styku s kontaminovanou zeleninou, jež se dostala na německý trh.   Současná epidemie střevní nákazy vyvolaná bakterií E. coli je jednou z největších svého druhu na světě a v Německu vůbec nejhorší, jaká tam kdy byla zaznamenána, informovalo Evropské centrum pro prevenci a kontrolu nemocí (ECDC) se sídlem ve Stockholmu.   lab pba  