 Nemocnice ve Zlínském kraji možná všechny lékaře zpět nevezmou  Zlín 31. ledna (ČTK) - Nemocnice ve Zlínském kraji možná nevezmou zpět všechny lékaře, kteří podali výpověď v souvislosti s výzvou Děkujeme, odcházíme. Systém zdravotnictví je nutné optimalizovat, nelze tak zaručit, že všechny lékaře ředitelé přijmou, řekla dnes ČTK krajská radní pro zdravotnictví Hana Příleská (ČSSD). Odboráři ale s takovým postupem nesouhlasí.   Podle odborářů je nutné, aby zdravotnická zařízení přijala zpět všechny lékaře. Doktoři totiž současně s výpověďmi podepsali dohodu o vzájemné solidaritě, v níž se mimo jiné zavázali, že se nikdo do práce nevrátí v případě, že vedení nemocnice nevezme zpět všechny.   "Já si nemyslím, že by nemocnice nepřijala všechny lékaře zpět. Pravda ale je, že s vedením se na jednání na toto téma teprve chystám. Již dříve ale bylo řečeno, že by v tom problém být neměl. Na druhou stranu si myslím, že doložka bude dodržená," uvedla předsedkyně místní organizace Lékařského odborového klubu - Svazu českých lékařů (LOK-SČL) Kroměříž Ivana Horková.   Vedení nemocnic ale už tak jistě nemluví. Žádná z nemocnic dnes ČTK jednoznačně nepotvrdila, že by byla připravena vzít zpět všechny lékaře. Například ředitel Krajské nemocnice T. Bati ve Zlíně Bohuslav Škubal lékařům ve výpovědích souvisejících s výzvou Děkujeme, odcházíme už dříve avizoval, že své výpovědi mohou stáhnout do 20. ledna. Mluvčí Baťovy nemocnice Karla Havlíková se dnes omezila pouze na vyjádření, že ředitel nemocnice "bude mluvit se všemi, kteří vezmou výpověď zpět a budou chtít v Baťově nemocnici pracovat".   Ještě méně sdílnější byla mluvčí nemocnice v Kroměříži Veronika Klímová. "My se k tomuto nebude vyjadřovat," reagovala.   "Lékaři, kteří podali výpověď, jasně signalizovali, že jsou ochotni a schopni z nemocnice odejít. Pak je tedy nutné počítat s jejich odchodem," uvedl ředitel nemocnice v Uherském Hradišti Antonín Karásek. Mluvčí nemocnice Ludvík Valouch už dříve ČTK řekl, že "díky těmto výpovědím samovolně dojde k žádoucí restrukturalizaci a optimalizaci poskytované zdravotní péče".   "K tomu, abychom od 1. března i nadále dostáli všem smluvním závazkům, bude na některá místa uvolněná odcházejícími lékaři zajištěna adekvátní personální náhrada. Představu o tom, kolik lékařů a na jakých odděleních lze postrádat, mám," dodal Karásek.   Dohoda o solidaritě nemá právní, ale jen mravní povahu. Vše tak bude záležet na konkrétní domluvě ředitele s každým jednotlivým lékařem.   Ministr zdravotnictví Leoš Heger (TOP 09) nabídl v pátek lékařům dvě miliardy Kč na zvýšení platů zdravotníků a požádal doktory, aby stáhli výpovědi. Mezi navrhovanými 11 body, díky nimž chce Heger vyřešit situaci ve zdravotnictví, jsou například změna úhradové vyhlášky a zrušení 10.000 lůžek akutní péče v rámci úspor.   Podle krajské radní Příleské jsou lůžka, která je možné zrušit. "Nevím, jak je to v celé zemi, zda 10.000 lůžek je možných či nemožných. V našich nemocnicích ale určitě jsou lůžka, která je možné zrušit. Na druhou stranu je nutné říct, že jsou i obory, kde lůžka chybí," uvedla.   Na otázku, jak dobře optimalizovat síť zdravotnictví v regionu, má odpověď analýza zdravotní péče, kterou pro hejtmanství zpracovává Ústav regionálního rozvoje, veřejné správy a práva na Fakultě managementu a ekonomiky Univerzity Tomáše Bati ve Zlíně. Dokončena má být do konce roku.   Ve čtyřech nemocnicích Zlínského kraje - Krajské nemocnici T. Bati ve Zlíně, nemocnicích ve Vsetíně, Kroměříži a Uherském Hradišti - podalo výpověď v souvislosti s výzvou Děkujeme, odcházíme zhruba 260 lékařů, což je přibližně 40 procent.   Gabriela Sluštíková snm  