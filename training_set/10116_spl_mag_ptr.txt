 Sklenice na pivo si doma chlaďte a oplachujte, radí odborníci  --------------------    Ke zpravodajství: ilustrační FOTO ve Fotobance  ID foto:  F20091128042540 ,  F201005260435501 ,  IF01000710    --------------------    Praha 9. května (ČTK) - Ve vychlazených a opláchnutých sklenicích ze silného skla, které se dobře drží v ruce, doporučují odborníci pít pivo v domácím prostředí. Chmelový mok nalévaný z láhve by se měl nejdříve na dně poháru lehce rozpěnit a poté postupně dolévat po jeho stěně. Nejlepší je prý také český národní nápoj konzumovat po menších "dávkách", a chránit ho tak před zvětráním.   Kvalitní a dobře načepované pivo se podle znalců oslovených ČTK stává v českých restauracích a hospodách téměř pravidlem. Odlišná situace však panuje v českých domácnostech. "Doma přestáváme mít k pivu vztah, protože nevíme, jak si ho máme nalévat," řekl ČTK loňský mistr světa v čepování piva Lukáš Svoboda.   Základem optimální chuti typického českého piva je pravidlo sedmi stupňů Celsia, které by správně vychlazené pivo mělo mít. Avšak například u belgických pivních speciálů, svrchně kvašených v láhvi a s obsahem alkoholu od sedmi do dvanácti procent, je teplota servírování odlišná - obvykle deset až 12 stupňů. "Aromatické látky, které jsou v nich obsažené, při těchto poněkud vyšších teplotách lépe vynikají," poznamenal Jan Kočka, znalec a provozovatel internetových stránek Svět piva.   Častou chybou českých pivařů podle Svobody je, že si sklenice zapomínají chladit a před použitím vymýt ve studené vodě. Oblíbenou skleničku by proto měli mít v lednici spolu s pivními láhvemi, čímž přispějí k udržení dobré teploty jejího obsahu po celou dobu pití. Pivo se po otevření láhve doporučuje nejprve lehce rozpěnit o dno sklenice, čímž se vytvoří základní vrstva pěny, a postupným litím tekutiny po skle se pak dosáhne jeho požadovaného množství v nádobě. "Když si pivo z láhve ve sklenici příliš rozpěníme, musíme čekat, až pěna spadne, a pak ho zase dolít. Pivo ale mezitím zvětrává, ztrácí říz a především mizí jeho čerstvost," vysvětlil Svoboda, vítěz loňského ročníku mezinárodní soutěže Pilsner Urquell Master Bartender.   Pivo do sklenice je nejlepší nalévat v menším množství a dle potřeby si ho dolévat, přičemž láhev by neměla zůstávat na stole, ale v ideálním případě putovat zpátky do chladničky. "K pivu bychom se měli chovat trochu podobně jako k vínu," shrnul Svoboda.   Důležitým faktorem přispívajícím k požitku z pití piva je také správná sklenka umožňující snadnou manipulaci. Měla by to být půllitrová sklenice ze silnějšího skla a takového tvaru, který se jednoduše hodí nejlépe do ruky.   Jestli si pivaři sklenici při otevření nové láhve vymyjí, nebo použijí znovu, záleží samozřejmě jen na nich. Použitá sklenice je ale teplejší, což se negativně odráží na teplotě nově dolitého piva, u nějž rychleji padá pěna, a tím se kazí jeho chuť. Zážitku z pití nejoblíbenějšího tuzemského alkoholického nápoje neprospívá ani mastnota na okraji poháru.   Vždy je však nutné vycházet z konkrétních podmínek, v nichž se pijáci piva právě nacházejí a odborníci jsou k nim tolerantní. "Pokud jste zrovna na zahradě a grilujete, tak většina lidí tohle stejně neřeší," podotknul Kočka.   Pavel Hortig dr  