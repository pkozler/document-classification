 Přerovská petice na podporu stavby dálnice pokračuje  Přerov 12. května (ČTK) - Přerovská petice za dostavbu chybějícího dálničního úseku D1 mezi Říkovicemi, Přerovem a Lipníkem nad Bečvou na Přerovsku pokračuje i nadále. Původně ji město ukončilo v polovině března a se zhruba 7000 podpisy obyvatel ji zaslalo do Prahy. Akci však nyní město kvůli snaze dostat tento problém přímo na stůl poslanců prodloužilo až do konce května. Město chce získat na podpisových arších celkem 10.000 podpisů. Podobnou hromadnou petici a takového rozsahu dosud město neorganizovalo. ČTK to řekl mluvčí přerovské radnice Bohuslav Přidal.   "Petici jsme původně již odeslali. Z Poslanecké sněmovny nám to však přišlo zpět s tím, že aby se tím sněmovna zabývala, je potřeba získat 10.000 podpisů. Proto vedení města rozhodlo, že se v petici bude pokračovat. Už jsme popisové archy dnes dali na podpisová místa. Pokračujeme s cílem získat 10.000 podpisů, aby se petice projednala jako bod v programu řádné schůze Poslanecké sněmovny," uvedl Přidal.   Na protlačení petice za vybudování chybějícího dálničního úseku do sněmovny chybí městu zhruba 3000 podpisů. Vedení radnice doufá, že je během dvou týdnů získá. Svůj podpis mohou lidé připojit v městském informačním centru v pasáži, v informačním centru v Předmostí, v plaveckém areálu a v budovách magistrátu. Petiční archy jsou také zveřejněny ke stažení na stránkách města.   Přerovští zastupitelé už na konci ledna ve veřejné výzvě žádali ministerstvo dopravy dobudovat dálniční úsek z Říkovic do Lipníku, který by měl z Přerova odvést podstatnou část dopravy. Poukazují především na zahlcenou dopravu ve městě i zhoršenou kvalitu ovzduší. Zdraví Přerovanů podle nich trpí prašností. Město má od ministerstva přislíben průtah městem, to však podle zastupitelů nestačí.   ftv snm  