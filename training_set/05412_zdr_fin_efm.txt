 Pětina českých mužů má genetické vlohy k rakovině prostaty  --------------------    Ke zpravodajství: AUDIO; GRAFIKA   Doplnili jsme TABULKU a nové informace v 5. a 7. odst.   --------------------    Praha 9. května (ČTK) - Pětina českých mužů má genetické vlohy k rakovině prostaty, čtvrtina k vysokému tlaku, až třetina k nemocem srdce a cév při obezitě. Zhruba každý devátý muž má zvýšené riziko cukrovky druhého typu, i když nemá nadváhu, která se jinak s touto nemocí spojuje. Vyplynulo to z genetického testování 800 mužů v projektu Všeobecné zdravotní pojišťovny (VZP) Cesta ke zdraví mužů.   V projektu si mohli nechat muži zjistit, zda mají v genech riziko infarktu, mrtvice, vysokého tlaku, obezity, cukrovky, řídnutí kostí či rakoviny prostaty. VZP už dříve v podobném projektu Cesta ke zdraví žen zjistila, že třetina Češek zdědila vlohy k osteoporóze, 40 procent k nemocem srdce a cév a zhruba stejně k obezitě nebo cukrovce. Pětina kuřaček má vrozenou poruchu detoxikace, což zvyšuje riziko rakoviny.   Poruchu detoxikace, tedy špatné odbourávání látek, jež přispívají ke změně zdravé buňky v nádorovou, potvrdily genetické testy u 44 procent mužů, u 11 procent byla tak významná, že riziko rakoviny je velké.   Z dalších výsledků vyplynulo, že až dvě třetiny mužů má sklon k nadměrnému pití alkoholu a zhruba třetina jsou takzvaní rychlí metabolizátoři kofeinu. Znamená to, že při zvýšeném pití kávy, kouření a nezdravé stravě mají vysoké riziko rozvoje rakoviny.   Podle odborníků až 80 procent lidí onemocní v průběhu života některou z nemocí, k níž přispívají vedle špatného životního stylu i zděděné vlohy. Testy ukázaly, co člověku hrozí, pokud životní styl nezmění. Každý testovaný proto dostal zároveň s výsledkem i doporučení, jak upravit životní styl, aby rozvoji nemoci předešel.   VZP spolupracovala na obou projektech s klinikou GHC Genetics. Za genetické vyšetření zaplatil "pacient" zhruba 1900 korun, běžná cena se blíží 7000, po 2500 přispěly každému testovanému VZP a klinika. VZP stál projekt zaměřený na muže dva miliony korun, správní rada ho schválila, řekl dnes novinář ředitel VZP Pavel Horák.   Projekt má podle něj napomoci včasné diagnostice závažných onemocnění. Výdaje VZP za léčení rakoviny, nemocí srdce a cév a dalších nemocí, které genetici testovali, tvoří valnou většinu výdajů na zdravotní péči. Včasné odhalení vloh k nemoci pomůže nasměrovat prevenci a ušetří pojišťovně peníze za léčení pozdě odhalených onemocnění.     Zjištění projektu VZP Cesta ke zdraví mužů, vyšetřeno 800 mužů     genetická vloha  procento     rakovina prostaty  20     zvýšená krvácivost (riziko mrtvice, infarktu)  11,3     zvýšená hladina homocysteinu v krvi (poškozuje cévní stěny)  11,7     ateroskleróza (infarkt myokardu)  19     vysoký tlak  25     vysoký tlak v případě nadváhy a nedostatku pohybu  10     břišní obezita (nemoci srdce a cév)  31     cukrovka 2. typu nezávisle na tom, zda trpí obezitou  11,5     závažná porucha detoxikace  11     Zdroj: VZP a GHC Genetics     Naďa Myslivcová mkv  