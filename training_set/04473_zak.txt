 Írán vyzval Američanku, aby přijela na soud do Teheránu  Teherán 31. ledna (ČTK) - Írán dnes vyzval Američanku Sarah Shourdovou, aby se vrátila do Íránu a zúčastnila se plánovaného procesu. Kromě ní v něm mají před soudem stanout za nedovolený vstup do Íránu a za špionáž dva její krajané. Shourdová byla propuštěna z Íránu loni z humanitárních důvodů na vysokou kauci. Tu Írán zabaví v případě, že se Američanka k soudu nedostaví. Proces má začít v neděli. Íránské právo trestá špionáž i smrtí.   Shourdová je nyní v Kalifornii a k tomu, zda se hodlá do Íránu vrátit, se zatím nevyjádřila. Výše kauce, na niž byla v září propuštěna, činí půl milionu dolarů (8,8 milionů korun). Dodnes není jasné, kdo byl plátcem této sumy. Je pouze známo, že se zprostředkováním pomáhal Omán.   Íránci americkou trojici zadrželi v červenci roku 2009 na hranici s Irákem. Američané tvrdí, že byli na výletě a že hranici přešli nevědomky, protože nebyla označená.   První termín procesu byl stanoven na loňský listopad, ale pro nepřítomnost Shourdové byl nahrazen únorovým datem. Krajané Shourdové Shane Bauer a Josh Fattal jsou stále ve vězení. USA věří tomu, že jde o nevinný incident turistů a žádají propuštění svých občanů.   Teherán původně hovořil o nedovoleném překročení hranice, ale později oznámil, že Američané byli špioni, o čemž prý svědčí dokumenty a vybavení, které měli s sebou.   Shourdová a Bauer jsou partneři a žili spolu v Damašku, kde Bauer pracoval jako novinář a Shourdová jako učitelka angličtiny. Fattal je jejich přítel a přijel je v červenci 2009 navštívit. Všichni tři jsou absolventy Kalifornské univerzity.   sva hej  