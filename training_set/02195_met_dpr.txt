 V Německu hrozí záplavami už jen Labe, potopená loď na Rýně čeká  Berlín 21. ledna (ČTK) - Povodňová situace v Německu hrozí už jen na Labi, kterým postupně procházejí vodní masy z Česka. Dolní tok řeky vyvrcholení povodňové vlny teprve čeká, zlepšení situace proto nelze podle odborníků čekat brzy. Na Rýnu nadále blokuje dopravu převržená loď s kyselinou, její vyprošťování už ale má začít brzy, napsala agentura DPA.   Povodňová vlna na Labi má v Dolním Sasku a v Meklenbursku-Předním Pomořansku dosáhnout svého vrcholu během víkendu, ale i pak má opadat poměrně pomalu. V obou spolkových zemích platí už nyní na Labi nejvyšší, čtvrtý stupeň povodňového nebezpečí. V Dolním Sasku už hladina téměř dosáhla rekordní úrovně z roku 2006, informoval dnes zemský vodohospodářský podnik (NLWKN) v Lüneburgu.   V Meklenbursku-Předním Pomořansku se v sobotu očekává hladina na úrovni 6,65 metru a v neděli pak 6,75 metru. Koncem víkendu by vlna měla dospět do Severního moře, okamžité uvolnění to však nepřinese. "Bude trvat několik dní, než hladina zřetelně poklesne," upozornila mluvčí NLWKN.   Vrak tankeru s kyselinou sírovou, který se minulý týden převrhl u skály Loreley na Rýně, stále překáží lodní dopravě. Na možnost proplout po proudu už čeká na 30 lodí, zatímco proti proudu, kdy je plavba výrazně pomalejší a lodě mohou lépe manévrovat, bylo propuštěno pět lodí. "Plavba tím nebyla uvolněna obecně, jde jen o kontrolované proplutí kolem místa havárie," uvedl mluvčí lodního a vodního úřadu v Bingenu.   Převržená loď s 2400 tunami kyseliny sírové je v řece ukotvena lany ke dvěma pontonům přichyceným ke břehu. Při nehodě, jejíž příčiny stále nejsou známy, se dva členy posádky podařilo zachránit a dva jsou nadále nezvěstní, jedním z nich je Čech. Proud vody vymílá pod lodí ve dnu řeky hluboké jámy, které mohou ztížit vyproštění. To bylo zadáno nizozemské firmě Mammoet, která by měla ještě dnes předložit svůj koncept pro vyzvednutí lodi. Firma má značné renomé, podílela se například v roce 2001 na vyproštění ruské atomové ponorky Kursk, havarované v hloubkách Barentsova moře.   Předpokládá se, že nejprve bude z vraku odčerpán náklad kyseliny. Pokud by se to z jakýchkoli důvodů nezdařilo, má být kyselina kontrolovaně vypouštěna do řeky. Povolení k tomu už je připraveno, uvedlo zemské ministerstvo vnitra Porýní-Falce. Podle odborníků se kyselina v řece rychle naředí a stane se neškodnou, při úniku větších kvant může pouze "vřít voda" v důsledku uvolňování tepla při neutralizační reakci. Dosud z lodi žádné významnější množství kyseliny neuniklo.   ik mik  