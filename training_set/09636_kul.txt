 Fidlovačka připravuje premiéru komedie Hotel mezi dvěma světy  --------------------    Ke zpravodajství: AUDIO   --------------------    Praha 5. ledna (ČTK) - V pražském Divadle na Fidlovačce vrcholí zkoušky představení francouzské komedie o smrtelnících a nesmrtelných věcech, jíž dal dramatik Éric-Emmanuel Schmitt název Hotel mezi dvěma světy. Inscenace v režii Pavla Šimáka bude mít premiéru 13. ledna. Na jevišti se objeví Iva Pazderková, Ludmila Molínová, Vanda Chaloupková, Eliška Nezvalová, Denny Ratajský, Daniel Rous, Václav Svoboda a Lukáš Pečenka.   "Je to komedie spirituální, která zároveň obsahuje love story a má detektivní podtext," řekl na dnešním setkání s novináři režisér Šimák.   Představení diváky zavádí na tajemné místo mezi světem živých a mrtvých, kde lidé zjišťují, že svou lásku či opravdový život nacházejí až ve chvíli, když už je téměř pozdě. "Hrají v něm reálné i nereálné postavy a lidé se tam ocitnou poté, co se jim stala zdravotní nehoda," dodal režisér. Podle něj jde o úplně jiný kamínek do mozaiky, na kterou jsou diváci nuselské scény zvyklí.   V současné době patří Schmitt k nejúspěšnějším a nejhranějším francouzským dramatikům. Divadlo na Fidlovačce ho v překladu Michala Lázňovského uvádí podruhé; v repertoáru má také jeho hru Záhada aneb Zapřená láska.   Schmitt vyrůstal v ateistickém prostředí, ale po mystickém zážitku v jihoalžírské poušti se stal věřícím. Jeho vtipné, sarkastické a duchaplné hry získaly několik francouzských prestižních divadelních cen Moliére. Komedii Hotel mezi dvěma světy napsal v roce 1999.   Hlavní roli tajemného doktora či doktorky ztvárnila Iva Pazderková, která připomněla to, že se autor sám ocitl na hranici života a smrti a uvěřil v boha. "Co se týče víry, hovoří dost nekompromisně, ale nikomu to nevnucuje," podotkla. Vnímání pohlaví postavy, kterou ztvárňuje, závisí podle slov herce Václava Svobody na úhlu pohledu těch, s nimiž se na jevišti setkává. "Někdo vidí atraktivní ženu a jiný muže," řekl.   Režiséru Šimákovi vyhovuje, že text je psán s určitým nadhledem a výsledek ponechává na uvážení každého diváka. "Podobné otázky o bytí a nebytí si klade každý z nás. I proto na některých místech inscenace 'mateme tělem'; v tomto smyslu jde o jakýsi detektivní horůrek," dodal.   Jiří Borovička vit  