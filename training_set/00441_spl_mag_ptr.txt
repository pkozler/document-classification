 Festival mladých vín představí svěží loňskou produkci  --------------------    Ke zpravodajství: FOTO ve Fotobance  ID foto:  P200809280268801 ,  P200806190823501 ,  P200806200211901    --------------------    Praha 24. května (ČTK) - Svěží loňskou produkci tuzemských vinařů představí Festival mladých vín, který se v Praze uskuteční od 27. do 29. května. V malebném prostředí Svatováclavské vinice a Richterovy vily na Pražském hradě budou moci návštěvníci ochutnat asi pět desítek druhů vín.   "Prezentována budou pouze vína vyrobená z hroznů sklizených v loňském roce. Půjde především o bílá a růžová vína," řekl ČTK za pořadatele Jaroslav Hykl. Upozornil, že nejde o tzv. svatomartinská vína, která se po několika týdnech zrání obvykle představují už na podzim, ale o přehlídku hotové loňské produkce.   Na festivalu se představí asi deset vinařství. Půjde převážně o lehká, svěží vína. Podle pořadatelů se sice objeví i několik vzorků červených vín; ta si však většinou žádají ještě delší čas, než budou připravena ke konzumaci.   Růžová vína se na Svatováclavské vinici představila již začátkem května. Podle Hykla je po mladých vínech poptávka. "Nejsou určena pro dlouhé ležení. Mnozí lidé preferují aromatická vína, která jsou vhodná pro letní posezení," uvedl. Nabízet se bude také doplňková gastronomie včetně masa na rožni a grilu, sýrů nebo paštik.   Základní vstupné je 100 korun na osobu a zahrnuje tři groše po 20 korunách na základní ochutnávku. Festivalové platidlo si pak zájemci mohou dokoupit k nákupu vinařských vzorků i gastronomie. Dostanou i plastový pohárek pro degustaci nebo sklenici za zálohu 50 korun.   Ve stejné době se v areálu Pražského hradu uskuteční Prague Food Festival, který v Královské zahradě nabídne rozsáhlou přehlídku domácí i zahraniční gastronomie. Podle Hykla Festival mladých vín této akci nijak nekonkuruje a je zaměřený především na domácí vinařskou produkci. Upozornil, že akce se koná přímo v areálu vinohradu a při degustaci si lidé mohou vychutnat také zajímavý pohled na Prahu.   ač kš  