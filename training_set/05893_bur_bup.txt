 Koruna nepatrně oslabila k euru a posílila k dolaru  Praha 14. ledna (ČTK) - Česká měna mírně klesla vůči evropské měně a k americkému dolaru naopak zpevnila. Podle údajů Patria Online byla v 11:00 proti předchozímu závěru k euru slabší o tři haléře na 24,42 Kč/EUR a k dolaru o tři haléře silnější na 18,26 Kč/USD.   Podle Vladimíra Pikory z Next Finance postrádá dnes finanční trh zásadní zprávy. Stále podle něj trvá negativní vliv čtvrtečního signálu, že by Evropská centrální banka mohla zvýšit své úrokové sazby. Pikora očekává, že dnes bude koruna k euru i k dolaru stagnovat až mírně oslabovat.   Mírné oslabení analytik předpokládá i u dolaru vůči euru. Neměl by ale podle něj oslabit za hladinu 1,3456 USD/EUR. V 11:00 se obchodoval za 1,337 USD/EUR, tedy jen mírně slabší než ve čtvrtek.   vrk vju  