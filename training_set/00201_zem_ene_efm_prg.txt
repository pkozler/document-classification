 V pražské Sibeliově ulici praskl vodovod, silnice uzavřena  Praha 22. května (ČTK) - V pražské Sibeliově ulici v sobotu večer praskl vodovod. Havárie poškodila silnici. Termín odstranění nehody zatím nelze přesně určit. Událost nemá vliv na zásobování obyvatel vodou, sdělil dnes ČTK mluvčí Pražských vodovodů a kanalizací (PVK) Ondřej Pokorný.   "S velkou pravděpodobností se jedná o vodovodní řad o průměru 550 mm. Havárie vodovodního řadu porušila přibližně 60 m2 povrchu komunikace a ulice byla neprodleně uzavřena," uvedl Pokorný.   Podle něj blíže neurčené množství vody proniklo rovněž do tunelu Blanka. "Vzhledem k tomu, že nebyly dosud zaznamenány reakce ze strany dodavatele stavby tunelu Blanka, předpokládáme, že nedošlo k zásadním komplikacím a škodám na majetku," dodal.   PVK zásobují vodou obyvatele hlavního města a dalších 200.000 lidí ve Středočeském kraji a na Vysočině. Firma je členem skupiny Veolia Voda, největší vodohospodářské společnosti na světě. Její česká pobočka je zároveň největší společností na tuzemském vodohospodářském trhu. Podle posledních známých údajů firmy za první čtvrtletí činil počet havárií 1139, tedy srovnatelně jako loni.   sos mol  