 Zimní kalamita stála TSK již 300 milionů korun  Praha 6. ledna (ČTK) - Pražská Technická správa komunikací (TSK) za listopadový a prosincový úklid sněhu utratila 300 milionů korun. Je to stejná částka, kterou měla organizace vyčleněnu na pětiměsíční zimní údržbu, řekl dnes na zasedání dopravního výboru zastupitelstva ředitel TSK Luděk Dostál. Podle mluvčího TSK Tomáše Mrázka by na mimořádné výdaje mělo podle dohody přispět město. Další desítky milionů korun zaplatily při boji se sněhovou kalamitou další městské části nebo organizace.   "Máme dohodu s městem, že pokud bude extrémní zima jako letos, tak nám prostředky poskytne," řekl Mrázek. Kdyby TSK u magistrátu neuspěla, převede na další zimní údržbu peníze z jiných činností, dodal.   Podle Mrázka TSK dosud zaplatila asi 50 milionů korun za posypový materiál, silničáři jej spotřebovali více než 15.000 tun. Další práce společnost stály 250 milionů korun, a to včetně odvozu sněhu z centra města.   Mráz a sníh také způsobily škody na silnicích, které TSK spravuje. "Výtluky se objevují na celé komunikační síti s výjimkou nových nebo rekonstruovaných úseků," uvedl Mrázek. TSK v současné době opravuje pouze havarijní záležitosti, větší opravy má naplánovány na jaro.   TSK se v hlavním městě stará zhruba o 2300 kilometrů silnic a asi 270 hektarů chodníků. Dalších asi 1500 kilometrů silnic mají na starost jiní správci, zhruba o 350 hektarů chodníků pečují městské části. Právě rozsah chodníků uklízených TSK se kvůli chodníkové novele loni zvýšil. I přesto jsou v Praze stovky hektarů cest pro pěší a chodníků, o které se nikdo nestará. Celkově je totiž na území hlavního města 1400 hektarů pěších cest a chodníků.   Na údržbu silnic prvního pořadí (silnice první třídy a důležité komunikace) mají pražští silničáři 69 sypačů. Dalších 57 strojů se stará o méně důležité komunikace.   cap rot    