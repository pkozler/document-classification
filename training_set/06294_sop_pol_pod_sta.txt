 Strakonice nepostaví centrum pro děti, i když dostaly dotaci  Strakonice 31. ledna (ČTK) - Strakonice nebudou stavět nízkoprahové centrum pro děti a mládež, i když na něj získaly evropskou dotaci. Projekt za 31,3 milionu korun se nyní do finančních plánů města nevejde. Zařízení je ale ve městě potřeba, proto budou Strakonice hledat jiné možnosti. Centrum by mohlo vzniknout například v Základní škole Lidická, jejíž žáci budou od září chodit do nově postavené školy, řekl dnes ČTK místostarosta Pavel Pavel (Slušnost a jistoty pro Strakonice).   Strakonice s žádostí o dotaci uspěly v policií prošetřované 5. výzvě Regionálního operačního programu Jihozápad. Už na podzim roku 2009 byl jejich projekt vybrán. Kvůli policejnímu vyšetřování nejasností v přidělování dotací se ale odsunul podpis smlouvy a následně byla celá výzva přehodnocena. I tentokrát s nízkoprahovým centrem Strakonice uspěly, uvedl místostarosta. Ale za ten více než rok přehodnotilo město investice, a to i s ohledem na ekonomickou krizi, která dolehla na jeho rozpočet.   Město navíc nemělo dobré zkušenosti s čerpáním peněz z operačního programu na jiný projekt. Peníze jim byly vyplaceny se zhruba desetiměsíčním zpožděním. Město si kvůli tomu muselo vzít kontokorentní překlenovací úvěr, který ho přišel na zhruba 800.000 korun, doplnil Pavel.   O náhradním řešení pro centrum budou Strakonice teprve rozhodovat. Budova školy by však podle Pavla mohla nabídnout prostory pro řadu činností. Nároky na městský rozpočet by přitom byly výrazně nižší než při stavbě nového zařízení.   Centrum by mělo pomáhat dětem a mládeži v krizových situacích a nabídnout možnosti k aktivnějšímu trávení volného času. Původní záměr počítal například s lezeckými stěnami a plochou, kde by mladí lidé mohli tvořit grafity.   Kvůli nezákonnému rozdělování dotací z programu ROP policie už loni v polovině března obvinila dva vedoucí pracovníky Úřadu regionální rady Jihozápad. Oba údajně ovlivňovali výběr projektů, které měly získat část z miliardových dotací EU. Sporná 5. a 6. výzva programu ROP se musela kvůli policejnímu vyšetřování přebodovat, a její schválení se tak zpozdilo o rok.   Regionální operační program regionu soudržnosti Jihozápad, který je určen pro Jihočeský a Plzeňský kraj, schválila Evropská komise v prosinci 2007. Pro období 2007 až 2013 je vyčleněno téměř 17 miliard korun na rozvoj dopravy, sociálních věcí, zdravotnictví, školství a cestovního ruchu a také rozvoj měst a obcí Jihočeského a Plzeňského kraje.   kpe pba  