 Elton John je odhodlán nerozmazlovat své dítě  --------------------    Ke zpravodajství: FOTO ve Fotobance  ID foto: F201101180095501   --------------------    Los Angeles 19. ledna (ČTK) - Zpěvák Elton John je zcela ohromen tím, že se stal poprvé otcem. Dítě, které porodila v prosinci v Kalifornii náhradní matka, bylo pro něj a jeho životního partnera Davida Furnishe, prý nejkrásnějším vánočním dárkem. Ujišťuje ale, že ho nebudou rozmazlovat.   V rozhovoru pro magazín Us Weekly britský rockový zpěvák uvedl, že při jednání s náhradní matkou ve Spojených státech původně použili falešná jména, ale ona prý "velmi rychle odhalila, o koho jde".   Syn pojmenovaný Zachary Jackson Levon Furnish-John se narodil na Štědrý den v nemocnici v Los Angeles náhradní matce, která si přála zůstala v anonymitě. John a Furnish uvedli, že nevědí, kdo je biologickým otcem, protože sperma poskytli oba.   Třiašedesátiletý John se svěřil, že ho zaplavil úchvatný pocit, když Zacharyho poprvé držel v náručí.   "Nic podobného jsem v životě nezažil. Je to ohromné. Co na to máte říci? Prostě to tak vezmete. Pohnutí, radost, teplo jeho tělíčka, jeho dech," cituje agentura Reuters z rozhovoru pro Us Weekly.   Několikanásobný nositel ocenění Grammy, který je doma ve Francii, Londýně, Hollywoodu i na anglickém venkově, řekl, že nechce dítě rozmazlovat.   "Jsem připraven mít dítě a věnovat našemu synovi lásku. Nechci ho rozmazlovat, ale být tu pro něho a radit mu... Nechceme ho zkazit materiálně, i když ho už kazí lidé, kteří se o něho starají. Chceme mu prostě předat určitou moudrost."   "Rozmazlovat ho láskou. Vzít ho na fotbalové zápasy. Chci mít někoho, koho budu moci milovat a starat se o něj, dokud nebudu starý, někoho, kdo bude pokračovat v mém životě, až já tuto zemi opustím," řekl John.   Osmačtyřicetiletý Furnish řekl, že oni oba s Johnem byli vychováni v uznávání základních hodnot, jako je disciplina a dobré mravy.   Kanadský filmař Furnish, který je Johnovým partnerem již 17 let a v roce 2005 uzavřeli civilní sňatek, řekl, že oba počkají, jak se s novou situací vyrovnají a jak dokážou přizpůsobit svoje životy dítěti, než se rozhodnou pořídit si druhé.   Jak uvedl  Us Weekly , John a Furnish darovali charitě všechny peníze, které dostali za fotografie poskytnuté magazínu, jenž se dnes dostal na novinové stánky.   ko kš  