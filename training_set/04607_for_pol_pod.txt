 Sněmovna má letos na zahraniční cesty 25,5 milionu korun  Praha 20. ledna (ČTK) - Poslanecká sněmovna vyčlenila pro letošní rok na zahraniční cesty 25,5 milionu korun. Jednotlivé cesty zatím naplánovány nejsou. Na žádost výborů, delegací a dalších institucí je bude posuzovat a schvalovat organizační výbor. Novinářům to dnes řekla předsedkyně sněmovny Miroslava Němcová. Letošní rozpočet na zahraniční cesty je ve srovnání s minulým rokem o deset procent nižší stejně jako rozpočet celé komory.   Zahraniční cesty omezovala sněmovna už koncem minulého roku. Přistoupila k tomu kvůli úsporám a nedostatku peněz. Organizační výbor proto povoloval cesty pouze zahraničnímu a evropskému výboru, vyjíždět mohlo ještě vedení sněmovny a poslanci, kteří jsou členy stálých zahraničních delegací. Běžně přitom cestují všechny výbory.   Nejvíce peněz z rozpočtu získaly na cesty výbory. Za sumu 12 milionů korun mohou podniknout dohromady 36 cest. Organizační výbor navrhl každému výboru limit, kolik návštěv cizích zemí mohou letos podniknout. Například zahraniční výbor má limit čtyři, evropský tři, většina výborů smí vyjet dvakrát.   "Na příští jednání budou předloženy jednotlivými výbory jejich záměry (zahraničních cest). Tyto záměry výbor posoudí, řekne, zda souhlasí s cestou konkrétního výboru do konkrétní země, a teprve potom se cesty začnou připravovat," uvedla Němcová.   Některé z nich už své cesty naplánovaly. Například výbor pro regionální rozvoj předložil žádost o cestu na Slovensko. Tu dnes organizační výbor schválil. Rozpočtový výbor se zase chystá do Irska a Španělska. Jeho cesta zatím potvrzená není.   Druhý nejvyšší rozpočet na diplomatické cesty mají stálé delegace. Ty mohou utratit celkem deset milionů korun. Dále je 1,5 milionu vyčleněno na akce v rámci předsednictví a v rámci evropského parlamentu, stejná částka je plánovaná pro cesty v kategorii ostatní. Pro akce pořádané v rámci meziparlamentní spolupráce, jako je například visegrádská skupina, je ve sněmovním rozpočtu půl milionu korun.   bns pba  