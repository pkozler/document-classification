 Začíná gastronomická přehlídka Grand Restaurant Festival  --------------------    Ke zpravodajství: AUDIO; ilustrační FOTO ve Fotobance;   ID foto: F200903040008101, F200903040009201, P200710170368401   --------------------    Praha 15. ledna (ČTK) - Na luxusní delikatesy za příznivé ceny láká zájemce o dobré jídlo druhý ročník měsíční gastronomické přehlídky Grand Restaurant Festival, který dnes začíná v osmi českých městech. Návštěvníci mohou do 15. února vybírat z nabídky 42 restaurací v Praze, Brně, Karlových Varech, Liberci, Nepomuku, Olomouci, Ostravě a Plzni. Novinkou akce s podtitulem Vzneste se do gastronomického nebe je takzvaný Mňam Bus, který strávníky rozveze po vybraných pražských podnicích.   "Minulý rok jsme měli 7000 návštěvníků. Letos doufáme, že se tento počet zdvojnásobí. Festival ještě nezačal a máme již téměř 7000 rezervací," řekl novinářům pořadatel festivalu Pavel Maurer. Upozornil, že mimo tradičních účastníků festivalu, mezi něž patří špičkové pražské restaurace, se do akce letos zapojily také nedávno vzniklé provozovny se zajímavou nabídkou.   Mňam Bus zaveze zájemce o kulinářské zážitky například do hotelu Mandarin Oriental, kde si mohou pochutnat na dobrotách šéfkuchaře Jiřího Štifta. V hotelu Alcron pak uvítá "gastroturity" šéfkuchař Roman Paulus a ve Francouzské restauraci v Obecním domě je bude hostit vládce tamní kuchyně Jiří Král. Další "mňam" okruh zavede návštěvníky do prestižních restaurací Bellueve, SaSaZu a Hergetovy cihelny. Výlety se budou konat každou sobotu a mimo dvou hlavních jídel se za 1990 korun budou při každé zastávce servírovat také patřičné nápoje. Celkem v Praze představí svou kuchyni 20 gastronomických zařízení.   Šéfkuchaři připraví pro své hosty pokrmy v kategoriích mistrovský kousek šéfkuchaře, nejlepší jídlo od maminky a regionální či národní specialita. Zároveň bude k dispozici celé degustační menu.   V Brně se do akce zapojí restaurace Hansen, Koishi fish &amp; sushi, La Bouchée, Noem Arch, U Kastelána či Valoria. V Olomouci se účastní Alley hotel, Gemo hotel, Moravská restaurace a vinný restaurant či Vila Primavesi, v Ostravě Harmonie v hotelu Clarion, Bamboo v hotelu Park Inn Hotel nebo Zámek Zábřeh. Přidalo se také pět plzeňských restaurací, dvě liberecké a po jedné v Karlových Varech a Nepomuku.   Zájemci o festivalovou ochutnávku se musí zaregistrovat na webu  www.grandrestaurantfestival.cz ., kde si vyberou čas, cenu a druh pokrmu. S přiděleným kódem se pak dostaví do vybraného podniku. Vybírat mohou z nabídky od 200 do 600 korun, přičemž nejdražší menu je tříchodové.     Partnerem akce je agentura CzechTourism, která se prostřednictvím projektu Ochutnejte Českou republiku snaží propagovat zajímavé turistické destinace. Důraz klade na regionální kuchyni. "Věřím, že dobré jídlo nemá hranice," říká k rozšíření festivalu do regionů Maurer.   ač kš  