 Winehouseová je na turné v Brazílii, zpívá bez výpadků a skandálů  --------------------    Ke zpravodajství: FOTO ve Fotobance  ID foto: F200902040062501, F201006160059901, P200903170408801   --------------------    Sao Paulo 11. ledna (ČTK) - Britská soulová zpěvačka Amy Winehouseová se oficiálně ohlásila zpět na pódiu - bez skandálů a výpadků. Sedmadvacetiletá umělkyně o víkendu v dobré náladě a ve formě vystoupila na úvodním koncertu svého mini turné napříč Brazílií. A jen jednou krátce zapomněla text, napsala agentura DPA.   Winehouseová, která je poslední dobou známá spíše kvůli svým alkoholovým a drogovým excesům, pila při více než hodinovém koncertu v jihobrazilském Florianópolis pouze vodu. Asi před 10.000 návštěvníky vystoupila v přiléhavém bílém oděvu.   Místní média jako motto jejího koncertu označují "nový rok, nový život". Slavné Britce jsou od jejího příletu novináři v patách. Na celou dobu koncertní šňůry se ubytovala v luxusním hotelu v Rio de Janeiru. Hotel Santa Teresa leží daleko od proslulých pláží Ipanema a Copacabana v malebné stejnojmenné čtvrti Santa Teresa.   Winehouseová připravila pro fanoušky v Brazílii pět koncertů, na nichž chce představit také některé nové písničky. Dnes podruhé a naposledy zazpívá v Rio de Janeiru, ve čtvrtek v Recife na východě země a v sobotu v Sao Paulu.   zpt dr  