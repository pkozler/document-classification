 Dočkal zvolil návrat do Liberce, aby byl připraven na malé Euro  --------------------    Ke zpravodajství: FOTO/aktuality; AUDIO   --------------------    Hrabětice (Jablonecko) 5. ledna (ČTK) - Při mírně dobrodružném angažmá v tureckém Konyasporu nechtěl záložník Bořek Dočkal riskovat, že by mohl přijít o nominaci na červnové mistrovství Evropy fotbalistů do 21 let, kde má vést česká lvíčata jako kapitán. Proto se v zimním termínu rozhodl pro návrat do důvěrně známého prostředí v Liberci, odkud před půlrokem na svoji první zahraniční štaci vyrazil.   Dočkal si prý po anabázi v Turecku váží návratu do libereckého angažmá mnohem víc, než když zpod Ještědu odcházel. "Angažmá v Turecku jsem vděčný i za to, že jsem získal novou chuť a motivaci tady (v Liberci) zase pracovat," prohlásil Dočkal při dnešním setkání s novináři v Hraběticích, kde je s libereckými spoluhráči na kondičním soustředění.   Když loni v létě před novou sezonou Liberec opouštěl, byl plný chuti a odhodlání do prvního angažmá v zahraničí. Dva a půl roku strávených v Liberci považoval za optimální dobu, aby ve své kariéře udělal krok dál. "Cítil jsem, že chci zkusit něco nového. Dokázat, že na to mám i venku," vysvětloval univerzální středopolař.   Angažmá v Konyasporu nicméně nepovažuje za promrhaný čas. "Byla to obrovská škola. Po fotbalové i životní stránce. Nemůžu říci, že bych toho litoval," upozornil Dočkal.   V Konyasporu začal s velkou vervou, prosadil se do základní sestavy, ale elán postupně ztrácel. "Přitom po měsíci v Konyi by mě nenapadlo, že bych měl končit. Tréninky byly dobré, kouč se mnou komunikoval... Ale pak se to zvrtlo k horšímu," líčil Dočkal.   S provinčním tureckým klubem se pral na chvostu tabulky, navíc postupně dostával méně příležitostí. Když se v říjnu vrátil z úspěšné baráže české jednadvacítky, která si po duelu s Řeckem zajistila účast na mistrovství Evropy, jeho situace se ještě zhoršila.   "Pokaždé, když jsem přijel z reprezentační akce, tak jsem nehrál. Když jsem přijel po té baráži a opakovalo se to, začala ve mně hlodat myšlenka na návrat," uvedl poděbradský rodák. "V Konyi jsem neměl jistotu, že budu hrát pravidelně, i když jsem si třeba myslel, že jsem lepší než jiní hráči. Trenér hodně točil sestavou, dost lidí se tomu divilo," popisoval Dočkal.   Aby nebyly ohroženy jeho šance na nominaci na červnový evropský šampionát jednadvacítek, rozhodl se pro zpáteční cestu do Liberce. "I kvůli Euru bude důležité, abych byl na očích a cítil se dobře. Ale není to tak, že bych sem šel za nějakou jistotou. Liberec má teď zálohu našlapanou, v kapse nemám vůbec nic. Musím hodně bojovat, abych si tu šanci zasloužil," uvedl Dočkal.   I tak se na konkurenční boj těší, mezi starými známými prý hned ožil. "Užívám si tady každou chvíli. Nejlepší je, že zase můžu bez problémů komunikovat. Se spoluhráči, trenérem, maséry... Dřív jsem takové věci bral jako samozřejmost, ale teď si všeho vážím o to víc," popisoval Dočkal, který v Konyasporu působil i s českým krajanem Martinem Kleinem.   "A jde i o osobní život. Turecko mě sice spíš mile překvapilo, ale být tam čtyři roky, to si asi neumím představit. Je to tam trochu jiný svět. Konya je výrazně islámské město, kde je život pro Evropana přece jen trochu nezvyklý," vzpomínal Dočkal.   "Teď si třeba užívám i to, když můžeme jít s přítelkyní do restaurace a dát si opravdu to, na co máme chuť. Budeme spolu víc, v Turecku jsme hodně času trávili na báze nebo při cestách na zápasy. Jsem ale moc rád, že jsem takovou zkušenost prodělal," řekl Dočkal.   Kdyby před ním v budoucnu zase někdy přistála nabídka od tureckého klubu, hodně by ji prý zvažoval. "Nikdy neříkej nikdy. Teď třeba vím, do jakých klubů by se jít vyplatilo a do kterých ne. Tento klub (Konyaspor) by to už zřejmě nebyl," podotkl Dočkal, který prý u Konyasporu má i určité finanční závazky. "Všechno se ale řeší," uvedl.   Martin Gregor nkr  