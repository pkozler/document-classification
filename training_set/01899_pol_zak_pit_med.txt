 NYT: Jak uniklo na veřejnost oznámení, že bin Ládin je mrtev  --------------------    Ke zpravodajství: FOTO/aktuality; AUDIO; VIDEO; GRAFIKA; PROFIL   --------------------    Washington 2. května (ČTK) - To stručné oznámení přišlo v neděli krátce po 21:45 washingtonského času (03:45 SELČ) od Dana Pfeiffera, ředitele komunikace Bílého domu. "POTUS (prezident Spojených států - pozn. ČTK) promluví k národu dnes ve 22:30," napsal na Twitteru a podělil se tak o stejný vzkaz, jaký byl právě rozeslán tiskové letce Bílého domu.   Jak v mediálním blogu listu The New York Times píše Brian Stelter, americké televizní sítě a noviny nejprve nevěděly, že bude prezident Barack Obama oznamovat smrt Usámy bin Ládina, tedy mimořádný vývoj v téměř deset let trvající válce proti terorismu vedené Spojenými státy a jejich spojenci. Ale novináři ve Washingtonu měli prakticky ihned podezření, že by se oznámení mohlo bin Ládina týkat.   Tyto spekulace nebyly v televizích bezprostředně odvysílány, ale vybuchly na Twitteru a dalších sociálních internetových sítích. Zbožné přání o smrti bin Ládina rezonovalo po celém webu - a pak, ve 22:25 (04:25 SELČ), když si Obama psal svou řeč, se zdálo, že zprávu jeden vstup na Twitteru potvrdil. Keith Urbahn, ex-poradce bývalého ministra obrany Donalda Rumsfelda, napsal: "Takže mi bylo řečeno důvěryhodnou osobou, že zabili Usámu bin Ládina. Zatraceně skvělé."   Urbahn rychle dodal: "Nevím, jestli je to pravda, ale modleme se, aby byla." Právě jemu mnozí na síti připisují zásluhu za vypuštění téhle informace, i když neměl potvrzení z první ruky. Během několika minut po jeho příspěvku začaly anonymní zdroje v Pentagonu a Bílém domě sdělovat novinářům stejnou informaci.   Televizní stanice ABC, CBS a NBC přerušily s tou zprávou vysílání po celé zemi prakticky v téže minutě ve 22:45 (04:45 SELČ). "Slyšíme naprostý jásot celé vlády," ohlásila zpravodajka ABC News Martha Raddatzová.   Brian Williams, moderátor NBC News, řekl divákům: "Tato zpráva začala prosakovat na veřejnost, když parlamentní zaměstnanci začali telefonovat." A dodal, že někteří novináři dostali e-mail se třemi slovy: "Vzhůru do práce."   Obamovo prohlášení, které se původně mělo uskutečnit ve 22::30 (04:30 SELČ) bylo opakovaně odloženo. CNN ohlásila, že si projev píše sám. Ještě ve 23:00 (05:00 SELČ) nepromluvil, ale ta zpráva už se šířila i bez něj. Po necelé hodině na Facebooku přibývalo každou vteřinu víc než deset nových vstupů se slovy "bin Ládin" . Internetový server listu The New York Post vyřvával titulkem: "Dostali jsme ho!", zatímco The Huffington Post se spokojil s prostým: "Mrtev."   A po celé zemi se Američané sešli kolem televizních obrazovek, aby vstřebali ty zprávy. "Tohle uzavírá kapitolu v globální válce proti terorismu, která vymezila jednu generaci," řekl zpravodaj NBC Richard Engel.   Jedna kalifornská uživatelka Twitteru napsala, že se na televizi dívá celá rodina včetně devítiletého dítěte. "Vysvětlujeme mu, kdo je Usáma bin Ládin," dodala. Její potomek se narodil jen několik měsíců po teroristických útocích z 11. září 2011.   dk šeb  