 V Rudolfinu dnes zazněly tísnivé tóny Dvořákova díla Stabat mater  Praha 13. ledna (ČTK) - V ne zcela zaplněné Dvořákově síni Rudolfina v Praze dnes zazněly tísnivé a dramatické tóny jedné z nejznámějších skladeb Antonína Dvořáka Stabat mater. Duchovní kantátu zkomponovanou na velikonoční církevní text pod vedením rakouského dirigenta Manfreda Honecka přednesla Česká filharmonie (ČF). V roli pěvců se představili sopranistka Simona Houda Šaturová, ruská mezzosopranistka Marina Prudenská, čínský basista Liang Li a stálý host opery Národního divadla a Státní opery v Praze Tomáš Černý, který nahradil nemocného tenoristu Burkharda Fritze. Spoluúčinkoval Pražský filharmonický sbor pod vedením sbormistra Lukáše Vasileka.   Dvořákova Stabat Mater, která si získala celosvětový význam v oboru duchovní tvorby, bývá uváděna v koncertních síních poměrně často a je oblíbená u českého i zahraničního publika. Dnešní koncert přímým přenosem vysílal Český rozhlas 3-Vltava. Část sboru proto své party zpívala u provizorních mikrofonů v přízemí Rudolfina.   ČF dílo v Rudolfinu uvede také 14. ledna.   Na náčrtu díla začal Dvořák pracovat v roce 1876, o rok později se k němu vrátil a skladbu vyprávějící o bolesti matky Marie, která je svědkem umírání a smrti svého syna Ježíše, dokončil. Také Dvořákovi a jeho ženě Anně zemřely v období vzniku skladby během dvou let všechny tři děti. Poprvé dílo zaznělo 23. prosince 1880 v Praze.   Text Stabat mater bývá připisován františkánskému mnichovi jménem Jacopone da Todi, který žil ve 13. století. Není jisté, zda báseň o 20 strofách skutečně napsal. Její autor každopádně v textu vylíčil bolest Ježíšovy matky, ale také touhu její úděl s ní sdílet.   Bývalý šéfdirigent ČF Václav Talich po nahrávání díla v roce 1952 Stabat mater označil za "desetivětou píseň o utrpení ztráty, píseň začínající tupou bolestí, nehybnou a probojovávající se dlouhou černou chodbou k světlu ráje a k důvěřivému Amen".   Hlavní hostující dirigent České filharmonie (ČF) Manfred Honeck stanul před tímto tělesem poprvé v roce 2000 a od té doby ho dirigoval na dvou desítkách koncertů. Svou dirigentskou dráhu zahájil jako asistent Claudia Abbada v proslulém Gustav Mahler Jugendorchestru. Část své umělecké dráhy strávil ve Skandinávii a od sezony 2007/2008 mimo jiné zastává pozici hudebního ředitele Státní opery ve Stuttgartu.   ČF zahájila svou 115. sezonu loni 8. září koncertem věnovaným 90. výročí narození a 15. výročí úmrtí svého bývalého šéfdirigenta Václava Neumanna.   Roman Jireš mal  