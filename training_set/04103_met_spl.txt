 Díky ochlazení skiareály slibují ideální podmínky i na běžky  Ústí nad Labem 20. ledna (ČTK) - Na víkend slibují lyžařská střediska v Ústeckém kraji upravené sjezdovky a všechny vleky v provozu. Navíc má být podle provozovatelů skiareálů i pěkné počasí. Na sjezdovkách lyžařského areálu Telnice na Ústecku leží 60 až 80 centimetrů sněhu, na Bouřňáku na Teplicku 40 až 60 centimetrů a podle ústecké pobočky Českého hydrometeorologického ústavu má sněžit i v pátek.   Díky pokračujícímu sněžení se mohou na upravené tratě těšit i běžkaři. "Začali jsme upravovat tratě dnes dopoledne. Budeme pokračovat, jak bude postupně padat sníh," řekl dnes ČTK Jiří Zmítko ze SportCentra Bouřňák. Úpravě tratí se věnují i v Telnici, zatím mají hotovo asi pět kilometrů. Podle provozovatele areálu Jindřicha Holingera by ale do víkendu mohly být upravené v celém rozsahu.   V uplynulém týdnu moc lyžařů na sjezdovkách nebylo. Sníh ve městech roztál a lidé ho čekali málo i na sjezdovkách. Ve skiareálu Telnice na Ústecku přitom leželo celý týden 60 až 80 centimetrů upraveného technického sněhu a jezdily všechny vleky. "Když v Ústí není sníh, tak si lidé asi myslí, že není ani u nás," odhadl Holinger. Jeho domněnku potvrzuje i Jiří Zmítko ze SportCentra Bouřňák, kam v týdnu jezdí především lyžaři z Teplic a okolních obcí. Také tam měli v týdnu návštěvnost menší než obvykle.   van hš  