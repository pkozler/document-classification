 LN: Kriminalisté znovu prověří až 20 let staré nevyřešené vraždy  Praha 7. ledna (ČTK) - Pražští kriminalisté vytvořili speciální tým, který se pokusí znovu prošetřit staré nevyřešené případy. Zaměří se na až dvacet let staré vraždy, u nichž k usvědčení pachatele chyběly důkazy. Informují dnešní Lidové noviny (LN).   Trojice kriminalistů, kterou vede vyšetřovatel Josef Lottes, otevře desítky vražd bez usvědčeného viníka. Chce je znovu otevřít dřív, než uplyne dvacetiletá promlčecí lhůta. "Celkem se jedná o devadesát až sto případů," řekl bývalý šéf pražské kriminálky Lottes.   Pomoci usvědčit vraha jim má hlavně lepší technika a nové výslechy svědků. "Kriminalistika se neustále vyvíjí. Vyhodnocování stop se od minulosti velmi zlepšilo, technika jde neuvěřitelně dopředu," uvedla Pavla Kopecká z celorepublikové kriminálky.   Zločiny, u nichž se zatím nepodařilo usvědčit pachatele, kriminalisté nazývají pomníčky. Patří mezi ně i případ ženy, jejíž zmasakrované tělo se našlo na Tachovsku konci června 2003. Dosud se nepodařil objasnit ani nález mrtvolky asijského novorozence z ledna 2007. Tělíčko bylo nalezeno na skládce třídírny domovního odpadu v Pileticích u Hradce Králové zabalené v igelitovém sáčku. Detektivové také zatím nedokázali pojmenovat vraha, který v roce 1995 v Uherském Hradišti zastřelil muže, jenž byl známý tím, že půjčoval peníze s vysokým úrokem.   jhr mkv  