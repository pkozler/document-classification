 Na protivládní demonstraci v Albánii byli zastřeleni tři lidé  --------------------    Ke zpravodajství: FOTO/aktuality   Čelo zprávy jsme rozšířili o informaci, že demonstrace byla rozehnána, aktualizovali jsme také počet mrtvých. V celém textu jsme aktualizovali počet zraněných a vývoj demonstrace. Nově jsme přidali poslední dva odstavce s backgroundem.   --------------------    Tirana 21. ledna (ČTK) - Tři lidé byli dnes zastřeleni na protivládní demonstraci v albánské metropoli Tiraně, napsala s odvoláním na vládní představitele agentura AP. Asi 20.000 protestujících požadovalo, aby konzervativní vláda vypsala předčasné volby. Prezident Bamir Topi, vůdce opozičních socialistů Edi Rama a ambasáda USA vyzvali ke klidu. Policie po třech hodinách střetů demonstranty rozehnala.   Lékař vojenské nemonice v Tiraně podle Reuters oznámil, že dva civilisté byli zastřeleni zblízka pistolí malé ráže. Třetí oběť násilností nezmínil.   Soukromá televize Top Channel podle agentury APA oznámila, že policie nasadila střelné zbraně, když se dav pokoušel proniknout do vládní budovy. Žádné další podrobnosti nejsou známy.     Dav házel po zasahujících jednotkách dlažební kostky, také zapálil nejméně tři osobní auta a jednu policejní dodávku. Policie odpověděla slzným plynem, střelbou gumových projektilů a vodními děly. Později ustoupila a umožnila několika stovkám protestujících proniknout na schodiště před vstupem do hlavní vládní budovy, kterou využívá premiér Sali Berisha.   Policejní těžkooděnci po tříhodinových bitkách převzali kontrolu nad centrem města. Televizní záběry podle Reuters ukazují, jak zasahující jednotky obsazují hlavní ulici, zatýkají zbylé protestující a některé bijí obušky.   Střety si podle úřadů vyžádaly nejméně 23 zraněných demonstrantů a 17 policistů. Zástupce ředitele tiranské vojenské nemocnice Sami Koceku podle serveru BalkanInsight.com sdělil, že tři lidé utrpěli zranění ohrožující život .   Socialistická opozice trvá na tom, že vítězství Demokratické strany Albánie (PDSh) ve volbách v červnu 2009 bylo dosaženo podvodem. Šéf PDSh, premiér Berisha však výzvy na přepočítávání volebních lístků odmítl. Socialisté od té doby bojkotují práci parlamentu a organizují protesty odborářů v Tiraně. Zástupci Organizace pro bezpečnost a spolupráci v Evropě (OBSE) označili hlasování většinou jako spořádané. Příští řádné volby se v zemi mají konat v roce 2013.   Za poslední dvě desítky let, kdy se země po desetiletích tuhého komunismu vydala na cestu demokracie, nejsou politicky motivované násilné střety v ulicích ničím výjimečným.   Albánie, která je jednou z nejchudších evropských zemí, je od dubna 2009 členem Severoatlantické aliance. V současné době usiluje o integraci s Evropskou unií.   zpt šeb  