 ČSÚ: Na jih Čech přijelo za první tři měsíce roku více turistů  České Budějovice 10. května (ČTK) - Jižní Čechy přilákaly v prvních třech měsících roku více turistů než loni za stejnou dobu. V kraji se jich ubytovalo 127.420, meziročně o 7,1 procenta více. Přibyli jak domácí, tak zahraniční turisté. Mírně se ale snížil počet nocí, které v regionu strávili. Vyplývá to z dnešních údajů Českého statistického úřadu.   Turisté v ubytovacích zařízení na jihu Čech v prvním čtvrtletí strávili 395.477 nocí, což je o 0,1 procentního bodu méně než loni. O 3,1 procenta se zvýšil počet přenocování zahraničních turistů. Tuzemští hosté strávili v ubytovacích zařízení meziročně o 1,2 procenta nocí méně. "Tyto údaje potvrzují nový trend cestování Čechů, kteří navštěvují konkrétní oblast pouze na jeden den nebo na menší počet dní," sdělila ČTK ředitelka Jihočeské centrály cestovního ruchu Pavla Konopová.   Podle Konopové přispěly ke zvýšené návštěvnosti regionu zejména lyžařské areály. Lidé ale jezdili i do známách památek, které měly otevřeno i v zimě, jako například zámek Hluboká.   Nejvíce zahraničních turistů na jih Čech přijelo z Německa, bylo jich téměř 10.000. Nizozemců přijelo bezmála 4200. Další početnou skupinou návštěvníků jsou turisté z asijských zemí, jichž přijelo celkem přes 11.000.   Cestovní ruch se letos zvýšil v celém Česku, polepšily si všechny kraje. Počty ubytovaných hostů stouply v prvním čtvrtletí o 8,5 procenta na 2,4 milionu. Délka pobytu se ve srovnání s prvními třemi měsíci minulého roku prodloužila o 6,5 procenta na 7,4 milionu přenocování.     Cestovní ruch v Jihočeském kraji v 1. čtvrtletí:      hosté celkem  domácí  ze zahraničí     1. čtvrtletí 2011  127.420  88.039  39.381     index 2011/2010  7,1  7,0  7,2     Zdroj: ČSÚ   kpe snm    