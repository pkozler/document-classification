 V Pardubickém kraji lze v přírodě potkat i pštrosa či mývala  --------------------    Ke zpravodajství: ilustrační FOTO ve Fotobance  ID foto: FO00111640, F201004230214001, P201001110369001, F200908240097101   --------------------    Pardubice 2. ledna (ČTK) - V Pardubickém kraji může turista při troše štěstí v přírodě narazit občas i na pštrosa nebo mývalovce. Exotická zvířata většinou utekla chovatelům a některá se už v novém prostředí trvale zabydlela. Jiná měla méně štěstí a skončila jako trofej myslivců a pytláků nebo se ocitla jako neobvyklá pochoutka na talíři.   "Mývalovci tu už zdomácněli, nejsou nic zvláštního. Rozšířili se k nám z evropské části Ruska. Občas se někde objeví i mývalové," říká vedoucí pardubického střediska Agentury ochrany přírody a krajiny Vlastimil Peřina.   Do Záchranné stanice volně žijících zvířat v Zeleném Vendolí na Svitavsku se poměrně často dostanou exotičtí hadi nebo želvy. Občas se ale vyskytnou i větší zvířata. "Chytali jsme už i pštrosa na poli, ale nedojeli jsme jej ani osmdesátikilometrovou rychlostí. Když ho veterinář trefil uspávací střelou, jen ho to povzbudilo a zmizel," vzpomíná vedoucí stanice Josef Zelený. Ptáka údajně později viděli až u Brna.   Dalšího pštrosa museli letos v létě lovit z Labe hasiči. Emu utekl chovatelce z Řečan nad Labem na Pardubicku z ohrady, patrně sklouzl do vody a uplaval asi kilometr proti proudu.   Na Svitavsku se také zřejmě stále potuluje opice uprchlá v červnu ze zoologické zahrady v Olomouci. Makak červenolící byl viděn už několikrát, ze své původní japonské domoviny je zvyklý i na chladné počasí a zbytky úrody na polích mu dávají možnost přežít i mimo klec.   Výjimečný v české přírodě není norek severoamerický. Ochranářům ale přidělává vrásky na čele, neboť decimuje populace některých tuzemských druhů, například raků nebo ještěrek.   Před lety se také v okolí Seče na Chrudimsku pohybovala lama. Nikdo nevěděl, odkud se vzala, nakonec ji ale údajně místní zemědělci chytili a snědli. V okolí Heřmanova Městce u Chrudimi zase domorodci tvrdí, že viděli v lesích pumu.   Pavel Dosoudil kš  