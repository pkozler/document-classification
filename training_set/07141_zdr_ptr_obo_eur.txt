 SZPI rozšiřuje kvůli rizikovým okurkám kontroly čerstvé zeleniny  --------------------    Ke zpravodajství: AUDIO   Ve 3. a 4. odstavci jsme doplnili vyjádření ředitele společnosti Country Life z on-line rozhovoru iDnes.cz.   --------------------    Brno 30. května (ČTK) - Česká Státní zemědělská a potravinářská inspekce (SZPI) rozšířila kvůli případu rizikových bio okurek ze Španělska kontroly zeleniny. Bude prověřovat více druhů čerstvé zeleniny dovezené i z dalších států včetně balkánských zemí. ČTK o tom dnes informoval mluvčí SZPI Michal Spáčil. Na střevní nákazu, kterou vyvolala podle expertů střevní bakterie, už v Německu zemřelo deset lidí.   SZPI o víkendu potvrdila, že se do Česka minulý týden přes Německo dostala riziková zásilka bio okurek, které mohou být kontaminovány baktérií způsobující smrtící střevní infekci. Firma Country Life, která okurky dovezla, prodala přes své prodejny a své odběratele kolem stovky rizikových bio okurek. SZPI dnes zveřejnila seznam 12 odběratelů, kterým Country Life okurky dodala. Jsou mezi nimi odběratelé v Praze, Břeclavi, Hradci Králové, Vysokém Mýtě, Kamenném Přívoze, Přelouči a Mníšku pod Brdy.   Ředitel společnosti Otakar Jiránek v dnešním on-line rozhovoru na serveru iDnes.cz uvedl, že zatím nebylo dokázáno, že by dodávka okurek byla kontaminovaná. "Podle našich čerstvých informací byla zjištěna kontaminace u pouze jedné okurky u distributora v Hamburku, který není naším dodavatelem a šarže, kterou jsme my obdrželi, šla jinou cestou v jiné dodávce, ale od stejného španělského exportéra, a proto byly tyto šarže z preventivních důvodů pozastaveny," uvedl Jiránek.     Nyní se zpracovávají vzorky odebrané z nebezpečné zásilky. Výsledky, které by potvrdily nebo vyvrátily nákazu, mají být k dispozici v průběhu několika dní. "V následujících dvou týdnech bude odebráno 260 vzorků čerstvé zeleniny. Vzorky jsou odebírány u všech druhů zeleniny, nikoliv pouze u bio okurek," řekl dnes Spáčil. S tím v podstatě souhlasí i Jiránek, jelikož podle něj není jisté, že byli lidé v Německu kontaminováni z okurek.     Podle Spáčila budou odebírány i vzorky zeleniny, která pochází z jiných než rizikových států, k nimž patří Španělsko, Německo, Nizozemsko a Dánsko. Vzorky se budou odebírat i ze zeleniny pocházející z Rumunska, Bulharska, ale i z České republiky. "Výsledkem kontrol bude přehled o stavu kontaminace Escherichia coli na potravinovém trhu České republiky," dodal.   SZPI doporučuje spotřebitelům dodržovat obvyklé hygienické zásady při jakémkoliv nakládání s čerstvou zeleninou. Před konzumací je podle ní zeleninu nutné důkladně omýt teplou vodou okrájet ji. "Inspekce doporučuje případně zeleninu tepelně upravit, protože bakterie jsou zničeny, pokud teplota přesáhne po dobu minimálně dvou minut 70 stupňů Celsia," dodal Spáčil.   Evropské centrum pro prevenci a kontrolu nemocí (ECDC) ve Stockholmu označilo nynější epidemii za jednu z největších svého druhu na světě a v Německu vůbec nejhorší v dějinách.   lab mar jpt  