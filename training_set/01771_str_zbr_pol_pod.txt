 V Brně dnes začíná armádní veletrh IDET  --------------------    Ke zpravodajství: FOTO/aktuality; AUDIO; VIDEO   --------------------    Brno 10. května (ČTK) - V Brně dnes začíná armádní veletrh IDET. Společně s přehlídkou požární a bezpečnostní techniky PYROS/ISET, která začne ve čtvrtek, nabídne ucelený přehled v oblasti vojenské a civilní bezpečnosti. Celkem do Brna přijede 548 firem z 27 zemí. IDET je především odbornou přehlídkou. Uskuteční se už pojedenácté. Na veletrhu budou k vidění například terénní Tatra T810, obrněné vozidlo Dingo 2 a IVECO LMV.   Mezi největší atrakce bude patřit expozice české armády, která v Brně ukáže novou výzbroj a výstroj. Patří mezi ni lehká mostová souprava, která se uplatnila při povodních, vrtulník W3A Sokol, kolový obrněný transportér Pandur. Odborníci představí tři fáze jeho výroby. Armáda dnes představí také bílou knihu o obraně, která je strategickým dokumentem o směřování české armády následujících deseti letech. Ministerstvo obrany ji dokončilo letos na jaře.   IDET je určen především pro odborníky. Před dvěma lety jej navštívily armádní delegace z více než 70 zemí. Téměř polovina firem byla ze zahraničí. Branami brněnského výstaviště prošlo celkem 24.779 odborných návštěvníků. Kolem 30.000 příchozích čekají Veletrhy Brno i letos. IDET končí v pátek. PYROS/ISET začíná ve čtvrtek a skončí v sobotu.   Na veletrhu IDET představí firmy několik novinek. Například PRAGA-Export ve společné expozici s IVECO Defence Vehicles představí vozidlo LMW SF. Je určeno pro speciální síly. Jeho předchůdce LMV našel své využití v Afghánistánu. Změnou prošla především kabina vozidla, jejíž otevřené provedení zajišťuje výhled a rychlé sesednutí posádky. Veletrh nabídne dále například monokulární a binokulární přístroj pro noční vidění firmy NIDES, nebo taktickou svítilnu firmy Ariga.   vrn nlm  