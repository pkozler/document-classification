 Protipovodňová vrata na Čertovce se dnes opět otevřela  Praha 24. ledna (ČTK) - Protipovodňová vrata, která uzavřeli na Čertovce vodohospodáři 9. ledna kvůli případnému velkému průtoku Vltavy, jsou ode dneška otevřené. "Potápěči odstraní hydraulické válce a vrata zajedou do doku," sdělila ČTK mluvčí pražských hasičů Pavlína Adamcová. Práce podle ní začaly v 09:00 a budou trvat něco málo přes hodinu.   Řeky v Česku se na počátku ledna rozvodnily vlivem mimořádně teplého počasí a s ním spojené oblevy. V Praze nastal první povodňový stupeň počátkem druhého lednového týdne kvůli řízenému odpouštění vody z vltavské kaskády. Pražská doprava byla proto zastavena na všech úsecích vltavské lodní cesty, byla uzavřena vrata na Čertovce a byly vyklizeny náplavky.   V současné době platí v republice už jen tři nejnižší povodňové stupně. Plavba po Vltavě byla v hlavním městě obnovena už v minulém týdnu.   Metropoli chrání proti velké vodě 18 kilometrů hrazení, z toho pět kilometrů jich je mobilních. Navržena jsou tak, aby ochránila město před povodní takového rozsahu, jako byla ta v roce 2002. I při podobné záplavě by přitom měla zbýt ještě bezpečnostní rezerva 30 centimetrů.   ktp pba  