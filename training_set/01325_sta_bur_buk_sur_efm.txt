 Výrobce kontejnerů Touax loni v ČR na rozdíl od světa nerostl  Praha 3. května (ČTK) - Tržby francouzského výrobce kontejnerů a modulových staveb Touax se loni v Česku snížily zhruba o 25 procent na 556,3 milionu korun. Čistý zisk firmy v roce 2010 klesl na 56,7 milionu korun, o rok dřív vydělala 85,8 milionu. Na úrovni celé skupiny se ale podařilo hospodaření zlepšit. Loňské výsledky dnes oznámila firma.   Celá skupina v roce 2010 utržila 302,4 milionu eur (kolem 7,3 miliardy korun), což je asi o 11 procent víc než předloni. Hrubý provozní zisk (EBITDA) se zvýšil o devět procent na 121,2 milionu eur, tedy asi na 2,9 miliardy korun.   "V roce 2010 jsme zaznamenali návrat k růstu a upevnili silné pozice ve svých aktivitách. Toto zlepšení bylo povzbudivé zejména v divizi námořních kontejnerů, uměřenější v ostatních třech oblastech našeho podnikání, a poukazuje na slibné vyhlídky pro rok 2011," uvedli Fabrice a Raphaël Walewští, výkonní ředitelé skupiny.     Výrobní závod Touaxu v Česku je v Supíkovicích v okrese Jeseník. Podle posledních dostupných údajů zaměstnává přibližně 280 lidí. Většina vyrobených kontejnerů putuje do zemí západní Evropy, kde je poptávka po tomto typu staveb vyšší než v Česku.   Mateřský francouzský koncern kromě modulových staveb vyrábí námořní kontejnery, říční nákladní čluny a nákladní vagóny.   dnv vju  