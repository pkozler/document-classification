 Uživatelé z App Store stáhli již deset miliard aplikací  New York 23. ledna (ČTK) - Počet stažení z internetové prodejny s mobilními aplikacemi firmy Apple App Store dosáhl deseti miliard. Oznámil to Apple v sobotu na svých internetových stránkách. Dosažení tohoto milníku potvrzuje vysokou oblibu chytrých telefonů firmy Apple, jejichž prodej by mohl dále růst příští měsíc, kdy je začne prodávat mobilní operátor Verizon Wireless.   Apple prodal od uvedení na trh v roce 2007 již desítky milionů svých chytrých telefonů iPhone. Obchod s aplikacemi pak Apple spustil v polovině roku 2008. Nyní rozšiřuje nabídku obchodu i na aplikace pro tablety iPad. Celkem má obchod v nabídce více než 300.000 programů pro iPhony a přes 40.000 aplikací pro iPady.   Nejbližším konkurentem obchodu App Store je soukromý GetJar, který prodává software pro všechny platformy. Loni v červnu obchod dosáhl jedné miliardy stažení. Dalšími konkurenty jsou také Android Market firmy Google a Ovi Store patřící finské Nokii.   Apple dodal, že uživatel, který si stáhl aplikaci s číslem deset miliard, získá dárkový certifikát v hodnotě 10.000 USD (178.440 Kč) na nákup v jeho obchodě iTunes. Ten nabízí ke stažení digitální hudbu, filmy a televizní pořady, napsaly agentury AP a Reuters.   irl sap  