 Pro postižené začaly v Praze kurzy ovládání počítače hlasem  Praha 11. ledna (ČTK) - Kurzy, v nichž se postižení naučí ovládat počítač hlasem, dnes v Praze zahájilo občanské sdružení Polovina nebe. Projekt je určen hlavně lidem s postižením všech čtyř končetin, kteří po absolvování seminářů dokážou na počítači zvládat kancelářské aplikace, napsat e-mail a vyhledávat na internetu, sdělila ČTK Daniela Rázková z pořádajícího sdružení, které na vzdělávání handicapovaných získalo peníze z EU.   Pilotní kurz, při němž se ověřovaly metody a tempo vyučování, se uskutečnil už loni na podzim. Na něj dnes v bezbariérových prostorách na pražské Pankráci navázal první ze šesti bezplatných tříměsíčních kurzů. "Smyslem je dát to (vzdělání) těm, kteří si opravdu nemohou jinak pomoci," vysvětlila Rázková.   Ve spolupráci s Technickou univerzitou v Liberci byl vyvinut počítačový program, který umožňuje ovládání počítače hlasem, ale také třeba zápis mluveného slova. Lidé s postižením horních končetin tak mohou pomocí hlasových příkazů zpracovat text v programu Word nebo si vyhledávat na internetu. Program stojí 11.000 korun, sdružení však usiluje o to, aby byl zařazen na seznam pomůcek, na něž stát přispívá až z 50 procent. Peníze na nákup často poskytují i nadace.   Kurzy jsou bezplatné, na tříletý projekt přispěla Evropská unie pěti miliony korun. "Jeho součástí je i závazek hledat pro absolventy kurzů vedle společenského také pracovní začlenění," upozornili organizátoři. Mezi úspěšné absolventy pilotního kurzu patří třeba mladá kunsthistorička, student vysoké školy nebo právník. Dita Horochovská získala po absolvování kurzu práci jako lektorka ovládání hlasu počítačem.   Zájemci z Prahy se mohou hlásit do dalších připravovaných kurzů, informace najdou na webu  www.polovinanebe.cz .   Podle Rázkové mají lidé s postižením všech končetin často problémy i s dýchacím ústrojím, ovládání hlasem jim prý pomáhá se správným dýcháním a procvičováním. Vedle individuální výuky ve skupinkách po čtyřech lidech je studentům k dispozici i logoped, ovládací systém lze upravit případným řečovým vadám. Podobné kurzy se do budoucna připravují také pro Středočeský, Jihomoravský a Královéhradecký kraj.   Adéla Klimešová mhm  