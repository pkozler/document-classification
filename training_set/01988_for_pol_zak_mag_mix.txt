 Obama si utahoval z Donalda Trumpa na prestižní večeři s novináři  --------------------    Ke zpravodajství: FOTO/aktuality   --------------------    Washington 1. května (ČTK) - Americký prezident Barack Obama v sobotu na slavnostní večeři pro novináře akreditované v Bílém domě žertoval na účet miliardáře a potenciálního prezidentského kandidáta republikánů Donalda Trumpa a v jeho přítomnosti si dělal legraci z jeho prezidentských ambicí. Informuje o tom agentura Reuters.   Trump totiž stojí v čele těch republikánů, kteří zpochybňují, že se Obama narodil v USA a je v Bílém domě legálně. Obama ve středu zveřejnil podrobnější verzi svého rodného listu, z níž vyplývá, že se skutečně narodil na Havaji, tedy na území Spojených států.   "Donald Trump je tu dnes s námi. Nikdo jiný než on nemůže být šťastnější a hrdější na to, že se ta záležitost s rodným listem může uložit do chládku," řekl Obama a použil Trumpovu přezdívku The Donald. "Konečně se (Trump) může zaměřit na opravdu důležité záležitosti. Například: Zfalšovali jsme přistání na Měsíci? Co se opravdu stalo v Roswellu? A kde jsou Biggie a Tupac?" vtipkoval Obama, který za své výroky sklidil pobavené úsměvy a dlouhotrvající potlesk.   V městečku Roswell v Novém Mexiku měla podle některých teorií přistát v roce 1947 vesmírná loď s nepřátelskými mimozemšťany. Biggie Smalls a Tupac Shakur byly hudební hvězdy, jejichž smrt je dodnes předmětem záhad a spekulací. Stejně tak se občas objevují spekulace o tom, zda skutečně Američané v roce 1969 přistáli na Měsíci.   Obama v sobotu také "senzačně" oznámil, že poté, co zveřejnil svůj rodný list, může poprvé ukázat i video, jak přišel na svět. Pak byla hostům promítnuta scéna z věhlasného kresleného filmu Lví král, kdy africký lev představuje nadšeným zvířatům svého synka Simbu. Obamův otec totiž pocházel z Keni.   Svůj projev Obama začal oslovením Moji drazí spoluobčané. Naznačil, že největší Trumpova rozhodnutí souvisí s jeho televizní reality show Celebrity Apprentice, v níž vždy musí nějakého kandidáta vyhodit. "To jsou rozhodnutí takového druhu, že mne nenechají večer usnout. Dobrá práce, dobrá práce," ironizoval prezident Trumpa a za smíchu v sále dodal, že Trump by zcela jistě přinesl do Bílého domu změnu.   Výroční setkání novinářů, kteří píší o Bílém domě, je tradiční sešlostí politických elit, společenské smetánky a celebrit všeho druhu. Největšími hvězdami z představitelů showbyznysu letos byli herečka Scarlett Johanssonová a slavní filmaři, bratři Joel a Ethan Coenovi.   jf šeb  