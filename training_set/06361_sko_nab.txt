 Írán začne některé univerzitní obory učit víc v souladu s islámem  Teherán 6. května (ČTK) - V Íránu se připravuje změna výuky některých univerzitních oborů tak, aby byla víc v souladu s islámem. Informovala o tom dnes íránská agentura IRNA. Hovoří se hlavně o společenských vědách jako právo, sociologie, filozofie, psychologie, politologie a o studiu otázek týkajících se žen i lidských práv.   Duchovní vůdce ajatolláh Alí Chameneí už loni řekl, že obsah studia mnoha humanitních oborů se zaměřuje na materialistické hodnoty a odchyluje se od učení islámu.   Íránští duchovní tvrdí, že Západ zahájil tichou válku proti muslimským zemím a chce její mládeži vnutit neislámskou ideologii.   Podle IRNA se bude v podzimním semestru přednášet 36 oborů podle nových osnov. Pracují na tom univerzitní experti.   Sedmdesáti procentům ze skoro 70 milionů Íránců ještě nebylo 30 let, takže osobně neprožili islámskou revoluci z roku 1979. Je to generace, která využívá internet a satelitní televize, takže je dobře obeznámena se západní kulturou.     Humanitní obory si volí polovina z univerzitních studentů. Jeden z vysokých úředníků ministerstva školství Abolfazl Hasaní řekl, že si islámský stát nemůže dovolit, aby se na jeho univerzitách vyučovaly obory považované za příliš západní.   sva mik  