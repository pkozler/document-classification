 Sdružení nájemníků: Žalob kvůli nájemnému je nyní nejvýše stovka  Praha 12. května (ČTK) - Sdružení nájemníků kritizuje to, že podle novely občanského zákonu budou muset soudci v případě sporu mezi nájemci a nájemníky o výši nájemného stanovovat nové nájemné od data podání žaloby, a nikoli podle svého uvážení. Nyní je takových žalob podána nejvýše stovka. Novinářům to dnes řekli předseda sdružení Milan Taraba a čestný předseda a poslanec ČSSD Stanislav Křeček.   S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Poměrně nízký počet žalob vychází podle sdružení z toho, že novela dosud čekala na podpis prezidenta Václava Klause. Podle Taraby není u těchto žalob jasná jejich oprávněnost. "Pokud bude novela platit, bude se jednat o žaloby v řádech maximálně do procenta nájemních bytů," uvedl Taraba.   Sdružení upozorňuje na to, že kvůli tomu, že soudy budou muset podle novely určovat nájemné od data podání žaloby, se může stát, že nájemníci budou muset vzhledem k délce sporů doplácet i řádově desetitisícové částky. "Dostanou se do situace, která je nespravedlivá," řekl Křeček.   S požadavkem, aby o termínu pro určení výše nájemného rozhodovali soudci, vrátil novelu sněmovně Senát. Dolní komora ale potvrdila svou verzi předlohy.   Návrh novely uvádí, že pokud se nájemník s majitelem na nájmu nedohodne, může pronajímatel písemně navrhnout zvýšení nájemného. Když s tím obyvatel bytu nebude souhlasit, bude se moci majitel obrátit na soud, který výši nájemného určí. Soudy by měly stanovovat nájemné v místě a čase obvyklé.   mbc rot  