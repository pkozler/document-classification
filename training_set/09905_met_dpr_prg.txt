 Vltava v Praze může v sobotu dosáhnout druhého povodňového stupně  --------------------    Ke zpravodajství: FOTO/aktuality   Aktualizovali jsme zprávu v 1., 3. a 4. odstavci.   --------------------    Praha 14. ledna (ČTK) - Vltava v hlavním městě může mít v sobotu večer průtok 1000 metrů krychlových za sekundu, což je hranice pro vyhlášení druhého povodňového stupně. ČTK to sdělila mluvčí Povodí Vltavy Michaela Pohůnková. Ve čtvrtek přestaly lodě plout v části hlavního města, dnes byla zastavena lodní doprava na všech úsecích vltavské vodní cesty. Zatopena byla silnice mezi Radotínem a Černošicemi, uzavřena je i Černošická ulice mezi Lipencemi a Dolními Černošicemi.   Hlavní příčinou zvýšené hladiny Vltavy v Praze jsou podle Pohůnkové přítoky ze Sázavy a Berounky. "Odtok z vltavské kaskády je v současné době udržován nízký," uvedla mluvčí. Přestože do vodních děl přitéká více vody, přehrady ji podle mluvčí zadržují, protože si už dříve uvolnily kapacity.   Na Vltavě v hlavním městě byla ve čtvrtek večer kvůli zvýšené hladině zastavena doprava, veškeré lodě odpluly do ochranných přístavů. Nejezdí ani žádný z přívozů. Kdy bude lodní doprava obnovena, se podle Pohůnkové nedá v současnosti předpovědět. Kvůli zvýšenému průtoku jsou uzavřena vrata na Čertovce a vyklizeny náplavky. Na Zbraslavi bylo v nejníže položeném podchodu postaveno protipovodňové hrazení. Hrazení už stojí i u podchodu do Divadelní ulice, zavřena jsou protipovodňová vrata u hotelu Four Seasons.   Toky v Praze a okolí už komplikují i automobilovou dopravu. Ode dneška je zatopena silnice II/115 mezi Radotínem a Černošicemi, kvůli tomu je zrušena autobusová linky 315. Informoval o tom mluvčí Ropidu Filip Drápal. Na žádost starosty Lipenců byla podle pražského magistrátu uzavřena Černošická ulice mezi Lipencemi a Dolními Černošicemi.   Mezi Davlí a Štěchovicemi se ve čtvrtek večer uvolnila skála, proto je na silnici II/102 přerušen provoz. Uzavírka potrvá minimálně do nedělního večera.   Autobusové linky 338, 361 a 390 jsou v úseku mezi zastávkami Davle, obec a Štěchovice odkloněny přes Petrov, Jílové u Prahy, Kamenný Přívoz, Krňany a Hradištko. "Vzhledem ke kilometricky i časově náročné objízdné trase není možné garantovat dodržování jízdního řádu linek 338, 361 a 390, ani linek navazujících 437, 438, 439 a 440," uvedl mluvčí Ropidu Filip Drápal. Cestující by měli počítat s velkým zpožděním.   Podle informací  Povodí Vltavy  se zvýšil průtok vody v Praze od čtvrtečního rána zhruba o 300 metrů krychlových za sekundu. Po dnešní 13. hodině přesahoval 795 metrů krychlových za sekundu.   Záplavy v těchto dnech hrozí podle meteorologů hlavně na západě Čech, na šesti místech Plzeňského kraje jsou na řekách třetí povodňové stupně. Zvýšené hladiny řek jsou ale i v celých středních a severních Čechách.   jhr sdv mkv  