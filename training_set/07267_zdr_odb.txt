 Ministr se s protestujícími lékaři neshodl, řešení má být v lednu  --------------------    Ke zpravodajství: FOTO/aktuality; AUDIO; VIDEO   --------------------    Praha 20. ledna (ČTK) - Ministr zdravotnictví Leoš Heger (TOP 09) se dnes se šéfy lékařské komory a odborů nedohodl na cestě ze situace, kdy v nemocnicích 3800 lékařů podalo kvůli nespokojenosti s výší platů výpověď. Shodli se na tom, že řešení se musí najít do konce měsíce. Další jednání se uskuteční 24. ledna. Po prvním oficiálním společném jednání to řekl ministr. Odboráři trvají na zvýšení příjmů.   "Nejsme schopni mzdy zázračně v nejbližších měsících ani v letošním roce zvýšit," řekl Heger. Dodal, že ze státního rozpočtu není možné přilít na platy doktorů víc peněz.   Podle ministra je "zájmem obou stran", aby se rozhodující stanovisko našlo do konce ledna. V protestní akci odborů Děkujeme, odcházíme podalo výpověď 3775 z asi 20.000 nemocničních lékařů, tedy téměř 19 procent. Ti by mohli do konce února své místo opustit. Zbyl by tak měsíc na případná potřebná opatření, aby se zajistila péče. Nejhorší situace je na Vysočině, kde chce odejít 60 procent doktorů. V hlavním městě je to každý desátý. Další lékaři vypovídají dohody o pracovní pohotovosti.   Lékařský odborový klub - Svaz českých lékařů (LOK-SČL) žádal zvýšení příjmů do začátku února. Ministr má na pondělním jednání předložit návrhy, jak by se situace dala řešit. Dnes zopakoval, že více financí na platy by měla zajistit reforma. "Jakékoliv reformní kroky nemohou přinést ty peníze k 1. únoru. Všechno jsou to výhledové záležitosti, na které je nutné počkat. Zda toto čekání bude akceptováno protestujícími lékaři, to se teprve uvidí," řekl Heger.   ktk rot        