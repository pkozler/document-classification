 Skanzen v Krňovicích zahájil další sezonu, chystá stavbu mlýna  Krňovice (Hradecko) 1. května (ČTK) - V Podorlickém skanzenu v Krňovicích na Hradecku dnešním řemeslným jarmarkem začala letošní turistická sezona. V areálu, který kromě běžných prohlídek, letos nabídne také výstavu historických vozidel či ukázky hospodaření na vsi, bude možné sledovat výstavbu historického mlýna z Bělče. ČTK to řekl Václav Záruba mladší z místní organizace Českého svazu ochránců přírody Orlice, která skanzen provozuje.   "Podařilo se nám získat peníze na stavbu mlýna z Bělče nad Orlicí, zatím máme pouze základy a zděné části. Během měsíce se rozeběhne stavba dřevěných částí, která by měla být do konce roku pod střechou," řekl Záruba. Skanzen současně s mlýnem chce vybudovat také rybník.   Stavba skanzenu začala v roce 2002, pro návštěvníky se otevřel o čtyři roky později. V areálu jsou k vidění například roubená škola z Všestar na Hradecku, špýchary ze Semechenice a Prasku či replika zájezdního hostince Na Špici v Hradci Králové.   Skanzen každoročně navštěvuje více návštěvníků, například předloni dorazilo do Krňovic zhruba 10.000 lidí, loni to bylo 11.000 zájemců. Více informací o skanzenu a programu letošní sezony je možné najít na  www.krnovice.cz .   Kromě Podorlického skanzenu je v Královéhradeckém kraji možné navštívit také archeologické muzeum v přírodě Villa Nova v Uhřínově na Rychovsku, kde nadšenci budují za pomocí replik dobových nástrojů a historických technologií různé středověké stavby do konce 13. století.   Letos by měla také začít výstavba nového Archeoparku ve Všestarech na Královéhradecku za více než 47 milionů korun, kde dosud funguje Centrum experimentální archeologie. Archeopark s novou hlavní budovou a dalšími stavbami včetně expozice domácího zvířectva by měl podle plánů první návštěvníky přivítat v roce 2013.   sja jpt  