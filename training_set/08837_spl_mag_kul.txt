 Na zámku Loučeň přibude jedenáctý labyrint v podobě křížovky  --------------------    Ke zpravodajství: FOTO ve Fotobance  ID foto:  P200905190757401 ,  P200905190755801 ,  P200905190758001    --------------------    Loučeň (Nymbursko) 14. května (ČTK) - Labyrintárium na zámku Loučeň na Nymbursku, které je považováno za unikátní, se letos rozroste. K deseti labyrintům a bludištím v anglickém parku přibude další. Bude mít podobu 3D neboli prostorové křížovky a bude středně velký, řekl ČTK manažer zámku Loučeň Jiří Senohrábek.   Návštěvníci budou labyrintem putovat pohybem po políčkách s písmeny. Na rozdíl od dvojrozměrné křížovky v časopisech a novinách bude ovšem každé z písmenkových políček v jiné výškové úrovni. "Právě to bude dávat křížovce třetí rozměr, který poněkud znesnadní a zároveň zatraktivní procházku labyrintem," uvedla Senohrábek. Labyrint tak bude zaměřen zejména na rodiny s dětmi, které procvičí na křížovce mentální i pohybovou aktivitu.   Nové bludiště neprojektoval nejslavnější světový tvůrce labyrintů Angličan Adrian Fischer, jak tomu bylo v případně úvodní desítky labyrintů a bludišť. "Česko už má své kreativní autory labyrintů. Ti v mnoha případech předkládají kolektivní práci," řekl Senohrábek.   Labyrint se zatím stavět nezačal, investor dosud vybírá materiál a vítězný návrh. Přírůstek do labyrintária bude slavnostně pokřtěn na tradiční zámecké slavnosti Narozeniny zámeckých labyrintů, kterou zámek pravidelně pořádá k výročí otevření loučeňského labyrintária vždy první červencovou sobotu. Letos připadne na 2. července.   Zámek plánuje, že do roku 2014 bude v parku celkem 14 labyrintů. Postavit zde chtějí velké zrcadlové bludiště. Labyrintárium se otevíralo 7. července 2007. Obsahuje například světelný labyrint se 340 zemními svítidly, labyrint travnatý nebo kamenný. Největší je tisové bludiště, které se rozkládá na rozloze přes jeden kilometr čtvereční.   zik jnd  