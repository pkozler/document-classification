 ČR se připojí k protokolu o šetrném hospodaření v lesích Karpat  Praha 11. května (ČTK) - Vláda dnes schválila sjednání Protokolu o trvale udržitelném hospodaření v lesích v Karpatech. Dokument navazuje na takzvanou Karpatskou úmluvu, k níž se Česko připojilo v roce 2003, když ji předtím podepsaly také ostatní státy, na jejichž území pohoří leží. Informovalo dnes o tom ministerstvo zemědělství. Zástupci všech států karpatského regionu mají protokol podepsat na konci května při společném zasedání v Bratislavě.   Zatímco Karpatská úmluva obsahovala spíše obecně formulované závazky ochrany životního prostředí, protokol přináší konkrétnější úkoly. Má posilovat trvale udržitelné hospodaření v karpatských lesích a jejich ochranu tak, aby přinášely užitek i současným i budoucím generacím.   „Díky podpisu získáme jednoduchý a zároveň účinný nástroj, jak sladit zájmy hospodářské i ekologické. Země karpatského regionu se zavázaly k podpoře zalesňování, biologické rozmanitosti, využívání dřeva jako obnovitelného materiálu, ozdravování lesů a hospodaření, které je blízké přírodě," řekl ministr zemědělství Ivan Fuksa.   Podle zásad uvedených v dokumentu se mají na rozvoji hospodaření v lesích Karpat podílet různé zájmové skupiny. Kromě místních a krajských samospráv také vlastníci lesů či ochránci přírody z dotčených zemí.   "Například čeští a ukrajinští lesníci už začali společně vypracovávat vzorové hospodářské plány lesů, vytvářet výukové programy pro lesnické fakulty a pořádat odborné přednášky a školení. Teď budou mít lepší podmínky pro rozvoj spolupráce," uvedl Fuksa.   Třetí zasedání konference smluvních stran Karpatské úmluvy se v hlavním městě Slovenska uskuteční od 25. do 27. května.   mjr vju  