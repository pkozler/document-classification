 Fortuně ve čtvrtletí vzrostly sázky i hrubý provozní zisk  Doplnili jsme další informace a komentář analytika v 1., 2. a 4. odstavci. Upravili jsme.   --------------------    Praha 5. května (ČTK) - Největší středoevropský provozovatel kurzových sázek Fortuna Entertainment Group přijal podle předběžných neauditovaných výsledků v prvním čtvrtletí sázky za 114,6 milionu eur (2,76 miliardy korun), což byl meziroční nárůst o 16,5 procenta. Hrubý provozní zisk Fortuny před úroky, zdaněním a odpisy (EBITDA) vzrostl meziročně o 43,9 procenta na 8,4 milionu eur. Oznámila to dnes společnost, která působí v České republice, Polsku, na Slovensku, v Maďarsku a na Maltě.   Za nárůstem hrubého provozního zisku byly vedle provozních výsledků rovněž nižší provozní náklady, zejména v oblasti řízení pobočkové sítě. Tyto náklady mírně klesly v Česku, na Slovensku zůstaly nezměněny a v Polsku mírně vzrostly kvůli rostoucímu počtu poboček. Hrubé výhry stouply o 19,5 procenta na 26,5 milionu eur.   "Výsledky hospodaření prvního čtvrtletí roku 2011 potvrdily silný růstový trend, který Fortuna zaznamenala již v minulém období. Na růstu se nejvíce podílely trhy v České republice a na Slovensku, ze segmentů vykázalo největší dynamiku sázení přes internet. Naše výsledky ukazují, že zvolená strategie dvou hlavních distribučních kanálů, kde pobočky slouží nejen jako prodejní místa, ale i jako podpora pro online sázení, je tou správnou cestou," uvedl generální ředitel společnosti Jiří Bunda.   Výsledky Fortuny byly snad ve všech ukazatelích lepší, než se očekávalo, uvedl analytik makléřské společnosti Cyrrus Ondřej Moravanský. "Potvrdil se růst sázkového trhu v regionu, který přispěl k velmi dobrým výsledkům," doplnil. Reakce akcií je podle něj dnes pozitivní, i když ne příliš výrazně. Akcie Fortuny mají však za sebou relativně výrazné růsty ve dnech před zveřejněním výsledků, podotkl. Cena akcie dnes překročila 114 Kč.   Více než 53 procent celkových přijatých sázek bylo v České republice, což představuje mírné navýšení z 51procentního podílu dosaženého v prvním čtvrtletí 2010. Celkové přijaté sázky zde činily 60,8 milionu eur, o 21,3 procenta meziročně více. Hrubý zisk ze sázení v Česku dosáhl 9,9 milionu eur, o 18,3 procenta více než před rokem. Hrubé výhry v ČR meziročně stouply o 18,5 procenta na 11,8 milionu eur.     "První čtvrtletí letošního roku bylo z hlediska výsledků dosažených na provozní úrovni nejsilnějším kvartálem od počátku 2010. Vděčíme za to příznivým tržním podmínkám, vysoké dynamice růstu zejména v oblasti sázení online a rovněž pro Fortunu příhodným výsledkům sportovních zápasů," uvedl finanční ředitel Michal Vepřek. "Z hlediska investic je pro nás v letošním roce nejdůležitější start loterie, kde plánujeme investovat stovky milionů korun na vybudování silnějšího tržního podílu, než jsme na začátku počítali," dodal.   S cennými papíry Fortuny se na hlavním trhu pražské burzy poprvé obchodovalo 22. října. Nabídkovou cenu za akcii Fortuna stanovila na 105,52 koruny (4,30 eura) za kus. Nabídka akcií Fortuny představuje první primární emisi akcií sázkové společnosti na burzách v regionu střední a východní Evropy.   Fortuna je dvojkou českého kurzového sázení, patří jí zhruba třetina trhu. Hlavním akcionářem Fortuny je Penta Investments.   fd jw dvd  