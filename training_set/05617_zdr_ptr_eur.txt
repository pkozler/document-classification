 Německo hlásí sedmou oběť střevní infekce  Berlín 28. května (ČTK) - Počet obětí střevní infekce v Německu vzrostl na sedm. Agentura DPA dnes oznámila, že nemoci nově podlehla osmatřicetiletá žena. Za zdrojem nákazy jsou zřejmě salátové okurky ze Španělska, v nichž už byl virus nalezen. Madrid ale dnes popřel páteční zprávu Evropské komise, že byly zavřeny dvě farmy, odkud údajně kontaminované okurky pocházely.   Zatím poslední oběť infekce pocházela ze severu Německa a podle lékařů z nemocnice v Kielu zemřela ve čtvrtek večer. Do nemocnice se dostala několik dní předtím a její stav byl kritický.   Průjmovou chorobu způsobuje bakterie zvaná enterohemoragická Escherichia coli (EHEC). Podle lékařů byla během současné epidemie tato bakterie nalezena nebo je podezření na nakažení u zhruba tisíce osob. Normálně je v Německu 900 případů infekce ročně. Sedm nakažených zemřelo, z toho šest žen. Další lidé jsou prý v ohrožení života.   Podle ministra zdravotnictví severní spolkové země Šlesvicka-Holštýnska Heinera Garga zatím ještě epidemie nedosáhla vrcholu, protože inkubační doba nemoci je deset dní. Garg se navíc obává, že kromě španělských okurek z hamburského tržiště existují také další zdroje nákazy.   Podezření na původ infekce padlo na dvě farmy v jihošpanělských provinciích Almería a Málaga. Evropská komise v pátek oznámila, že oba podniky byly dočasně uzavřeny, Španělsko to ale dnes popřelo.   Podle Madridu byla pouze zajištěna část sklizených okurek, která mohla přijít do styku s kontaminovanou zeleninou, jež se dostala na německý trh. Odborníci také na farmách odebrali kvůli testům vzorky půdy, vody i zeleniny, ale podniky svou produkci nezastavily.   Němečtí zemědělci si mezitím stěžují, že střevní infekce poznamenala jejich tržby. Podle viceprezidenta šlesvicko-holštýnského svazu zemědělců Hanse-Petera Witta se prakticky přestal prodávat salát, prodej jahod se propadl o 50 procent.   str šeb  