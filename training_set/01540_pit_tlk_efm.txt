 Šéf Applu kvůli zdravotnímu stavu předal pravomoci svému zástupci  New York 17. ledna (ČTK) - Ředitel americké technologické společnosti Apple Steve Jobs kvůli zdravotnímu stavu opět přechodně opouští firmu. Zůstává sice šéfem podniku, každodenní činností byl ale pověřen provozní ředitel Tim Cook, o němž se v minulosti už několikrát hovořilo jako o možném Jobsově nástupci. Akcie Applu ve Frankfurtu po zprávě prudce spadly a ztrácely více než sedm procent.   "Na mou vlastní žádost mně správní rada udělila zdravotní volno, abych se mohl věnovat svému zdraví," stojí ve zprávě, kterou dostali zaměstnanci a ze které citují agentury. "Ve funkci výkonného ředitele ale zůstávám a budu také u hlavních strategických rozhodnutí, která bude třeba učinit," oznámil Jobs.   Cook už firmu vedl asi před dvěma lety, kdy Jobs podstoupil transplantaci jater a zdravotní volno měl asi půl roku. Jeho absence tehdy velmi nepříznivě zasáhla akcie firmy, protože na trhu se hojně spekulovalo, že se Jobs nakonec bude muset svého místa vzdát, a firma tak přijde nejen o svého spoluzakladatele, ale především o vizionáře.   Akcie Applu na burze ve Frankfurtu během dne mírně zpevňovaly. Po zprávě o dalších zdravotních problémech šéfa podniku se ale vydaly prudce dolů a v okamžiku odepsaly až sedm procent. Kolem 15:30 ztrácely asi 6,1 procenta a byly těsně nad 244 eury za kus. Ve Spojených státech se dnes kvůli státnímu svátku neobchoduje.   spr mha  