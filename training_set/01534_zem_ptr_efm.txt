 Bohemia Sekt restrukturalizuje vinice, dávají výrazně více hroznů  Starý Plzenec (Plzeňsko) 29. května (ČTK) - Bohemia Sekt, který vlastní 242 hektarů vinic, provádí jejich restrukturalizaci. Produkci hroznů a jejich kvalitu zvyšuje tím, že dává více keřů na hektar. Zatímco v roce 1989 to bylo 2500 až 3000 keřů, dnes až 4300 keřů. Řekl to ČTK generální ředitel Josef Vozdecký.   Průměrné stáří firemních vinic je deset roků, v Česku se přitom blíží 20 letům. Firma nekupuje další vinice a tvrdí, že na půdě mají pracovat ti, jimž patří, dobře se o ni starají a na hrozny se specializují. Podnik má dále 2000 hektarů vinic nasmlouvaných se 40 partnery, s nimiž spolupracuje déle než deset let a přicházejí další.   "Proč by musel mít vinař vinohrady ve svém vlastnictví, když má dobře navázané dodavatele, pomáhá jim a společně kooperují. Pak vyprodukují hrozny, pod našim dohledem, jaké si přejeme," dodal ředitel. Bohemia Sekt poskytuje vinohradníkům "zelený úvěr", tedy postřiky a hnojiva, jejichž ceny se odečtou při dodávce hroznů.   Dvakrát ročně se zástupci podniku setkávají s pěstiteli a vysvětlují jim marketing, trh s vínem, ceny hroznů a novou techniku. Vlastní vinohrady slouží Bohemia Sektu k tomu, aby vinohradníkům ukázal, že pěstovat révu a produkovat hrozny umí a za jakých nákladů. "Proto musí být naše vinice prvotřídně obdělané", dodal ředitel.   Chateau Bzenec má 165 hektarů ploch včetně 14 ha biovinic, zbylé firemní vinice jsou ve Velkých Bílovicích a Sedleci u Mikulova. "Zkoušíme tam mechanizaci i postřiky a sledujeme ekonomiku, tedy kolik nás stál hektar vinice při založení či restrukturalizaci, a jaké jsou k tomu dotace z EU," vysvětlil. Evropská podpora stále není shodná s původními členskými zeměmi, nyní je zhruba na úrovni 75 procent. Jde o klasické zemědělské dotace na hektar a integrovanou produkci, tedy pěstování révy za přísných podmínek, například s předepsaným objemem postřiků. Většina pěstitelů už je zapojena do integrované nebo do bioprodukce, kde využívají jen postřiky, vyrobené z různých bylin, a tak dostanou vyšší dotace.   Na bzeneckých biovinicích bude letos první "panenská" úroda. "Biovinic zatím v ČR není moc, protože ani poptávka po biovínu není taková, neboť rozeznat v chuti bio od nebio nelze. Jde spíše o to, že důvěřuji, že tam není tolik reziduí z postřiků a že je vše vyprodukováno šetrně k přírodě i k člověku," uvedl Vozdecký. Právě kvůli "vybočení" z konvenční produkce získal nedávno Bohemia Sekt titul Vinařství roku 2010. Podle ředitele to bylo ocenění toho, že firma provádí šlechtění, selekci sazenic a zkoušky šetrné produkce k přírodě i člověku.   Václav Prokš dp  