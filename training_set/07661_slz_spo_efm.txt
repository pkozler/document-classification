 ČSTV nechce zásadní změnu Sazky, všichni ale nesouhlasí  --------------------    Ke zpravodajství: AUDIO; FOTO/aktuality; VIDEO   Ve čtvrté větě třetího odstavce jsme opravili: "Podobný názor zastává i šéf volejbalového svazu Antonín Lébl..." na správné: "Podobný názor zastává i bývalý šéf volejbalového svazu Antonín Lébl...".   --------------------    Praha 12. ledna (ČTK) - Český svaz tělesné výchovy a sportu (ČSTV) nechce sáhnout k razantním krokům při restrukturalizaci Sazky a chce problémy sázkové společnosti řešit vlastními silami. Vyplývá to z prohlášení předsedy ČSTV Pavla Kořana po dnešním mimořádném zasedání výkonného výboru. Je proto pravděpodobné, že Sazka bude potíže řešit nabídkou Martina Ulčáka a jeho firmy E invest. ČSTV je majoritním akcionářem Sazky.   "Dopadlo to dobře, výkonný výbor nedoporučil přijetí nabídek, které by měnily akcionářskou strukturu sazky," řekl Kořan, který tento způsob řešení problému dlouhodobě preferuje.   Někteří členové výkonného výboru jsou jiného názoru. Předseda Českého tenisového svazu Ivo Kaderka označil jednání za ztrátu času, a dokumenty, které před jednáním dostal, za ostudné. "Neposunuli jsme se dnes vůbec nikam, budeme se dívat, jak postupně padáme z kopce. Vedení ČSTV se motá v bludném kruhu, sám nevím, co chce," řekl Kaderka. Podobný názor zastává i bývalý šéf volejbalového svazu Antonín Lébl, které se ale odmítl pro novináře vyjádřit. "Nesdílím názor pana Kaderky," řekl Kořan.   Výkonný výbor ČSTV odmítl v poměru 13:3 i návrh na svolání mimořádné valné hromady. Dva členové se hlasování zdrželi, chyběl pouze předseda Českého atletického svazu Libor Varhaník. "Svazy mohou svolat mimořádnou valnou hromadu, nebojím se toho. Ani toho, pokud bych měl být odvolán. Ale budu bojovat," řekl Kořan.   Proti doporučenému řešení je například šef veslařského svazu a místopředseda Českého olympijského výboru (ČOV) Jiří Kejval. Návrh Ulčáka kritizoval. "Vychází z toho, že pan Ulčák je kamarád pana Hušáka, což nepovažuji za podstatné," uvedl Kejval. "Neočekávám charitu a tento návrh podtext charity má," dodal. Ekonomická rada ČOV nabídku Ulčáka dnes označila za nejhorší.   Kořan řekl, že není důvod odvolávat generálního ředitele Sazky Aleše Hušáka, který se dnešního jednání zúčastnil. "Včera nás v tomto kroku podpořili i zástupci regionální sdružení," uvedl Kořan. "Dnes nás pan Hušák seznámil s novými kroky, zodpověděl dotazy členů výkonného výboru, ale konkrétně ze mě nic nedostanete," řekl Kořan novinářům.   Podle Kaderky Hušák kamufloval. "Řekl, jak je vše v pořádku a se ani nemusíme ničeho bát. Dal na stůl spoustu argumentů, proč by nemělo k insolvenci dojít. Já si o tom myslím svoje," podotkl Kaderka. Insolvencí hrozí Sazce podnikatel Radovan Vítek, který skupuje pohledávky za loterijní firmou.   "Pokud bude insolvence, jsou scénáře, podle kterých se bude Sazka chovat," řekl Kořan. "Těžko říct, jak to bude, ale není vyloučeno, že se na nabídku pana Ulčáka nakonec kývne, pokud se neobjeví někdo jiný," dodal.   Se všemi kroky výboru nesouhlasí Hašek. "Není v kompetenci výkonného výboru, aby rozhodoval, kdo z investorů vstoupí do Sazky. To musí rozhodnout valná hromada," prohlásil. "Myslím si, že by se měly všechny nabídky posoudit odborně. Měl by je nezávislý orgán analyzovat a doporučit nám nejlepší řešení," řekl Hašek.   Kořan si prý umí představit, že by nakonec do Sazky vstoupil partner, který žádá akciový podíl. "I když tuto variantu nedoporučujeme, umím si tu situaci představit. Ale u toho já už nebudu," dodal.   Výkonný výbor dnes doporučil Sazce prodej O2 areny i dalších budov. "Je to jedna z cest, jakým způsobem zadlužení Sazky snižovat," řekl Kořan a připomněl, že se dvěma zájemci o halu se už jedná.   alf fd jw  