 E-Invest navrhl zprostit insolvečního správce Sazky funkce  Praha 2. května (ČTK) - Firma E-Invest navrhla zprostit insolvenčního správce loterijní společnosti Sazka Josefa Cupku funkce. Poukazuje například na jeho vazby se společností KKCG podnikatele Karla Komárka. Vyplývá to z údajů v insolvečním rejstříku. Sazka je od konce března v úpadku.   E-Invest uvedl, že Cupka v minulosti působil jako správce konkursní podstaty podnikatele Václava Fischera, v němž největšími věřiteli byly osoby ze skupiny KKCG. Další vazba mezi Cupkou a Komárkem je prý zprostředkována skrze společnost PGB Invest.   E-Invest rovněž poukázal na to, že na Cupkův majetek byla nařízena exekuce. Server iHNed v pátek napsal, že exekuce byla vyhlášená před několika týdny.   Vrchní soud v Praze v pátek zrušil opatření městského soudu, podle něhož loterijní společnost Sazka mohla nakládat s majetkem nad 500.000 korun jen se souhlasem nuceného správce. Městský soud rozhodl o opatření 9. března na žádost tehdy předběžného insolvenčního správce Cupky, kterému se nelíbilo, že představenstvo Sazky předtím schválilo dvě smlouvy se společností Gladiolus, kterou založili zájemci o Sazku Penta a E-Invest.   Na základě první smlouvy měla údajně Sazka čerpat úvěr přibližně 2,5 miliardy korun poskytnutý společností Gladiolus, který měl být zajištěn majetkem Sazky. Druhá smlouva měla zřídit nový orgán, takzvaný řídící výbor, který by měl udílet pokyny představenstvu Sazky.   jap jw  