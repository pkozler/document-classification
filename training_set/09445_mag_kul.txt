 Jethro Tull doprovodí na koncertech Janáčkův komorní orchestr  --------------------    Ke zpravodajství: ilustrační FOTO ve Fotobance  ID foto: P200912140826401, P200912140825401, FO00047001   --------------------    Přerov 24. ledna (ČTK) - Hudebníky legendární britské skupiny Jethro Tull doprovodí na jejich dvou koncertech v České republice smyčcové kvarteto ostravského Janáčkova komorního orchestru. Dvoje housle, viola a violoncello budou znít společně s rockem 2. června za zdmi středověkého hradu Helfštýna na Přerovsku a o den později v Kongresovém centru v Praze.   "Ta vystoupení budou mít jedinečné aranžmá. Klasická kapela bude doplněna o smyčce, bude to komornější a vyšperkované. Místo šesti muzikantů bude na jednom místě deset," řekl dnes ČTK promotér koncertu Pavel Malúš. Hudebníci Janáčkova komorního orchestru po dohodě s kapelou sestavili ze svých řad smyčcové kvarteto s názvem Kolja Quartet. Prvních houslí se v něm chopí Jakub Černohorský, druhé housle bude mít v rukou Roman Mžik, na violu bude hrát Helena Friedlová a violoncello Ivo Fišer.   Na společné vystoupení se obě hudební tělesa připravují již delší dobu. "Manažer Janáčkova komorního orchestru se již dříve spojil s managementem kapely a nabídl jim své smyčce. Frontman této kapely skladatel Ian Anderson jim odeslal noty a nechal si poslat záznam vystoupení. Poté se rozhodl pro spolupráci," doplnil Malúš.   Hudebníci si společně zahrají nejprve na středověkém hradu Helfštýně. V Olomouckém kraji půjde o jednu z největších hudebních událostí - koncert si zde bude moci poslechnout 1300 návštěvníků. Lístky byly přitom za 19 dnů vyprodány. Koncert se koná na největším, druhém nádvoří hradu. Pro skupinu bude zřízeno kryté pódium o rozměrech přibližně 12 krát 20 metrů. O den později mohou jejich koncert zhlédnout návštěvníci pražského Kongresového centra, tam jsou ještě k dispozici stovky vstupenek.   Kapela Jethro Tull pojmenovaná podle anglického zemědělského reformátora z raného novověku vznikla v roce 1967. Její vůdčí osobností je skotský hudebník a skladatel Ian Anderson, zpěvák, flétnista, kytarista a hráč na mandolínu. Hudba kapely byla od počátku inspirována starou britskou a keltskou lidovou hudbou, blues, rockem i prvky evropské klasické hudby. Jethro Tull za svou kariéru prodali přes 60 milionů alb a mají na svém kontě více než 60 zlatých a platinových desek.   ftv jnd  