 V Kostarice pátrají po nezvěstné jednatřicetileté Češce  San José 13. ledna (ČTK) - V Kostarice vyhlásili pátrání po nezvěstné jednatřicetileté Češce, která byla naposledy spatřena v noci ze 4. na 5. prosince ve svém bytě v kostarickém letovisku Tamarindo. Oznámil to tento týden server ticotimes.net; na kauzu upozornilo dnešní vydání deníku Právo.   Mladá žena se 4. prosince vydala na party s přáteli, kteří ji přijeli navštívit z České republiky, informoval server s odvoláním na zdroje blízké Češce.   Na večírku ji doprovázel i její americký přítel, který se však vrátil domů dříve, neboť mu prý vadilo, že se nedorozumí s českou společností. Kamarádi zmizelé Češky uvedli, že se dívka kolem jedné hodiny v noci vrátila do domu, kde žila společně se svým přítelem a čtyřmi dalšími spolubydlícími. Od té doby ji už nikdo nespatřil. Její věci zůstaly v domě.   "V jednu hodinu v noci jsme ji viděli přijít domů," sdělil podle serveru ticotimes.net zdroj blízký pohřešované ženy, který si však přál zůstat v anonymitě. "V sedm hodin ráno 5. prosince (přítel pohřešované) Bill vstal a řekl nám, že Barbara uprostřed noci odešla s přáteli na karibské pobřeží."   Dívčina rodina s ní byla v kontaktu naposledy 4. prosince, poté se s obavami spojila s jejími přáteli v Tamarindu, ti však o ní od té doby nemají také žádné zprávy.   "Vypadalo to, že je tu šťastná. Byla jsem s ní na obědě dva dny předtím, než zmizela a říkala mi, že si pobyt tady skutečně užívá. Dva dny nato zmizela a její přítel nám řekl, že se s kamarády vydala do Limónu. Nic mi o tom (výletu) neříkala," vypověděla podle serveru ticotimes.net její kamarádka.   Přítel nezvěstné Češky se podle nejmenovaných zdrojů od konce prosince již nezdržuje v Tamarindu, ale vrátil se domů do amerického státu Severní Karolina, napsal server ticotimes.net.   Na  stránce  sociálního serveru Facebook kamarádi zmizelé Češky žádají o jakékoliv informace, které by ji pomohly nalézt.   hro dk  