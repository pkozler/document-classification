 Bílý dům chce zvýšit bezpečnost amerických počítačových sítí  New York 12. května (zpravodaj ČTK) - Bílý dům chce zvýšit bezpečnost amerických počítačových síti. Hodlá proto představit plán, který by měl snížit zranitelnost úřadů i firem před počítačovými útoky. Zvýšená ochrana by se měla týkat například elektrické rozvodné sítě, finančních trhů či jaderných elektráren. Informovala o tom americká média.   Americká administrativa na plánu podle agentury Reuters pracovala posledních dva a půl roku. Reaguje jím na přibývající počet počítačových útoků anebo pokusů o ně na sítě ve Spojených státech. Mnoho z nich přitom zřejmě pochází z Číny. Hrozba má přitom různou podobu: od hackerů snažících se získat přístup k bankovním účtům po teroristy usilující o to dostat se do vládních sítí a získat citlivá data či ochromit životně důležité systémy, jako je třeba právě rozvodná síť.   "Představením první velké zákonné iniciativy o kybernetické bezpečnosti dáváme najevo, že prezident (Barack) Obama hodlá řešit komplexní a systémová zranitelná místa na národní úrovni, která ohrožují jak Američany, tak americkou ekonomiku," uvedl nejmenovaný představitel americké vlády.   Podle Bílého domu přitom hrozba není hypotetická. Americké úřady denně zaznamenávají několik milionů pokusů o útok na místní počítačové sítě anebo hledání slabých míst v nich. Obávají se přitom zejména útoků na elektrárny či další klíčové provozy.   Spojené státy například nevylučují, že by se mohly stát terčem podobného útoku, jaký zasáhl íránský jaderný program. Počítačový červ Stuxnet napadl řídící jednotky tamních centrifug používaných při obohacování uranu. Podle některých odborníků na počítačovou bezpečnost přitom za tímto útokem zřejmě stály Spojené státy nebo Izrael, anebo šlo o společnou operaci obou zemí.   Bílý dům proto v novém plánu chce lépe chránit americké počítačové sítě před průniky. Hodlá například zavést nové bezpečnostní standardy, které by musely dodržovat jak úřady, tak firmy. Společnosti také budou muset informovat své zákazníky o případných únicích jejich osobních dat po počítačovém útoku. Zvýší se také dohled nad sítěmi federální vlády a nakládání s daty v nich.   Kongres by měl podle představ Bílého domu nová opatření schválit ještě letos.   fcz hej  