 Biatlonista Šlesingr zakončil SP v Oberhofu osmým místem  --------------------    Ke zpravodajství: FOTO/aktuality   Doplnili jsme poslední odstavec.   --------------------    Oberhof (Německo) 9. ledna (ČTK) - Český biatlonista Michal Šlesingr obsadil v závodě s hromadným startem na 15 km ve Světovém poháru v německém Oberhofu osmé místo. Vyhrál lídr průběžného pořadí seriálu Nor Tarjei Bö.   Šlesingr se od začátku závodu pohyboval v popředí a před závěrečnou čtvrtou střelbou mu patřila třetí příčka. Pak však sedmadvacetiletý reprezentant minul dva terče a po dvou trestných okruzích se propadl na desáté místo.   V závěrečném kole dokázal Šlesingr své umístění o dvě příčky vylepšit a do cíle doběhl se ztrátou 26 vteřin na Böa. Zakončil tak úspěšné vystoupení v Oberhofu, kde v pátečním sprintu obsadil třetí místo a o dva dny dříve pomohl štafetě k druhé příčce.   Dvaadvacetiletý Bö si doběhl pro čtvrtý triumf v SP v sezoně před krajanem a obhájcem Emilem Heglem Svendsenem a Rusem Ivanem Čerezovem. V průběžném pořadí má Bö na kontě 449 bodů, druhý Svendsen ztrácí 55 a třetí Ole Einar Björndalen, který dnes obsadil až 21. místo, zaostává o 145 bodů.   Ženský závod na 12,5 km s hromadným startem v Oberhofu vyhrála Helena Ekholmová ze Švédska před domácí Andreou Henkelovou, třetí příčku obsadila Světlana Slepcovová z Ruska. České reprezentantky nestartovaly.   pam nkr  