 Brněnské HaDivadlo otevře menší scénu mladým experimentátorům  Brno 6. ledna (ČTK) - Brněnské HaDivadlo letos otevře svou komorní scénu mladým experimentátorům. Podle nové koncepce se takzvané Studio HaDivadla stane prostorem pro tvůrce do 30 let, ať už divadelníky, nebo multimediální umělce. Prvním představením podle nového uměleckého směřování je autorská inscenace Martiny Krátké Rape Me! na tabuizované téma znásilnění. Novinářům to řekla Lucie Drlíková z produkce divadla.   Krátká je mladá herečka Divadla Husa na provázku, v inscenaci Rape Me!, jež se obejde beze slov, však figuruje jako autorka a režisérka. Herecké úlohy si rozdělili Sára Venclovská, Miroslav Kumhala a Miroslav Sýkora. Divadlo slibuje silný, ale zároveň poetický zážitek. Premiéra je v pondělí 10. ledna.   Studio HaDivadla vzniklo v roce 2006 jako komornější alternativa k hlavnímu sálu. Na jevišti se obvykle objevují dva nebo tři herci, do hlediště, které tvoří upravené široké schody, se vejde asi 45 lidí. První premiérou "na schodech" byla erotická groteska Luboše Baláka Fanouš a prostitutka.   Nyní se ve Studiu hrává také představení pro jednu ženu Modelka XXL aneb Mý stehna v proklatým detailu a komedie Jiřího Jelínka Banderas je Banderas, která bude mít v únoru derniéru. Komorní scéna na schodech je pro HaDivadlo vzpomínkou na dřívější působiště v Kabinetu múz. Tamní jeviště i hlediště bylo mnohem menší než nynější velký sál v pasáži Alfa.   tmd snm  