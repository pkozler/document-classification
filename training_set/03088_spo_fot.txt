 Exslávista Černý má nové angažmá, domluvil se v Ankaragücü  Aktualizovali jsme od 2. odstavce o Černého hlas.   --------------------    Praha 6. ledna (ČTK) - Fotbalový záložník Jaroslav Černý po ukončení angažmá ve Slavii odchází do Turecka. Jednatřicetiletý fotbalista se dnes na rok a půl upsal Ankaragücü, kam odešel po vypršení kontraktu v pražském klubu jako volný hráč. ČTK o tom informoval hráčův manažer Dalibor Lacina.   Černý tak definitivně ukončil dohady o své budoucnosti. Po konci ve Slavii o něj usilovalo několik zahraniční celků a také Mladá Boleslav, kde se však nedohodl na podmínkách případné smlouvy. "Nad nabídkou Ankaragücü jsem se rozmýšlel jen chvíli, protože jednání probíhala nejrychleji a nejkonkrétněji," uvedl Černý ČTK z Turecka, kde už dnes absolvoval trénink se svým novým klubem.   Dvojnásobný reprezentant se v třináctém týmu aktuální tabulky turecké Superligy setká s krajanem Janem Rajnochem. "To, že je tu Rajny a také další kluci ze Slovenska, určitě taky hrálo při mém rozhodování roli. Doufám, že se mi tu bude dařit," dodal Černý.     Odchovanec bruntálského fotbalu Černý hrával také v Hranicích, Třinci, Opavě, Olomouci, Brně a Českých Budějovicích, v sešívaném dresu působil tři roky. Z české ligy na své první zahraniční angažmá odchází s bilancí 205 zápasů a 25 branek.   hap nkr pha gi  