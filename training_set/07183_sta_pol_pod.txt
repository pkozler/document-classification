 Cheb po letech opět zvedne nájemné v nebytových prostorách  Cheb 31. ledna (ČTK) - Cheb po čtyřech letech opět zvedne nájmy z městských nebytových prostor. I když bude vyšší pouze o inflaci 1,5 procenta, návrat ke každoročnímu navyšování nájmů znamená, že už nejhorší období ekonomické krize končí, řekl dnes novinářům starosta Pavel Vanoušek (ČSSD).   "Chápeme, že situace ještě není pro podnikatele jednoduchá, ale navýšení je mírné. I město se musí starat o své příjmy," uvedl Vanoušek.   Cheb v posledních třech letech nájemné v nebytových prostorách nezvyšoval. Naopak radnice se snažila podpořit obchodníky tím, že zavedla takzvané věrnostní slevy, díky kterým nájmy naopak klesají, když podnikatel v prostorách vydrží určitý počet let. Například při pětiletém pronájmu nájemné klesne o deset procent, při desetiletém až o 20 procent.   Také exponovaná lokalita historického náměstí Krále Jiřího z Poděbrad byla přeřazena do méně atraktivní kategorie, aby na náměstí zůstali obchodníci zaměření na prodej tradičního zboží a nebytové prostory nezůstávaly neobsazeny. Do první skupiny atraktivnosti tak v Chebu patří jen pěší zóna.   Nájemné v městských nebytových prostorech radnice stanovuje i podle oboru využití. Zatímco například restaurace v nejlukrativnější lokalitě platila 2380 korun za čtvereční metr ročně, společenské organizace jen 298 korun.   Pavel Peňás snm  