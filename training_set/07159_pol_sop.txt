 Při nepokojích v Tunisku byli napadeni švédští turisté  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4259362/svedske-lovce-v-tunisu-napadl-dav    --------------------    Tunis 17. ledna (ČTK) - Při nepokojích, které již několik týdnů otřásají Tuniskem, byla napadena skupina švédských turistů. Devět mužů, kteří do země přijeli na lov divoké zvěře, zadržela policie poté, co u nich byly nalezeny lovecké pušky. Při incidentu byli surově zbiti.   Skupina turistů se vracela několika taxíky zpět do hotelu poté, co nemohli ze země odcestovat kvůli zrušenému letu. Jejich vozy byly zastaveny a muži násilím vytaženi ven.   Na  amatérských záběrech , které zveřejnil zpravodajský kanál Russia Today, jsou vidět muži v zelených uniformách a další ozbrojené osoby v civilu, jak do Švédů kopou, mlátí je holemi a rozhazují po okolí obsah jejich zavazadel.   "Nezajímaly je lovecké průkazy ani nic jiného. Jakmile uviděli pušku, tak začali úplně šílet," uvedl jeden z turistů, kteří byli při setkání s reportéry stále pomlácení a zakrvavení. Nedokázali ale určit, zda se na lynčování přímo podíleli i policisté.   V Tunisku již několik týdnů pokračují nepokoje proti vládě prezidenta Zína Abidína bina Alího, který musel v pátek zemi narychlo opustit. Tvrdé policejní zásahy proti demonstracím si vyžádaly podle očitých svědků nejméně 60 mrtvých.   drk mik  