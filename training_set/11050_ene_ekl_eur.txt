 Brusel vyzývá země EU k investicím do obnovitelné energie  Brusel 31. ledna (zpravodaj ČTK) - Brusel vyzývá členské země Evropské unie k tomu, aby více investovaly do obnovitelných zdrojů energie. Lepší spolupráce mezi státy a lepší začlenění obnovitelných zdrojů do jednotného evropského trhu by ročně podle dnešního prohlášení Evropské komise mohly ušetřit až deset miliard eur (přes 240 miliard korun).   "Musíme víc investovat do obnovitelné energie," řekl dnes komisař pro energetiku Günther Oettinger. EU si už před časem dala za cíl, aby podíl obnovitelné energie na spotřebě činil v roce 2020 pětinu.   Dnes Brusel podotkl, že se tento cíl v případě, že země dostojí národním plánům, podaří naplnit či překonat. Poslední údaje nicméně podle komise ukazují, že členské země loni vesměs nenaplňovaly cíle pro navýšení podílu obnovitelných zdrojů u elektřiny či v oblasti dopravy.   Podle komise je třeba ke splnění plánu zajistit navýšení kapitálových investic do obnovitelné energii z 35 miliardy eur ročně na 70 miliard eur.   EU počátkem roku uvedla, že splní závazek, aby do roku 2020 pětina její konečné energetické spotřeby pocházela z obnovitelných zdrojů. Závazky splní i Česko, které před časem slíbilo, že do roku 2020 bude z obnovitelné energie pocházet 13 procent konečné energetické spotřeby.   "Když dáme dohromady akční plány všech 27 členských států EU, je zřejmé, že podíl obnovitelných zdrojů energie na konečné spotřebě dosáhne 20,7 procenta," uvedl začátkem ledna jeden ze šéfů EWEA Justin Wilkes.   Podíl obnovitelných zdrojů by byl ještě nepatrně vyšší, kdyby své závazky splnily i Itálie a Lucembursko. To jsou jediné dva členské státy, které velmi pravděpodobně do roku 2020 neuspějí. V ČR by měl podíl obnovitelných zdrojů činit 13,5 procenta.   Nejrozšířenějším obnovitelným zdrojem bude v roce 2020 v EU větrná energie, která bude tvořit celkem 14 procent celkové poptávky po elektřině.   pkt jw vju  