 Ve středních Čechách se letos opravují hlavně brandýské mosty  --------------------    Ke zpravodajství: GRAFIKA   --------------------    Praha 22. května (ČTK) - Největší letošní dopravní stavbou ve Středočeském kraji je oprava poškozených brandýských mostů. Investorem rekonstrukce je kraj, celkové náklady představují kolem 400 milionů korun. Práce by měly skončit příští rok v květnu, řekl ČTK hejtmanův náměstek pro dopravu Robin Povšík (ČSSD). Dodal, že hejtmanství letos investuje do dopravních staveb nad rámec běžné údržby 500 až 600 milionů korun.   Soustava sedmi mostů mezi Brandýsem nad Labem a Starou Boleslaví, která byla v havarijním stavu, je pro veškerou dopravu uzavřena už od jara 2009. Řidiči musejí úsek objíždět přes rychlostní silnici R10.   Stavební práce začaly v roce 2008 na podzim, tehdy bez uzavírky. Práce na mostě přes hlavní tok Labe ale začaly později. Proti demolici silničního mostu z roku 1878 protestovala část veřejnosti. Žádala o jeho zařazení mezi kulturní památky. Ministerstvo kultury to ale odmítlo kvůli špatnému technickému stavu. "Ten most je už po demontáži, dokonce jsme jeho část věnovali Národnímu technickému muzeu, které o to požádalo. Vybrali si sami, co chtějí," uvedl Povšík.   Dodal, že stavebníci poměrně dlouho řešili, jak technicky správně zajistit konzervaci historických fragmentů. Původně podle něj měla stát 20 milionů, ale nakonec se našlo řešení za dva miliony. Veškeré práce na brandýském soumostí mají skončit v květnu příštího roku. "Předpokládám, že příští rok někdy touto dobou by měly být všechny most dokončeny, nejen ten hlavní, ale i všechny ostatní," uvedl Povšík.   Kromě pokračující rekonstrukce brandýských mostů během léta začnou i některé menší akce, těmi nejvýznamnějšími budou například rekonstrukce silnice Poříčí-Čerčany nebo mostu přes Jizeru v Mnichově Hradišti. "Ale dá se říci, že ten hlavní nápor bude v příštím roce, kdy bychom měli realizovat desítky akcí," dodal Povšík.   Řidiči letos musejí počítat s omezením také na dálnici D1 u Modletic nedaleko Prahy. Dělníci tam zbourali nevyhovující most přes dálnici a chystají stavbu nového. Termín pro dokončení stavby stanovilo Ředitelství silnic a dálnic, které je investorem akce, na letošní prosinec. Do té doby se musejí lidé jedoucí například z Prahy do Říčan místu vyhýbat. Objízdná trasa je vyznačena po dálnici přes Všechromy. Místní ale raději sjíždějí do modletické průmyslové zóny a dálnici podjíždějí v Jažlovicích nebo volí objížďku přes Čestlice.   Středočeské hejtmanství letos investuje do dopravní infrastruktury nad rámec běžné údržby, která stojí přes miliardu korun, ještě dalších 500 až 600 milionů. V příštím roce má tato částka dosáhnout až 1,5 miliardy. Peníze pocházejí z evropských fondů. Kraj přijal na letošní rok schodkový rozpočet s příjmy 15,5 miliardy a výdaji 16,4 miliardy korun. Schodek mají pokrýt úvěr a přebytek loňského hospodaření.   khj hj  