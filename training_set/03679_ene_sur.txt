 Produkce ropy OPEC v lednu vzrostla na maximum za dva roky  Londýn 28. ledna (ČTK) - Organizace zemí vyvážejících ropu (OPEC) zvýšila v lednu celkovou těžbu o 350.000 barelů denně na 29,49 milionu denních barelů a dostala ji na nejvyšší úroveň od dohody na prudkém snížení těžebních kvót z prosince 2008. O valnou většinu nárůstu se však zasloužil Irák, který není vázán kvótami OPEC. Mírně však zvýšila těžbu i Saúdská Arábie a Spojené arabské emiráty. Uvedla to ve vlastním průzkumu agentura Reuters.   V Iráku, kde zahraniční ropné společnosti jako BP nebo italská ENI naplňují vládní plán výrazného zvýšení produkce, těžba vzrostla o 290.000 barelů na 2,68 milionu barelů. Saúdská Arábie posílila produkci o 80.000 barelů a Spojené arabské emiráty o 50.000 barelů, čímž vyrovnaly výpadek v Nigérii a některých dalších zemích.   Nadprodukce nad těžebním limitem OPEC bez zahrnutí Iráku stoupla v lednu o 60.000 na 1,97 milionu barelů denně. Své vlastní omezení limitu, které platí od ledna 2009, tak OPEC tento měsíc plnila na 53 procent proti 55 procentům v prosinci. Plnění kvóty se dostalo na rekordních 80 procent počátkem roku 2009 v době těžkého ekonomického propadu ve vyspělých zemích světa, od té doby však disciplína vzhledem k oživování poptávky po ropě postupně slábne.   K růstu těžby přispělo zvyšování světových cen ropy, v němž se ropa Brent dostala tento měsíc k blízkosti 100 dolarů za barel. Výrazný růst cen z posledních měsíců, kdy se ropa vymanila z neformálního rozpětí 70-80 dolarů, OPEC nepřipisuje strukturálně zvýšené poptávce, nýbrž dočasným faktorům, jako byl brzký nástup zimního počasí, a zvýšenou spekulativní aktivitou způsobenou přílivem investičních peněz na trhy komodit.   Organizace zastává názor, že ropy je nyní na trhu dostatek a oficiálně posvěcené zvýšení těžby zatím není nutné. "Jsem si stoprocentně jistý, že na trhu žádný nedostatek není a že je na něm ropy spousta," řekl ve čtvrtek na Světovém ekonomickém fóru v Davosu generální tajemník OPEC Abdalláh Badrí. Zároveň popřel dohady Mezinárodní agentury pro energii (IEA), podle níž tento měsíc Saúdská Arábie výrazně zvýšila těžbu, aby uspokojila zvýšenou poptávku a zmírnila tlaky na růst cen.   hp vju  