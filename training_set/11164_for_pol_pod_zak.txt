 Spor o výběr policejního šéfa řešili dnes v zákulisí právníci  Upravili jsme 1. až 3. odst.. Doplnili jsme reakci ministra vnitra Radka Johna v 1., 2. a 6. odst.   --------------------    Praha 12. ledna (ČTK) - Spor mezi premiérem Petrem Nečasem (ODS) a ministrem vnitra Radkem Johnem (VV) o výběrové řízení na policejního prezidenta dnes začali v zákulisí Strakovy akademie řešit právníci. Ministr vnitra Radek John (VV) večer ČTK prostřednictvím svého mluvčího sdělil, že ho jednání s legislativci utvrdilo v tom, "že výběrové řízení je legální a plně v souladu se zákonem o služebním poměru příslušníků bezpečnostních sborů".   "Nadále pokračuji ve výběrovém řízení. Znovu opakuji, že budu plně respektovat závěr expertní komise," uvedl John.   Podle informací ČTK dnes právníci jednali i o kompromisní formulaci pěti sporných bodů protikorupční strategie, které má příští středu definitivně schválit kabinet.   Mluvčí vlády Jan Osúch ČTK řekl, že žádné oficiální jednání týkající se výběru policejního prezidenta se dnes neuskutečnilo. Oficiálně se nesešla ani legislativní rada vlády. Spor tak mezi sebou řešili pouze právníci ministerstva vnitra a úřadu vlády.   Ministr spravedlnosti Jiří Pospíšil po jednání kabinetu novinářům řekl, že téma bude zřejmě náplní bilaterálních jednání. Doplnil, že zajistit odborný výklad služebního zákona dostal za legislativní radu na starost jeho náměstek František Korbel.   "Jsem přesvědčen, že otázka výběrového řízení nepatří na jiná fóra než na fórum vládní. Chci tento výběr udržet na odborné bázi, nechci ho politizovat. Na politickou půdu, tedy do Poslanecké sněmovny, plánuji až představení nového policejního prezidenta. Zároveň plánuji, že v souvislosti s praxí v minulosti představím nového policejního prezidenta na vládě tak, abych docílil co možná největší možné transparence," sdělil John večer ČTK.   Na tom, že by pochybnosti ohledně výběru policejního prezidenta měli rozptýlit legislativní experti, se Nečas s Johnem domluvili v úterý. Před rychlostí výběru prý dá vláda přednost jeho právní nezpochybnitelnosti.   Do výběrového řízení, které Nečas kritizuje, se přihlásilo 11 lidí, šest z nich nesplňuje kritéria výběrového řízení. Zbylou pětici tvoří náměstek ministra vnitra Viktor Čech, náměstek policejního prezidenta Ivan Bílek, šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   Premiér v minulých dnech označil složení výběrové komise za paskvil, způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru. Premiér proto nepřímo navrhl řízení zrušit. John to odmítá, z právního hlediska je podle něho vše v pořádku.   rem jd hš rot  