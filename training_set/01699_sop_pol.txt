 Rumunští vysloužilí vojáci zažalovali premiéra za snížení penzí  Bukurešť 17. ledna (ČTK) - Na 400 vysloužilých rumunských vojáků a policistů dnes v přístavním městě Konstanca demonstrovalo proti výraznému zkrácení svých důchodů v rámci vládního úsporného balíčku. Penze některých z nich se snížily až o polovinu, což je dostává do ponižující situace. Protestující důchodci požadovali odstoupení prezidenta Traiana Baseska a nápravu situace; podali rovněž podnět ke stíhání premiéra Emila Boka. Informovala o tom agentura AP.   Protestující označili takové snížení důchodů za nezákonné a pokořující pro tisíce lidí, kteří tím byli postiženi. Koncem minulého týdne podali rozhořčení vojenští penzisté generálnímu prokurátorovi podnět ke stíhání premiéra Emila Boka a dalších vládních činitelů, kteří podle nich nesou na situaci vinu.   Rumunská vláda přikročila v závěru loňského roku k razantním úsporným opatřením s cílem snížit deficit státního rozpočtu na 6,8 procenta HDP. Snížení schodku je podmínkou pro uvolnění dalších částí sanačních půjček z celkové výše 20 miliard eur (asi 506 miliard Kč) poskytovaných MMF a Evropskou unií.   Již v létě snížila vláda všechny platy státních zaměstnanců o 25 procent a zvýšila DPH z 19 na 24 procent. Proti krácení platů pak demonstrovaly tisíce rumunských státních zaměstnanců. Zvlášť aktivní byli v tomto směru učitelé, koncem září demonstrovalo i na 6000 policistů. Ti pak zaútočili na bránu prezidentského paláce Cotroceni vejci a kamením a slovně uráželi prezidenta Traiana Baseska. Tato akce ochránců zákona stála místo ministra vnitra Vasileho Blagu. V říjnu pak v obdobném protestu proti krácení platů zablokovali úředníci ministerstva financí na několik hodin ministra v jeho kanceláři.   ik hej  