 Na Šumavě lákají kůrovce feromony na živé stromy  Vimperk (Prachaticko) 12. května (ČTK) - Ředitel národního parku Šumava Jan Stráský nechal v lese rozmístit návnady, které lákají kůrovce na živé stromy. Hnutí DUHA podle Jaromír Bláhy podalo kvůli poškozování lesů podnět České inspekci životního prostředí (ČIŽP). Brouci napadají i další zdravé stromy v okolí. Plocha, na které budou dřevorubci kácet, se tak uměle rozšiřuje, řekl Bláha ČTK. Vyjádření Stráského ČTK zjišťuje.   Ekologové v lesích našli na kmenech stromů desítky sáčků s feromony. Podle jednoho z lesníků parku jich bylo v dubnu na stojící stromy rozmístěno kolem 5000 kusů. "Nikdy v minulosti se feromony na stojících stromech v parku nepoužívaly," řekl ČTK. Ministr životního prostředí Tomáš Chalupa (ODS) přitom Stráskému doporučil, aby při asanaci kůrovce použil, co nejstandardnější metody.   Nařídil to proto, že mu Stráský tuto nestandardní metodu v návrhu opatření proti kůrovci navrhoval. Stanovisko ministra zveřejněné 21. dubna ředitel v boji proti kůrovci nebere v potaz. Česká inspekce životního prostředí už v parku šetří použití biocidů v bezzásahových zónách.   Její inspektoři 6. května ČTK použití insekticidů potvrdili ve II. zónách. Upozornili, že správa parku insekticidy použila, ačkoliv neměla udělenou výjimku, jež se nedá udělit zpětně. Ministr Chalupa však podle mluvčí inspekce v úterý zakázal podávat novinářům informace. V televizi slíbil, že výsledky šetření bude mít ve středu 11. května, kdy se chystal na Šumavu. Kvůli zaneprázdnění se tam ale nedostal.   "Ředitel Stráský vědomě a záměrně rozšiřuje kůrovce do zdravých lesů v národním parku. Lákání kůrovce na zdravé stromy je metoda, kterou normálně nepoužívají ani běžní lesníci v hospodářských lesích - natož pak v národním parku. Dělá to pouze ten, kdo dopředu ví, že chce určitou část lesa pokácet. Lákání kůrovců na zdravé, živé smrky nadělá víc paseky, než zachrání stromů před kalamitou. Spolu s používáním chemie je to asi jeden z nejhorších nápadů, s jakými ředitel Stráský mohl přijít. Šumava se pod jeho vedením proměňuje z národního parku v těžební závod," řekl Bláha ČTK.   Park je podle ředitele Stráského na rojení kůrovce připravený lépe než loni. Kladení nástrah na první rojení skončilo k 22. dubnu, kdy lesníci nahlásili celkem 33.600 kusů obranných prostředků. Za pět dnů, po kritice nedostatečnosti obranných opatření, tehdy dokázala správa parku obranná opatření zhruba ztrojnásobit. Stráský počátkem května ČTK řekl, počet obranných opatření je sice menší než loni, ale jsou mezi nimi daleko účinnější metody. Upřesnil, že pětkrát. Podle lesníků se počítá s tím, že jeden sáček s feromony přiláká kůrovce na celkem pět stromů. Je to tedy stejné, jakoby se na lapáky pokácelo 25.000 stromů.   Jaroslava Mikešová  