 Mariánské Lázně oficiálně vstoupily do 203. lázeňské sezony  --------------------    Ke zpravodajství: FOTO ve Fotobance  ID foto:  F201004080237201 ,  F201004080239901 ,  FO01161623    --------------------    Mariánské Lázně (Chebsko) 14. května (ČTK) - Tradičním žehnáním léčivých pramenů, rozezněním zpívající fontány, kulturním a společenským programem vstoupily dnes oficiálně Mariánské Lázně do své 203. lázeňské sezony. Slavnostní zahájení sezony si nenechaly ujít stovky turistů a hostů, mezi nimiž se na kolonádě a v lázeňském areálu procházeli v dobových kostýmech lidé představující významné historické osobnosti.     "Do nové sezony se díváme optimisticky a především věříme, že se politikům nepodaří zrušit příspěvek na lázeňský pobyt, a zničit tak to, co jsme tady dlouhá léta budovali," řekl ČTK starosta Zdeněk Král. Připomněl, že město je na lázeňství a cestovním ruchem s ním spojeným zcela závislé. Češi představují po Němcích druhou nejpočetnější klientelu. Pokud by stát skutečně výrazně snížil částku, kterou pojišťovny vynakládají na proplácení lázeňské péče, přestali by čeští klienti jezdit. To by se pak zásadně projevilo na růstu nezaměstnanosti. "Lázeňský průmysl je dobře fungující obor, přináší daleko víc peněz, než se do něj vkládá," poznamenal starosta.   Věří, že nastává další příliv klientů z ČR i z Ruska. Sama radnice podleněj investuje každoročně peníze do propagace města a dnes se například poprvé představila reprezentativní kniha fotografií. Nemalé peníze město také stojí údržba čistoty. "Rozlohou máme největší parky, roční náklady na údržbu čistoty ve městě jsou až třikrát větší než v podobně velkých Poděbradech," řekl starosta. Radnice tak na údržbu zeleně, čistoty či na vlastní symfonický orchestr vynaloží až desítky milionů korun ročně.   Zahájení sezony v Mariánských Lázních má dlouholetou tradici. Sezona se dřív oficiálně zahajovala 1. května, nyní se svěcení pramenů koná druhý květnový víkend.   Lada Pešková jup  