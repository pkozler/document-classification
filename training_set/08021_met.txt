 Labe v Ústí a Děčíně a Ohře v Lounech jsou na 3.stupni, klesají  Aktualizovali jsme informace ve 2. odstavci, přidali jsme 3. odstavec.   --------------------    Ústí nad Labem 18. ledna (ČTK) - Nejvyšší povodňový stupeň - ohrožení platí v Ústeckém kraji stále na třech místech, a to na Labi v Ústí a v Děčíně a na Ohři v Lounech. Hladiny ale klesají, informuje na svém webu Český hydrometeorologický ústav.   Labe v Ústí kleslo v 16:00 na 698 centimetrů, což je za posledních osm hodin o 26 centimetrů. Povodí Labe podle mluvčí ústeckého magistrátu Ivany Solničkové očekává do středečního rána pokles na 650 centimetrů. Hranice pro možné zrušení třetího povodňového stupně je v Ústí 600 centimetrů.   Povodeň vyvolala v obyvatelích Ústí nebývalý zájem o výhled ze zámečku Větruše nad městem. Svezení lanovkou si podle mluvčího Ústeckého kraje Zdeňka Rytíře nenechalo o víkendu ujít 2500 lidí, lanovka jezdila v nejkratším, patnáctiminutovém intervalu. "Od otevření lanovky to byl zatím největší zájem," dodal Rytíř.   Labe kulminovalo v Ústí v pondělí dopoledne na 753 centimetrech, což je výrazně méně, než kolik předpovídaly prognózy hydrologů. Přesto způsobilo ve městě řadu problémů a uzavírek, kvůli nimž se v pondělí potýkalo s rozsáhlými dopravními zácpami nejen krajské město, ale i obce na trasách přes České středohoří, kudy je nyní vedena veškerá tranzitní doprava. V Ústí nad Labem voda zalila pobřežní komunikace, po nichž projíždí většina aut ve směru od Prahy nebo od Děčína.   Situaci pomáhá především snížený přítok z Ohře, která se sice v Lounech drží na třetím povodňovém stupni, ale průtok je ve srovnání s kulminací asi o pětinu nižší. Ke zrušení třetího povodňového stupně zbývaly podle měření v 15:00 čtyři centimetry.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Správa povodí skrz ně v době největšího náporu pustila jen asi dvě třetiny vody a zbytek zadržela za hrází.   Na druhém povodňovém stupni se stále drží ještě řeka Bílina v Trmicích. Do prvního stupně jí v 15:00 zbývalo 19 centimetrů, hladina ale klesá jen velmi pomalu, centimetrový pokles trvá i několik hodin.   jtb van jpt  