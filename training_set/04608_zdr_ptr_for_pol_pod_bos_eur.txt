 Klaus: Spojování okurek s nákazou bylo uměle vytvořeným cirkusem  --------------------    Ke zpravodajství: VIDEO  Video:  http://multimedia.ctk.cz/cs/video/document/4965580/necas-propaguje-okurky-panika-je-pry-zbytecna    Doplnili jsme vyjádření premiéra Nečase ve 3. odstavci.   --------------------    Řím/Praha 2. června (ČTK) - Spekulace o tom, že španělské okurky byly zdrojem nynější epidemie střevní nákazy v Německu, jsou podle českého prezidenta Václava Klause uměle vytvořeným cirkusem. Klaus, který se dnes v Římě účastní oslav 150. výročí vyhlášení sjednocené Itálie, to řekl serveru Novinky.cz.   "Je to uměle vytvořený cirkus, který se opakuje se železnou pravidelností a vždy postihne někoho jiného. Teď to zrovna postihlo výrobce okurek," uvedl Klaus podle serveru.   Také premiér Petr Nečas pokládá paniku okolo okurek za zbytečnou. Okurky ostatně celý minulý týden "demonstrativně jedl". Je podle něj evidentní, že v tuto chvíli není jasné, čím je nákaza způsobena. Podle něj situaci pečlivě sledují a vyhodnocují orgány ministerstva zemědělství a hygienická služba patřící pod ministerstvo zdravotnictví. "Vyhodnocuje se, zjišťuje se, z jakého důvodu to vypuklo." poznamenal předseda vlády.   Šíření nebezpečné průjmové nákazy postihlo především Německo, kde jí dosud podlehlo 17 lidí. Poslední známou obětí byla v noci na dnešek starší pacientka v Hamburku, píší německé servery. Další více než tisícovka napadených leží v německých nemocnicích s různě vážnými zdravotními komplikacemi. Německé testy ale dnes potvrdily, že okurky ze Španělska nebyly smrtícím typem střevní bakterie kontaminovány.   Kvůli podezření vůči španělským okurkám vypukla slovní roztržka mezi Španělskem a Německem. Španělský premiér José Zapatero potvrdil, že Madrid bude po Evropské unii žádat odškodnění za křivé obvinění ze strany německých úřadů, že španělské okurky byly zdrojem nynější epidemie.   Podle Klause bylo spojování okurek se smrtící nákazou "neštěstím". Španělský požadavek, aby Německo poslalo nějaké odškodné, je podle Klause "docela smysluplný". Nepředpokládá ale, že by byl vyslyšen.   ner jd šeb  