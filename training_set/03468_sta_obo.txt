 Prodej starších domů v USA v dubnu nečekaně klesl o 0,8 procenta  New York 19. května (ČTK) - Prodej starších domů ve Spojených státech se v dubnu meziměsíčně snížil o 0,8 procenta. Uvedlo to dnes Národní sdružení realitních kanceláří (NAR). Ekonomové přitom podle průzkumu agentury Reuters počítali s nárůstem prodeje.   "Oživení (trhu s bydlením) je velmi pomalé," řekl ekonom NAR Lawrence Yun. Dodal, že trh nadále tlačí dolů přehnaně přísné podmínky pro poskytování úvěrů. Střední cena staršího domu v USA v dubnu meziročně klesla o pět procent na 163.700 dolarů (zhruba 2,8 milionu Kč).   V celém loňském roce se prodej starších domů v USA podle dřívějších údajů NAR propadl o 4,8 procenta na 4,91 milionu. Dostal se tak na nejnižší úroveň od roku 1997. V roce 2005 dosáhl prodej rekordního maxima 7,1 milionu domů.   Kolaps amerického trhu s bydlením vedl k hypoteční krizi. Ta postupně přerostla ve finanční krizi globálních rozměrů a ve svém důsledku způsobila recesi ve většině velkých ekonomik světa.   pmh mha  