 S výroky o Hitlerovi a Židech měli problém i Gibson a Stone  --------------------    Ke zpravodajství: FOTO ve Fotobance   --------------------    Cannes/Praha 19. května (ČTK) - Výběr výroků celebrit o nacistickém vůdci Adolfu Hitlerovi nebo o Židech, které v poslední době vyvolaly pobouření (řazeno chronologicky):     Mel Gibson - V srpnu 2006 hollywoodský herec v alkoholovém opojení počastoval kalifornského policistu antisemitskými výroky. Kromě výhrůžek vůči zatýkajícímu důstojníkovi a pokusu o útěk se Gibson podle protokolu dopustil i výroku: "Židi jsou odpovědní za všechny války světa." Nato se policisty otázal: "Jste Žid?" Později se za své chování omluvil, ale značně mu to společně s dalšími skandály pošramotilo pověst.     Oliver Stone - Známý americký režisér se ocitl pod palbou kritiky kvůli svým výrokům loni v červenci. Umělec, který je po otci židovského původu, je pronesl v rozhovoru s britským listem Sunday Times a mimo jiné si v nich stěžoval na "židovskou převahu v médiích". "Ve Spojených státech mají velkou lobby. A rozhodně svou práci neflákají," uvedl. "Hlídají si každou poznámku, je to nejmocnější lobby ve Washingtonu. Izrael zkurvil zahraniční politiku USA na roky dopředu," dodal. Stone se také vyjadřoval o Hitlerovi. "Hitler byl Frankenstein, ale měl také svého doktora Frankensteina," uvedl s tím, že na vzestupu diktátora měl podíl německý, britský a americký průmysl. "Hitler mnohem více poškodil Rusy než Židy," uvedl také. Již v minulosti přitom Hitlera označil za obětního beránka.     John Galliano - Britský módní návrhář na sebe upoutal pozornost letos v únoru, kdy v podnapilém stavu častoval v pařížském baru jeden pár protižidovskými urážkami. Na videonahrávce, která se po incidentu objevila, říká: "Zbožňuju Hitlera. (...) Lidi jako vy byste byli mrtví. Vaše matky, vaši otcové by kur... všichni šli do plynu." Galliano popřel, že by pronesl antisemitský a rasistické výrok, ale omluvil se. Pařížský salon Dior, kde byl uměleckým ředitelem, s ním poté rozvázal smlouvu a později musel Galliano odejít z dalšího salonu, který sice nese jeho jméno, ale který z 92 procent vlastní rovněž Dior. V červnu stane před soudem, který bude projednávat dvě žaloby. Druhou žalobu podala žena, jejímuž vzhledu se prý Galliano loni v říjnu vysmíval a na jejíž adresu prý rovněž pronesl rasistické urážky.     Lars von Trier - Dánský režisér ve středu na tiskové konferenci na filmovém festivalu v Cannes pobouřil svým vyjádřením určitého pochopení pro Hitlera: "Říkám jen, že toho člověka chápu. Není to zrovna správný typ, ale hodně mu rozumím a trochu s ním sympatizuji... Myslím si samozřejmě, že napáchal špatné věci, ale dokážu si ho představit, jak sedí na konci v bunkru... Nemám nic proti Židům, tedy ne úplně, protože Izrael mě fakt už s...," řekl také podle agentur. Dnes byl kvůli svému projevu prohlášen na festivalu za nežádoucí osobu. Jeho film Melancholia, který soutěží o Zlatou palmu, ale podle AFP v soutěži zůstává.   ped rmi  