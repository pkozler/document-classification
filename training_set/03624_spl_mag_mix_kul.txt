 Chlumecký zámek v červnu oživí víkend plný čárů a esoteriky  --------------------    Ke zpravodajství: FOTO ve Fotobance  ID foto:  FO01026892 ,  F201003120357601    --------------------    Chlumec nad Cidlinou (Královéhradecko) 17. května (ČTK) - Zámek Karlova Koruna v Chlumci nad Cidlinou bude 18. a 19. června hostit první ročník akce nazvané Čarování pod královskou korunou. Čarování je určené především zájemcům o alternativní medicínu, astrologii, výklad karet, magii a další esoterické disciplíny. ČTK to dnes řekla Helena Erdélyiová z pořádající agentury.   "Návštěva bude velkým lákadlem hlavně pro ty, kdo chtějí udělat něco pro své zdraví, chtějí najít svou životní cestu, vyřešit osobní i partnerská trápení nebo touží nahlédnout do budoucnosti," uvedla Erdélyiová. Zájemcům budou k dispozici odborníci na alternativní medicínu, astrologii, numerologii, věštění a další obory. Součástí akce bude také recitál kytaristy Štěpána Raka či vystoupení břišních tanečnic a sokolníků.   Podobný program nabídne letos již poosmé také Čarodějnický kongres na gotickém hradě Kost na Jičínsku, který se uskuteční 30. až 31. července a jako každoročně na něj dorazí tisíce návštěvníků. "Na Kosti jsme limitovaní nedostatkem prostor, proto jsme se rozhodli připravit podobný program také na chlumecký zámek," řekla Erdélyiová.   sja jnd  