 Lidé mohou volit Strom roku 2011, loni vyhrál Hromův dub  Praha 8. května (ČTK) - Nadace Partnerství vyhlásila 10. ročník ankety Strom roku. Lidé mohou přihlásit svůj oblíbený strom do 15. května. Z došlých návrhů vybere odborná porota 12 finalistů, kteří se utkají o vítězný titul, bezplatné ošetření a postup do mezinárodního kola Evropského stromu roku.   "Nehledáme ten nejstarší, nejvyšší, nejmohutnější, nejkrásnější nebo nejvzácnější strom. Hledáme 'nejsympatičtější' strom s příběhem - stmelující lidi, kteří v jeho blízkosti bydlí nebo k němu mají vztah," vysvětlila koordinátorka ankety Hana Rambousková.   Hlavním cílem ankety je prý posilování místní komunity, vztahů mezi lidmi a jejich postoje k zeleni. "Stromy jsou srdcem přírody, ačkoli často nemají v naší kulturní krajině lehký život. Zaslouží si tedy naši pozornost a péči," dodala Rambousková.   Loňským vítězem se stal dub letní, který už přes 430 let stojí nedaleko Bohuňovic u Olomouce. Pro takzvaný Hromův dub hlasovalo 12.329 lidí. O vzrůstající popularitě ankety svědčí fakt, že v prvním ročníku v roce 2002 "svůj" strom podpořilo 1400 hlasujících, loni už svůj hlas poslalo přes 40.000 lidí.   Anketu, o níž se zájemci dozvědí více na  internetové stránce  nadace, spolufinancuje Státní fond životního prostředí ČR ve spolupráci s Ministerstvem životního prostředí.   krs pba  