 Sdružení Test: Evropa 2 špatně informuje o podmínkách soutěže  Praha 19. května (ČTK) - Rozhlasová stanice Evropa 2 podle sdružení spotřebitelů Test své posluchače málo informuje o ceně SMS zpráv odesílaných do soutěže o osobní automobil Ferrari, který patřil moderátorovi Leoši Marešovi. Vedení rádia Evropa 2 kritiku odmítlo a tvrdí, že posluchače o podmínkách soutěže informuje dostatečně.   Vedoucí poradenské linky spotřebitelského časopisu dTest Martina Vernerová dnes ČTK sdělila, že telefonní číslo 900 11 20, na které mají soutěžící SMS zasílat, patří mezi nestandardně zpoplatněné. V případě čísla užívaného pro soutěž Evropy 2 stojí jedna SMS zpráva 20 korun. "Problémem je, že od Evropy 2 se o zvýšené ceně SMS často nedozví ani po několika hodinách poslechu," upozornila Vernerová.   Vernerová míní, že také informace na internetu jsou zavádějící. Část odkazů na webu Evropy 2 totiž vede na stránku, kde je informace o ceně SMS podle Vernerové "silně potlačena". Druhá část odkazů směřuje na stránky, které informaci zveřejňují korektně. Většina posluchačů ale podle Vernerové nemá důvod webové stránky Evropy 2 vůbec navštívit a SMS posílá na základě výzvy ve vysílání bez informace o ceně zasílané SMS.   Radka Pilzová z mediální skupiny Lagard&#xE8;re Active ČR, do které rozhlasová stanice Evropa 2 patří, výtky sdružení Test odmítla jako neopodstatněné. "Informace (o ceně SMS) zveřejňujeme na webu i ve vysílání, kde zároveň odkazujeme na pravidla soutěže," sdělila dnes ČTK Pilzová.   Rádio Evropa 2 podle sdružení Test při této soutěži o vůz Ferrari porušuje kodex Asociace poskytovatelů mobilních sítí, který stanoví, že cena musí být jasně stanovena ve všech médiích, aby bylo naprosto zřejmé, kolik bude služba zákazníka stát. Informace o ceně podle tohoto kodexu musí být uváděna vždy i v rádiu.   Kompletní SMS servis pro soutěž rádia Evropa 2 poskytuje společnost Advanced Telecom Services (ATS), která podle Pilzové služby zajišťuje v souladu s kodexem vydaným Asociací poskytovatelů mobilních sítí. "Celý koncept vznikal za konzultací s ATS, takže pravidla soutěže i komunikace reflektují tento kodex a to bez ohledu na to, že se nás netýká. Přestože jsme se nijak nezavázali, po domluvě s ATS zmíněný kodex dodržujeme," dodala Pilzová.   beh pcl mha  