 Studio Švandova divadla uvedlo premiéru inscenace Šoa  Praha 11. ledna (ČTK) - Ve Studiu Švandova divadla v Praze měla dnes premiéru inscenace Daniela Hrbka nazvaná Šoa s podtitulem Dva neobyčejné osudy uprostřed nacistického pekla. Líčí odlišné příběhy sportovce Miloše Dobrého a herečky Hany Pravdové. Spojuje je nejen to, že přežili holokaust.   Příběh lidí, kteří se ocitli na stejných místech a prožili podobné tragédie, a přesto se nikdy nepoznali, sestavili z autentických výpovědí a podle knihy Krátké povídky z dlouhého života Tomáš Hrbek, Lucie Kolouchová a Daniel Hrbek. Na jevišti se objevili Zuzana Onufráková a Miroslav Hruška.   Inscenace Šoa byla uvedena v rámci cyklu Hyde Park loni na podzim jako skica k možnému rozpracování do standardní inscenace. Aktuální zařazení Šoa do stálého repertoáru souvisí s dramaturgickou návazností na inscenaci Peníze od Hitlera, s konceptem, jenž vyjadřuje podtitul této sezóny Na druhém břehu, ale hlavně s diváckou poptávkou a zájmem škol po představení s touto tematikou.   "Po prvním uvedení byla původní inscenace pozvána na několik zájezdů po České republice a na základě dosavadního ohlasu české verze se připravuje i verze anglická. V té ztvární postavu Hany Pravdové její skutečná vnučka," řekl režisér inscenace a ředitel Švandova divadla Daniel Hrbek.   Osudy herečky Pravdové i sportovce Dobrého jsou si v lecčems podobné, jejich příběhy se prolínají ve vyprávěních o podobných situacích či místech, ke kterým mají vztah. "Pravdová zemřela v roce 2008, v uchopení jejího příběhu a Hany jako jevištní postavy jsme tedy o něco svobodnější než v případě Miloše Dobrého. Inscenaci tvoří fragmenty autentických výpovědí, rádi bychom do nich vnesli tvůrčí pohled, názor náš a herců, kteří je představují," vysvětlila dramaturgyně Lucie Kolouchová.   S ohledem na charakter textu nelze podle ní hovořit o dramatických figurách, ale spíše o vyprávění příběhu, o svědectví. "Jejich v lecčems podobné, ale přece díky naprosto jiným naturelům odlišné osudy nám ukazují, jak se dalo přežít a za jakou cenu," dodala.   Hana Pravdová se narodila v roce 1916 v Praze. Herectví se učila u Olgy Scheinpflugové a Karla Dostala, první angažmá získala v Olomouci. Hrála v Kladně, hostovala na Vinohradech, v Národním a ve Švandově divadle. Kariéru přervala válka a transport do Terezína, později do Osvětimi. Haně se podařilo utéci z pochodu smrti. V roce 1946 se vrátila do tehdy Realistického divadla, kde poznala svého druhého muže Jiřího Pravdu. V roce 1949 manželé emigrovali do Austrálie, odkud odešli do Londýna.   Miloš Dobrý se narodil v roce 1923 v Praze jako Miloš Gut. Po vzniku protektorátu byl kvůli židovskému původu vyloučen z gymnázia. V listopadu 1941 byl určen do prvního terezínského transportu. Pak byl v Osvětimi a v pracovním táboře ve Schwarzheide. I on přežil pochod smrti. V Praze pak vystudoval vysokou školu, začal hrát rugby a dostal se až do reprezentace. V roce 1990 se stal prezidentem Rugbyové unie. Ještě dnes přednáší ve školách o holokaustu, žije v Olomouci.   Jiří Borovička mal  