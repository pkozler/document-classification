 Soud eviduje 1758 věřitelů Sazky, hodnota pohledávek je 32 mld.Kč  Praha 4. května (ČTK) - Městský soud v Praze eviduje zatím 1758 věřitelů loterijní společnosti Sazka, hodnota jejich pohledávek činí již 31,85 miliardy Kč. ČTK to dnes řekla mluvčí soudu Martina Lhotáková. Soud s ohledem na značné množství věřitelů a stále přibývající přihlášky nemá zatím k dispozici celkový počet věřitelů a součet všech pohledávek. "Očekáváme, že definitivní čísla budeme znát zřejmě na konci týdne," dodala mluvčí. Sazka je od konce března v úpadku.   Městský soud v Praze podle Lhotákové zapsal mimo jiné přihlášku pohledávky věřitele Alfa Capital Holdings Ltd, jejíž výše je identická pohledávkou Občanského sdružení Zelený Ostrov a činí 8,128 miliardy korun. Alfa Capital Holdings přihlásil podle Lhotákové pohledávku jako podmíněnou a jako důvod jejího přihlášení uvedl smlouvu o postoupení pohledávky uzavřenou s Občanským sdružením Zelený ostrov (OSZO).   Podobně soud zapsal v úterý přihlášku pohledávky The Bank of New York Mellon, jejíž výše je identická s výší pohledávky Bank of New York Mellon Corporate Trustee Services za 4,94 miliardy Kč. Banka je zajišťovacím agentem držitelů dluhopisů Sazky. Bank of New York Mellon Corporate Trustee Services přihlásil pohledávku jako podmíněnou v pozici paralelního věřitele kvůli ochraně svých práv, a to pro případ zpětvzetí, či odmítnutí přihlášky The Bank of New York Mellon. Většinovými držiteli dluhopisů jsou společnosti kontrolované investičními skupinami PPF a KKCG.   Valná hromada OSZO v úterý přijala usnesení, podle kterého sdružení tuto pohledávku nepodalo. Jakékoli podání jménem OSZO je neplatné, uvedl Alexandr Kliment, mluvčí Českého olympijského výboru, který je akcionářem sdružení. Zelený ostrov je majitelem firmy Bestsport, provozovatele pražské multifunkční haly O2 arena.   O platnosti pohledávky OSZO, kterou spolu s odvolaným šéfem výkonného výboru OSZO Janem Boháčem podepsali šéf ČSTV Pavel Kořan a prezident Asociace tělovýchovných jednot Jaroslav Němec, zřejmě rozhodnou soudy. Někteří členové sdružení hned po podání pohledávky upozorňovali, že OSZO právo na přihlášení této pohledávky nemá.   Kořan k tomu uvedl, že poslední valné hromady OSZO jsou neplatné. "Jednání valných hromad jsou svolávána v rozporu se stanovami OSZO," sdělil. Podle ČSTV není zvolena výkonná rada OSZO a zástupce ČSTV Boháč je i nadále ve funkci předsedy výkonné rady OSZO.   Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Server Aktuálně.cz uvedl, že pro schůzi věřitelského výboru si soud pronajal největší sál v Národním domě na Vinohradech. Schůze věřitelů i přezkumné jednání o pohledávkách se sice obvykle odehrávají v soudních místnostech, ale Sazka je příliš velký případ na to, aby se do nich vešla, napsala server.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd jw  