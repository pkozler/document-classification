 Prodej Hyundai Motor Group loni stoupl téměř o čtvrtinu  Soul 3. ledna (ČTK) - Největší jihokorejská automobilka Hyundai Motor Group loni zvýšila prodej o 24 procent na 5,75 milionu vozů. Oznámila to dnes firma, která zahrnuje automobilky Hyundai Motor a Kia Motors. Dodala, že v letošním roce počítá s nárůstem prodeje o deset procent na 6,33 milionu vozů. Hyundai Motor Group je pátým největším výrobcem automobilů na světě a působí rovněž v České republice.   "Cíl Hyundai Motor Group (pro letošní rok) vypadá konzervativně a zcela dosažitelně," uvedl jeden z analytiků makléřské společnosti Tong Yang Securities. "Růst prodeje zpomalí, Hyundai však předstihne trh, který by měl v letošním roce stoupnout o sedm procent v čele s Čínou a Spojenými státy," dodal.   Hyundai Motor Group by podle analytiků měla pokračovat ve zvyšování tržního podílu díky novým modelům a silné pozici v oblasti malých automobilů.   Hyundai v listopadu 2008 oficiálně zahájila sériovou produkci osobních aut v Nošovicích na Frýdecko-Místecku. Kia spustila v prosinci 2007 sériovou výrobu osobních vozů u slovenské Žiliny.   pmh jw  