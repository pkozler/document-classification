 Ošetřovatelé zlínské zoo odchytávali samice aligátora amerického  --------------------    Ke zpravodajství: AUDIO; FOTO/aktuality   --------------------    Zlín 26. května (ČTK) - Dvě dospělé samice aligátora amerického ve zlínské zoologické zahradě dnes ošetřovatelé přestěhovali ze zámeckých terárií do voleného výběhu v části Amazonie. I přesto, že jde o jeden z nejklidnějších druhů krokodýla, ošetřovatelé k nim musí přistupovat s respektem.   Pobyt ve venkovní expozici je pro aligátory velmi vhodný především z hlediska zdraví - "slunce, déšť a čerstvý vzduch zkrátka v teráriu nenahradíme", řekl dnes ČTK kurátor plazů Pavel Shromáždil.   Aligátory americké lešenská zoo chová od roku 2002, kdy je získala z dánské krokodýlí zoo. V té době bylo zvířatům necelých šest měsíců a při délce těla 42 centimetrů vážila okolo 180 gramů. Dnešní vážení a měření samic ukázalo, že jedna má 41,6 kilogramu a měří 212 centimetrů, druhá je jen nepatrně menší - váží 41,4 kilogramu a měří 211 centimetrů.   Z více než 20 druhů krokodýlů aligátor americký patří k těm nejklidnějším. Podle Shromáždila na rozdíl od krokodýla kubánského, kterého zlínská zoo také chová a je považován za nejagresivnější druh krokodýla, nemá nejmenší zájem napadat svého ošetřovatele. "To ale ovšem neznamená, že se k němu můžeme chovat, jakoby nebezpečný vůbec nebyl. Vždy k tomuto zvířeti musíte mít respekt," upozornil Shromáždil.   Dnešní odchyt aligátořích samic nečinil ošetřovatelům žádné větší potíže. Do venkovního výběhu je totiž pravidelně přemísťují od roku 2006. I přesto, kvůli bezpečnosti a zmírnění stresu zvířat, je odchytávali za zavřenými dveřmi. Zvířata neuspávali, převáželi je pevně připoutaná na dřevěných prknech a se zavázanýma očima.   Zatímco na počátku 20. století aligátor americký patřil k ohroženým druhům, dnes jich v jejich přirozeném prostředí - jih USA od Severní Karolíny po Texas - žijí desetitisíce. "Dokonce byli uměle vysazováni na nová území a poměrně se šíří. V poslední době nezřídka navštěvuje lidská sídla. Často ho lidé nacházejí ve svých bazénech, takže v oblastech existuje i speciální odchytová služba," poznamenal kurátor.   Mladí jedinci se živí bezobratlými živočichy, rybami a obojživelníky. V potravě starších zvířat převažují želvy, hadi, ptáci a savci.   Zástupci řádů krokodýlů patří k několika málo žijícím živočichům, kteří přežili dodnes z období dinosaurů, aniž by se za posledních 65 milionů let výrazněji změnili.   slu kš  