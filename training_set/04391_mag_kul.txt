 The Australian Pink Floyd Show opět vystoupí v Praze a Ostravě  --------------------    Ke zpravodajství: FOTO ve Fotobance  ID foto: F201101250115701, F201101250115601, F201101250116301   --------------------    Praha 29. ledna (ČTK) - Revivalová kapela The Australian Pink Floyd Show se po roce vrací do České republiky. V ostravské ČEZ Aréně 31. ledna a v Tesla Aréně v Praze 1. února představí svůj program Greatest Hits World Tour 2011. Vystoupení nabídnou 3D videa a efekty, které si diváci budou moci vychutnat s pomocí 3D polarizačních brýlí. ČTK to sdělila Lucie Marková z pořádající společnosti Pragokoncert Bohemia.   "Tato nová show je doposud nejnákladnější show, jakou jsme kdy dělali. Pro naše fanoušky máme také překvapení v podobě 3D efektů a kvadrofonního ozvučení. Nikdy jsme nebyli silnější," charakterizoval program, s nímž skupina nyní jezdí po Evropě, zpěvák a kytarista Steve Mack.   Skupina k efektům využije stejnou technologii, která se používá po celém světě v 3D kinech a vytváří iluzi trojrozměrného obrazu dotýkajícího se publika. The Australian Pink Floyd Show odstartovali svou údajně největší dosavadní koncertní šňůru již v minulém roce sérií více než padesáti koncertů ve Spojených státech.   Revival jedné z nejúspěšnějších a nejvlivnějších skupin všech dob vystoupil v Česku již několikrát. Loni zde australští hudebníci představili svůj program Big Pink - Greatest Hits, rok předtím svým programem na světovém turné připomněli 30. výročí vydání slavného alba The Wall s hity Hey You, Another Brick In The Wall či Run Like Hell.   Kapelu The Australian Pink Floyd Show podporuje i kytarista originálních Pink Floyd David Gilmour. V roce 1994 se revival dokonce zúčastnil části turné Pink Floyd k albu The Division Bell. O dva roky později byli tito hudebníci z Adelaide pozváni na oslavu Gilmourových 50. narozenin, kde se na jevišti spojili s Richardem Wrightem a zahráli skladbu Comfortably Numb.   Skuteční Pink Floyd prodali více než 200 milionů alb. Pod vedením Syda Barretta na konci 60. let hráli psychedelický rock. Psychicky labilního Barretta později nahradil kytarista a zpěvák David Gilmour. Lídrem skupiny i hlavním skladatelem se stal zpěvák a baskytarista Roger Waters. Kapela vydala několik zásadních alb světové rockové hudební historie jako například The Dark Side of the Moon (1973), Wish You Were Here (1975) či The Wall (1979). V roce 1985 vyhlásil Waters rozpad skupiny, ale zbývající členové vedeni Gilmourem v koncertování a nahrávání desek pokračovali. Klávesista Richard Wright v roce 2009 podlehl ve věku 65 let boji s rakovinou.   Pink Floyd jsou v Česku velmi populární. Tisíce lidí předloni navštívili v pražské O2 areně jevištní podobu slavného alba The Wall, kterou předvedla také skupina tuzemských hudebníků v čele se zpěvákem a baskytaristou Filipem Benešovským.   Na stejném místě vystoupí Roger Waters. Zakladatel legendární britské rockové kapely Pink Floyd v Praze zahraje hned ve dvou dnech po sobě. Kromě 15. dubna, s nímž se počítalo, si ho jeho fanoušci mohou přijít poslechnout také o den později. Důvodem k přidání nového termínu je velký zájem o vstupenky.   Roman Jireš jup  