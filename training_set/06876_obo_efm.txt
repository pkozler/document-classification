 Výrobci luxusního zboží Richemont stoupl loni zisk o 79 pct  Curych 19. května (ČTK) - Švýcarskému výrobci luxusního zboží Richemont stoupl v loňském fiskálním roce zisk o 79 procent na 1,05 miliardy eur (25,7 miliardy korun). Tržby se za rok do konce března zvýšily o 33 procent na 6,9 miliardy eur. Uvedla to společnost v dnešním prohlášení.   Výsledky zaostaly za odhady analytiků, kteří čekali zisk 1,17 miliardy eur. Mohly za to silný frank, růst cen surovin, včetně zlata a diamantů, a náklady na restrukturalizaci v divizi hodinek. Richemont je druhou největší luxusní skupinou na světě, mezi jeho značky patří Cartier, Montblanc, Alfred Dunhil či IWC.   Společnost dodala, že její tržby prudce rostly i v dubnu, prvním měsíci nového roku, a to o 32 procent. "Momentálně čelíme vyšší poptávce, než jakou můžeme uspokojit, takže musíme najmout lidi do všech našich závodů," řekl novinářům finanční ředitel Richard Lepeu. V letošním roce chce společnost ve Švýcarsku vytvořit 800 pracovních míst.   Daří se i dalším luxusním společnostem. Největší producent luxusního zboží LVMH, výrobce kabelek Hermés a klenotů Bulgari vykázaly v prvním čtvrtletí vysoké zisky. Zájem o luxusní zboží je zvláště v Asii, oživení firmy pociťují i v Evropě a USA, napsala agentura Reuters.   irl vju  