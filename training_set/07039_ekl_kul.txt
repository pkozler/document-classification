 V jeskyních v Teplicích začne série koncertů hráčů na didgeridoo  Teplice nad Bečvou (Přerovsko) 16. května (ČTK) - Z útrob českých a moravských jeskyní budou během letošní sezony znít zvuky nástroje australských domorodců didgeridoo. První ročník netradiční benefiční koncertní pouti začíná tuto sobotu ve Zbrašovských aragonitových jeskyních v Teplicích nad Bečvou na Přerovsku. Hráči na didgeridoo postupně objedou devět jeskyní. Představí se na dvě desítky muzikantů, ale i zpěváků či hráčů na další netradiční hudební nástroje. ČTK to dnes řekl pořadatel akce Zdeněk Vilímek.   "Nejstarší hudební nástroj na světě, který vznikl ještě před kostěnou píšťalou, do takového prostoru podle mne přirozeně patří. Zkusil jsem oslovit Správu jeskyní ČR a chtěl jsem se domluvit na pouze pár pilotních koncertech. Nakonec se z toho vyklubalo devět koncertů, kde vystoupí amatérští i profesionální hráči z České republiky i Slovenska. Příští rok bych v této pouti rád pokračoval a pokusím se o rozšíření za hranice naší země," uvedl Vilímek, který na nástroj didgeridoo hraje už řadu let.   Podle vedoucí Zbrašovských aragonitových jeskyní Barbory Šimečkové se budou moci návštěvníci těšit na zvuky nástroje už během sobotní prohlídky, kdy hráči na didgeridoo budou lidem představovat krátké ukázky. Poté se večer v jeskyni odehrají dva koncerty v Mramorové síni. Kapacita jednoho koncertu je 50 míst, kvůli obrovskému zájmu museli pořadatelé připravit ještě druhé vystoupení. Podobný scénář bude i v dalších českých a moravských jeskyních. Koncert hry na didgeridoo bude kombinován se zpěvem a dalšími netradičními nástroji. "Je to přírodní nástroj a jeskyně je také přírodní, k sobě to patří a zajímavě se to kombinuje. Jakákoliv hudební produkce v podzemí je jiná než v koncertním sále," podotkla Šimečková.   Na hráče na didgeridoo se budou moci po Zbrašovských aragonitových jeskyních těšit návštěvníci jeskyně Na Turoldu v Mikulově, ve Sloupsko-šošůvských jeskyních, v Koněpruských jeskyních, v jeskyni Na Špičáku v Supíkovícich na Jesenicku, v Bozkovských dolomitových jeskyních, v Kateřinských jeskyních a v Mladečských jeskyních. Projekt bude zakončen 1. října v jeskyni Výpustek. "Na posledním finálovém koncertu v jeskyni Výpustek, kam se vejde až 1000 lidí, bude hlavní hvězdou Ondřej Smeykal, který je jedním z deseti nejlepších hráčů světa. Na tomto koncertu se objeví i hráči, kteří účinkovali během pouti," doplnil Vilímek.   Myšlenka vydat se s nástroji didgeridoo na koncertní pouť se zrodila v roce 2007 v koncertním dómu maďarské jeskyně Aggtelek-Baradla. Dlouhodobou vizí projektu je objevování jeskynních krás spolu s didgeridoo a hlasem nejen v ČR, ale v nejrůznějších koutech světa. Pouť má nejen podpořit osvětu přírodního a kulturního dědictví ve spolupráci se Správou jeskyní ČR, ale má i benefiční záměr. Jedna třetina ze zisku z koncertního vstupné bude věnována na asistenční a terapeutické služby pro děti s vývojovým postižením, o které se starají kojenecké ústavy v Olomouci a v Praze.   Didgeridoo je dechový hudební nástroj australských domorodců a patří mezi jedny z nejtypičtějších symbolů Austrálie. V tradiční podobě je to termity vyžraný dutý kmínek eukalyptu, který se po vyčištění dutiny z užší strany opatří náustkem zpravidla ze včelího vosku a technikou vibrujících rtů rozezní. Hráči se musejí naučit kvůli nepřerušovanosti hry správnému cirkulačnímu dýchání.   Alena Petrželová snm  