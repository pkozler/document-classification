 Eva Zaoralová je uměleckou poradkyní karlovarského festivalu  --------------------    Ke zpravodajství: FOTO ve Fotobance  ID foto: P201007060632201, P201010280966501, P201006220312201   --------------------    Praha 2. ledna (ČTK) - Dlouholetá umělecká ředitelka Mezinárodního filmového festivalu v Karlových Varech Eva Zaoralová se od Nového roku stala uměleckou poradkyní této přehlídky. Program jejího 46. ročníku, který se uskuteční od 1. do 9. července, připraví její spolupracovník a nový umělecký ředitel Karel Och.   Zaoralová má s prezidentem MFF Karlovy Vary Jiřím Bartoškou hlavní zásluhu na vybudování nové, moderní podoby festivalu. Spolupracovali spolu 17 let a i nadále budou, protože se Zaoralová hodlá stále podílet na tvorbě programu a reprezentaci. I proto zůstala v nejužším vedení festivalu.   Karel Och působil na MFF od roku 2001 v pozici dramaturga, loni byl programovým ředitelem. Jeho jmenování uměleckým ředitelem zaručuje zachování kontinuity festivalu a jeho uměleckého směřování. "Znám ho už více než deset let a myslím si, že je na tuto funkci dobře připraven," uvedla Zaoralová, která na svého kolegu přesune povinnosti i odpovědnost. Ponechá si ty oblasti světové kinematografie, v nichž má nejvíc znalostí. Tedy Francii, Španělsko a Itálii.   "Dál budu pracovat jako členka výběrové komise, uvidím stovky filmů na DVD a další budu vybírat na festivalech v Berlíně, Cannes a v Benátkách," komentovala novoroční změnu.   Zaoralová, která vloni v listopadu oslavila osmasedmdesátiny, obdržela 28. října Medaili za zásluhy, kterou prezident Václav Klaus ocenil její zásluhy o stát v oblasti kultury. Je uznávanou filmovou teoretičkou, publicistkou a překladatelkou. Pedagogicky působila na Filmové a televizní fakultě Akademie múzických umění, kde přednášela historii. Právě díky ní mohou filmoví fanoušci už spoustu let vidět na karlovarském festivalu tolik pozoruhodných filmů.   Za svou práci byla vyznamenána i francouzským Řádem rytířky umění a literatury. Plaketou s canneskou palmou a proslulými schody ji ocenil tento prestižní festival, cenou za umělecký přínos pamatovala na "svou doktorku" před lety i přehlídka karlovarská. Knižně či časopisecky vyšly desítky jejích překladů z francouzštiny a italštiny, autorských článků a publikací věnovaných především francouzskému a italskému filmu. Podílela se i na překladech řady známých filmových děl. Je členkou prezidia České filmové a televizní akademie a členkou Evropské filmové akademie. Zasedala v porotách přehlídek v Benátkách, Berlíně, Cannes, Mannheimu a Wiesbadenu. Jako novinářka se podílí i na práci Mezinárodní federace filmového tisku. V současnosti dokončuje překlad knihy o režisérovi Federikovi Fellinim.   Jiří Borovička kš  