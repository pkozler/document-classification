 Č.Budějovice budou zveřejňovat všechny uzavřené smlouvy  --------------------    Ke zpravodajství: AUDIO   --------------------    České Budějovice 28. ledna (ČTK) - Českobudějovická radnice zlepšuje komfort přístupu občanů k informacím. Koalice tak plní slib, že zprůhlední hospodaření města. Pravděpodobně jako první ze statutárních měst v Česku na internetových stránkách od ledna zveřejňuje znění veškerých uzavřených smluv. Novou podmínkou pro jejich uzavření je, že druhá strana se zveřejněním obsahu smlouvy bude souhlasit, řekl dnes novinářům primátor Juraj Thoma (OPB).   V tomto pololetí na nich občané najdou i podklady pro neveřejné jednání rady a také zápisy ze všech komisí. Dosud měli běžně k dispozici podklady a zápisy z jednání zastupitelstva, včetně přímého přenosu z jednání.    "Od ledna město zveřejňuje všechny městem uzavírané smlouvy, kde je plnění uzavírané mezi městem a jakoukoliv protistranou. Za rok 2010 jich v tomto režimu uzavřelo přibližně 2880. Stejně tak zveřejňujeme všechny dlouhodobé smlouvy, které byly uzavřeny před 1.1.2011 tak, aby se každý občan města a daňový poplatník mohl podívat, za co platí své peníze na konkrétní typ služby, ať už je to svoz odpadů, řízení dopravy, parkování a podobně," uvedl Thoma.   Zveřejňování smluv na webových stránkách města běží od poloviny ledna ve zkušebním provozu, asi od pololetí bude umět systém smlouvy vytřídit podle typu a objemu zakázky nebo klíčového slova.   Ke zveřejňování smluv s fyzickými osobami si úřad vyžádal stanovisko Úřadu pro ochranu osobních údajů. Pokud bude fyzická osoba se zveřejněním souhlasit, objeví se na webu v plném znění, pokud ne, bude zveřejněna bez citlivých údajů. Například u pronájmu zahrádky bude u smlouvy i vyhláška se schválenými poplatky.   Veřejné zakázky byly dosud na webu zveřejňovány do doby, do které bylo možné podávat nabídku. Nyní bude zveřejněn celý průběh zakázky až po smlouvu a její dodatky.   mi sap  