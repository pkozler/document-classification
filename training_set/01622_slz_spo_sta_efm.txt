 O2 arena patří k nemodernějším i nejdražším zařízením svého druhu  --------------------    Ke zpravodajství: FOTO ve Fotobance   --------------------    Praha 7. ledna (ČTK) - Pražská víceúčelová hala O2 arena (do února 2008 Sazka Arena) i šest let po otevření negativně ovlivňuje hospodaření společnosti Sazka, která stála u jejího zrodu. Sazka se totiž v roce 2001 vložila do dlouhotrvajících sporů o výstavbu nové haly, která Praze citelně chyběla a jejíž výstavba byla i závazkem pro pořádání hokejového mistrovství světa, a stala se investorem stavby. Nyní podle informací serveru Aktuálně.cz loterijní firma uvažuje o prodeji haly.   Plánovanou výstavbu nové haly v Praze provázely od počátku složité spory. Po více než dva roky se zainteresované strany nemohly dohodnout na tom, kde se vlastně bude hokejová aréna stavět. Kvůli tahanicím mezi majiteli pozemků, investory, radními a zástupci svazu byla Česká republika nucena požádat o výměnu pořadatelství hokejového mistrovství s Finskem. Původně se měl konat šampionát v Praze a Ostravě již v roce 2003, nakonec to bylo až o rok později.   Víceúčelová hala Sazka Arena na rozhraní pražských Vysočan a Libně, označovaná za jednu z nejmodernějších v Evropě, byla otevřena v březnu 2004 po zhruba 17 měsících výstavby. Podle Sazky stála 7,2 miliardy korun (původně se hovořilo o tom, že stavba vyjde zhruba na dvě miliardy korun). Halu formálně vlastní a provozuje společnost Bestsport (z finanční skupiny Sazka), která z téměř sta procent patří Občanskému sdružení Zelený ostrov.   Problémy Sazce přineslo splácení stavby. Společnost na financování investice původně vydala desetileté dluhopisy v objemu 175 milionů eur (asi 4,4 miliardy korun). V roce 2006 akcionáři schválili vydání nové emise dluhopisů, která nahradila desetileté dluhopisy, v objemu 215 milionů eur (zhruba 5,4 miliardy korun) se splatností v roce 2021. Celkové náklady na výstavbu haly se tak mohou až zdvojnásobit. Údajně kvůli splátkám začala mít Sazka potíže se splácením úvěrů bank a vyplácením peněz sportovním svazům na jejich činnost.     Základní údaje O2 areny   -----------------------   Slavnostní zahájení stavby: 27. října 2002   Dokončení velké arény: 27. února 2004   Slavnostní otevření: 27. března 2004   Náklady na stavební práce: 3,2 miliardy korun   Celkové náklady: 7,2 miliardy korun   Tvar půdorysu: kruhový   Výška: 33 metrů   Průměr střechy: 135 metrů   Maximální průměr prstence včetně obchodní galerie: 170 metrů   Zastavěná plocha: 36.000 m2 (velká i malá aréna)   Podlažní plocha: 100.000 m2   Obestavěný prostor: 685.000 m3   Plocha velké arény: 26.000 m2   Kapacita: až 18.000 míst   Gastroprovoz: 6800 m2   Obchodní plocha: 2100 m2   Výstavní plocha: 6600 m2   Skyboxy: 66   Klubová a komfortní sedadla: 2460 míst   Partyboxy: čtyři   Akce: v hale, která je domovským stánkem extraligového klubu HC Slavia Praha, se kromě ligových utkání a hokejového MS 2004 konala řada dalších významných sportovních akcí (basketbalové Final Four, zahajovací zápasy NHL, MS ve florbalu, ME ve sportovní střelbě, závody v motokrosovém freestylu, tenisový Davisův pohár, boxerské a tenisové exhibice apod.), arena byla též místem konání mnoha koncertů světových hvězd (Madonna, AC/DC, Tina Turner, Leonard Cohen, Pink) a dalších společenských a kulturních akcí.   sat pvl mha  