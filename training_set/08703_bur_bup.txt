 Koruna dopoledne oslabila k oběma hlavním světovým měnám  Praha 28. ledna (ČTK) - Česká měna dopoledne oslabila vůči oběma hlavním světovým měnám. Proti čtvrtečnímu závěru byla podle údajů serveru Patria Online kolem 10:15 k euru níže o pět haléřů na 24,24 Kč/EUR a k dolaru oslabila o osm haléřů na 17,70 Kč/USD.   Koruna začala páteční obchodování oslabením vůči euru na 24,25 Kč/EUR v souvislosti s tím, jak evropské akcie zamířily dolů, uvedl Tomáš Vlk z Patria Finance. Podle něj do obchodování nezasahují žádné domácí události.   "Také zlotý začal slabší pod vlivem vývoje ve světě a zřejmě i lehké nervozity před zveřejněním údajů o HDP. Ekonomika však v minulém roce rostla podle očekávání a zlotý své úvodní ztráty mírně koriguje," poznamenal Vlk. Doplnil, že nejlepší výkonnost vykazuje opět forint, i když po čtvrtečním posílení jen drží pozice.     Zisky eura se o něco snížily, kolem 10:15 se obchodoval na 1,3703 USD/EUR. "Dolaru nijak zvlášť neuškodilo varování Moody's, že by mohla Spojeným státům zhoršit výhled ratingu, kurz spíše sleduje pokles akcií a komodit," uvedl Vlk. Z nových dat dnes podle něj upoutá největší pozornost americký HDP za čtvrté čtvrtletí.   fsl mha  