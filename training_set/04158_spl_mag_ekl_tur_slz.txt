 U Valtic má vzniknout stezka pro chůzi naboso  --------------------    Ke zpravodajství: ilustrační FOTO ve Fotobance  ID foto:  F201005250322901 ,  FO01276805    --------------------    Valtice (Břeclavsko) 30. května (ČTK) - U Valtic na Břeclavsku by měla vzniknout ojedinělá turistická atrakce. Plánují tam postavit turistickou pěší stezku, která bude speciálně uzpůsobena chůzi bez bot. Obdobné stezky si získávají stále větší oblibu v Německu a Rakousku. S plánem přišla rakouská příhraniční obec Schrattenberg. S Valticemi chce spolupracovat, řekl dnes novinářům starosta Pavel Trojan (ČSSD).   Rakušané a Němci nazývají atrakci Barfußweg, což znamená stezku pro bosé nohy. Název neznačí jen to, že stezkou lze projít bez bot, ale že je za tímto účelem přímo postavená. Střídají se proto na ní pole, kde speciální materiály stimulují různým způsobem lidská chodidla a dávají jim nejrůznější podněty. Lze tak projít po loži vystlaném šiškami, kůrou stromů, slámou, pískem či oblázky, stavitelé zařazují blátivé úseky a místa, kde se lidé brodí vodou. Často pracují se dřevem a zařazují dřevěné chodníky a místa, která lze překonat chůzí po kládě.   Stezka povede jak na české straně hranic, tak v Rakousku. Má mít 15 tematických zastávek. "Existuje studie. Kolegové z Rakouska by ji měli představovat u nás na zastupitelstvu," popsal Trojan. Potřebné pozemky na české straně hranice jsou podle něj v majetku města, Lesů ČR a Vinných sklepů Valtice.   Valtičtí chtějí investovat i do cykloturistiky. Plánují postavit stezku, který by vedla z valtické místní částí Úvaly směrem na Schrattenberg. "Tím by vzniklo propojení Česko-Rakousko po čtrnáctikilometrovém okruhu," řekl starosta. Na stavbu chtějí místní využít dotace dostupné pro projekty přeshraniční spolupráce.   lce jnd  