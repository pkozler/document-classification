 V šumavské rybí líhni začal výtěr ohroženého mníka jednovousého  Borová Lada (Prachatickou) 12. ledna (ČTK) - V rybí líhni šumavského národního parku v Borových Ladech začal výtěr mníka jednovousého. Do řek v rezervaci se tak dostane jeho další generace, která na podzim po přirozené selekci čítá několik tisíc kusů o velikosti deset až 12 centimetrů, řekl ČTK vedoucí líhně Josef Špergl. Mník je původním druhem šumavských vod, v posledních letech je ohrožen.   Samička o váze jednoho kilogramu má až 800.000 jiker. Jsou ale tak drobné, že se musí zachytávat do speciálních hustých sítí. Oplozené jikry se poté dávají do lahví, ve kterých jsou neustále proplachovány průtokovou vodou. "Část plůdku, který se vykulí koncem března, vysazujeme do říčních přítoků, část do odchovných rybníčků," popsal Šperl.   Návštěvníci rybí líhně teď mohou sledovat i jikry pstruhů obecných, jejichž výtěry se uskutečnily v říjnu a listopadu. V této době se jikrám pstruhů už vyvíjí oči a páteř. Plůdek se začne kulit během dubna a do nejužších přítoků řek se bude vysazovat začátkem května.   Líheň v Borových Ladech loni vyprodukovala na 180.000 kusů rybího plůdku. Díky pravidelnému vysazování původních druhů ryb do potoků v Národním parku Šumava vzrostl za posledních 12 let počet ryb někde až pětinásobně.   Národní park Šumava má celkem šest rybářských revírů o celkové délce 84 kilometry. Jen na 43 kilometrech Křemelné, Teplé Vltavy, Řasnice a Studené Vltavy je možné rybařit. Na zbývajících kilometrech jsou chráněné rybí oblasti. V šumavských tocích žijí hlavně pstruzi obecní, lipani podhorní, mníci jednovousí, střevle potoční, vranky obecné či mihule potoční.   Pro návštěvníky Šumavy, kteří se chtějí dozvědět více informací o chovu ryb, pořádá správa parku třetím rokem prohlídky borovoladské líhně. Loni ji navštívilo 1250 lidí.   mi sap  