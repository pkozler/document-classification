 Komik Jack Black se představí jako filmový Gulliver  --------------------    Ke zpravodajství: FOTO ve Fotobance  ID foto: F201012190025601, F201012190028001, F201012180222301, F201012190174301   --------------------    Praha 11. ledna (ČTK) - Do tajemné země liliputánů zavede diváky nová rodinná komedie Gulliverovy cesty inspirovaná stejnojmenným fantastickým a satirickým cestopisem Jonathana Swifta. Hlavní roli svěřil režisér Rob Letterman americkému komikovi Jacku Blackovi známému z filmů Škola ro(c)ku, King Kong nebo Tropická bouře. Snímek natočený v 3D formátu se podle recenzentů zcela odstřihl od původního poselství předlohy a spoléhá jen na dětinské vtípky a speciální efekty. V českých kinech se objeví 20. ledna.    V novém zpracování legendárních dobrodružství Lemuela Gullivera hraje Black bezvýznamného a neprůbojného zaměstnance newyorských novin, jeho prací je jen třídění došlé pošty. Sní přitom, že se stane autorem cestopisů po exotických zemích. Dostane však šanci napsat článek o Bermudském trojúhelníku, když se mu lstí podaří přesvědčit svojí editorku o svých novinářských schopnostech.   Během výpravy na Bermudy však Gulliver ztroskotá a moře ho vyvrhne na pobřeží dosud neobjevené země liliputánů. Zpočátku nepřátelské chování tamních maličkých obyvatel se postupem času změní a Gulliver si díky své fyzické síle může užívat jejich obdiv a respekt. Pomůže také prostému hochovi Horatiovi (Jason Segel) namluvit si princeznu (Emily Bluntová) a zcela sám porazí nepřátelskou armádu Blefusciánů.   Jenže pokusy přesvědčit liliputánce, že je autorem největších technických vynálezů a svědkem nejdůležitějších světových událostí, vedou nakonec ke ztrátě jejich přízně. Navíc se kvůli němu ocitnou ve velkém nebezpečí a Gulliver musí napravit všechny škody, které spáchal.   Že se zřejmě nejedná o nejpovedenější zpracování Swiftova nejznámějšího díla svědčí pouhých 21 procent, které snímku dal specializovaný server rottentomatoes.com sledující recenze uveřejněné v anglicky psaných médiích. Základní chybou komedie je, že postrádá kvalitní humor, shoduje se většina kritiků. Některé Blackovy šprýmy prý sice mohou děti pobavit, jejich dospělý doprovod ale brzy unaví. Ani dnes tolik populární 3D efekty prý filmu nijak výrazně nepomáhají a představují jen další zbytečnou zátěž pro peněženky rodičů.   Shovívavější jsou čeští přispěvovatelé webu csfd.cz, u nichž si film vysloužil 60 procent. Přesto se prý jedná o "nudu prošpikovanou narážkami na vše: od Shakespeara přes Avatara až po hudební skupinu Kiss". Rodiče možná snímek nepotěšil, jejich dětem se prý ale líbil.   Pavel Hortig jnd  