 Na výstavě elektroniky v Las Vegas se očekává zhruba 125.000 lidí  San Francisco 3. ledna (ČTK) - Na letošní výstavě spotřební elektroniky (CES) v Las Vegas se očekává zhruba 125.000 návštěvníků. Někteří ale můžou mít pocit, že se vrátili v čase zpět, napsala dnes agentura Reuters. Někdejší přehlídka technologických novinek zůstává ve stínu firmy Apple, která se akce pravidelně neúčastní, protože pořádá svou vlastní prezentaci koncem měsíce jinde.   Letošní ročník CES se podle očekávání zaměří na počítačové tablety a televizory propojené s jinou technikou. Zástupy manažerů, novinářů a všetečných diváků tak na každoroční akci uprostřed nevadské pouště budou zřejmě studovat obdobu toho, co minulý rok. Hlavní prezentace se očekávají od manažerů softwarového gigantu Microsoft, telekomunikačního operátora Verizon a automobilky Ford.   Tabletům a propojeným televizorům, které téměř neexistovaly před pěti lety, nyní věnují velké firmy jako Sony, Microsoft, Intel a Samsung ohromnou pozornost. Na výstavní ploše kolem 140.000 metrů čtvereční se také představí tradiční elektronika jako počítače, kamery a domácí kina.   Po světové finanční krizi z roku 2008 nyní spotřebitelé za technologie zase utrácejí. Asociace spotřební elektroniky (CEA) předpokládá, že tržby za spotřební elektroniku ve Spojených státech loni vzrostly o tři procenta na 174,9 miliardy dolarů (zhruba 3,3 bilionu Kč) a letos se zvýší o další čtyři procenta.   Veletrh oficiálně začíná tento čtvrtek, představování novinek ale začnou o den dříve. Mimořádný zájem se očekává na prezentaci Microsoftu. Předpokládá se, že jeho generální ředitel Steve Ballmer představí verzi nového softwaru pro procesory od britské ARM Holdings, jejíž čipy dominují trhu s tablety a mobilním zařízením, napsala agentura Reuters.   pok dvd  