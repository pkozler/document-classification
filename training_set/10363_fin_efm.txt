 KBC odepíše v Irsku další ztráty, i s Británií celkem 330 mil.eur  Brusel 6. ledna (ČTK) - Belgická bankovní a pojišťovací skupina KBC odepíše další značné ztráty z aktivit v Irsku, které se po krachu místního realitního trhu propadlo do bankovní krize. Vlastník přední české banky ČSOB dnes rovněž oznámil nečekané odpisy u leasingové pobočky v Británii. Celkem bude muset na ztráty v obou zemích ze zisku obětovat 330 milionů eur (asi 8,2 miliardy Kč).   V Irsku, kde působí pobočky KBC Bank Ireland a KBC Finance Ireland, skupina po dnešním oznámení nových ztrát odepíše ze svého portfolia hypotečních úvěrů celkem 263 milionů eur. Akcie KBC po zprávě klesly o více než tři procenta.   Analytici zvýšení odpisů KBC v Irsku čekali, protože své úvěry zde musely v poslední době hromadně odepisovat všechny místní banky. To dostalo do krize vládní finance, protože vláda se v roce 2008 zaručila za každý závazek domácích bank a nyní na to bude muset vyčlenit kolem 50 miliard eur. Irsko kvůli tomu požádalo Evropskou unii a Mezinárodní měnový fond v listopadu o finanční pomoc, z níž většina půjde na rekapitalizaci bank.   Zvýšené odpisy do rezerv proti irským úvěrovým aktivitám musely provést i další zahraniční banky působící v Irsku. Britská Lloyds v prosinci upozornila, že bude potřebovat mnohem vyšší rezervy na irské operace, než dosud předpokládala, protože objem nesplácených úvěrů do komerčních a obytných realit roste. Objem špatných úvěrů v Irsku Lloyds vyčíslila na 4,3 miliardy britských liber (zhruba 126 miliard Kč).   Odpis 150 milionů eur u britské pobočky UK Lease však byl pro analytiky překvapivý. KBC uvedla, že vnitřní audit zde nalezl nesrovnalosti některých kontraktů.   hp dvd  