 Vlastník lesa na Svitavsku dostal pokutu za nezákonné kácení  Moravská Třebová (Svitavsko) 31. ledna (ČTK) - Česká inspekce životního prostředí (ČIŽP) udělila vlastníkovi lesa u Jaroměřic na Svitavsku pokutu za nezákonné kácení lesa 250.000 korun. ČTK o tom dnes informovala mluvčí inspekce Ivana Awwadová. Na východě Čech inspekce pokutuje vlastníky lesů opakovaně.   Předloni v září neznámý pachatel pokácel u Jaroměřic na Svitavsku bez povolení stromy na ploše 1,2 hektaru. Těžbou poškodil sousední lesní majetek a na místě vznikla v rozporu s lesním zákonem dvouhektarová paseka.   Policie případ prošetřovala jako trestný čin, ale pachatele nenalezla. Podle jejího zjištění ale vlastník lesa písemně souhlasil s těžbou a převzal peníze za vytěžené dřevo.   Pokutovaný majitel lesa se proti pokutě odvolal. Ministerstvo životního prostředí ale rozhodnutí potvrdilo. Letos v lednu nabylo právní moci. Kromě zaplacení pokuty musí viník zarovnat vyjeté koleje, které způsobila těžká technika.   "Inspekce bude tuto lokalitu v budoucnosti sledovat a prověří, zda holiny po těžbě budou řádně zalesněny v zákonné dvouleté lhůtě," uvedla mluvčí.   Předloni nabyly právní moci tři pokuty, tu nejvyšší, 350.000 korun, dostal muž z Moravských Budějovic na Třebíčsku, který v Dlouhé Třebové na Orlickoústecku nezákonně vykácel část lesa a zanedbal ochranu proti lýkožroutu smrkovému. Stejný člověk se dopustil obdobného jednání i na jiných místech v Česku.   jlc mol  