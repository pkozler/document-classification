 Na řekách v Plzeňském kraji jsou první a druhé stupně  Zprávu jsme aktualizovali, v 5. odstavci doplnili o informaci z Karlovarského kraje. Rozšířili jsme klíčová slova.   --------------------    Plzeň 10. ledna (ČTK) - Hladiny řek v Plzeňském kraji, které se o víkendu výrazněji zvedly po dešti a oblevě, dnes pozvolna klesají nebo místy stagnují. V regionu platí na tocích ještě první a druhé stupně povodňové aktivity, řeky ale nepůsobí výraznější problémy. Pokles hladin lehce zpomalily noční dešťové srážky, v dalších dnech by se měly opět snižovat, řekli dnes ČTK plzeňští meteorologové a vodohospodáři.   Pavel Kopeček z plzeňské pobočky Českého hydrometeorologického ústavu předpokládá, že řeky už by nyní neměly dosáhnout třetích stupňů. Ke konci týdne se ale opět očekává oteplení, srážky a další možný vzestup hladin.   Podle dispečera Povodí Vltavy Jana Bláhy pomalu klesá Radbuza, která má stále ve Staňkově na Domažlicku, ve Lhotě i na odtoku z nádrže České údolí u Plzně druhý stupeň. Na druhém stupni se drží v Plzni na Bílé Hoře a ve Zbečně Berounka, do níž se vlévají řeky s vyššími průtoky. Skokově dosáhla na krátkou chvíli druhého stupně Střela v Plasech, podle vodohospodářů to bylo zřejmě manipulací na menším vodním díle, nyní má první stupeň   První stupně jsou dále na Radbuze v Tasnovicích, na Úhlavce a na Mži ve Stříbře, na Mži při odtoku z nádrže Hracholusky, na Úhlavě v Přešticích, na Klabavě v Nové Huti, na Berounce v Liblíně a na Střele v Čichořicích a na odtoku z nádrže ve Žluticích.   Zvýšené hladiny se projevují i v sousedním Karlovarském kraji. I přes tání řeky záplavami dosud nehrozí. Druhý povodňový stupeň je nyní jen na Ohři v Chebu pod výpustí z přehrady Skalka. Hladina ve výšce kolem 193 centimetrů tady však přesahuje první stupeň pouze o dva centimetry a průtok vody je stabilní. Na první stupeň s hladinou ve výšce 259 centimetrů pak dosáhla Ohře v Citicích u Sokolova. Tady je překonaný první stupeň pouze o jeden centimetr.   V příštích dnech by měly hladiny řek v Plzeňském kraji dále zvolna klesat. Vodohospodáři si budou před čtvrteční očekávanou další vlnou oblevy a srážek vytvářet další zásobní prostor v některých nádržích, například v Nýrsku na Úhlavě a v Lučině na mži, doplnil Bláha.   lap vlm jpt    