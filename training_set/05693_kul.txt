 Koncert, který má nahradit zrušenou akci, není zatím vyprodán  Praha 26. ledna (ČTK) - Čtvrteční koncert, který má co do programu nahradit zrušené vystoupení České filharmonie z loňského května v Praze, je zatím vyprodaný jen z poloviny. V Dvořákově síni pražského Rudolfina zazní nepříliš často uváděná Symfonie č. 10 od Gustava Mahlera. Filharmoniky, kteří neuskutečněním koncertu protestovali proti odvolání svého bývalého ředitele Vladimíra Darjanina, povede šéfdirigent ČF Elijahu Inbal. Pro hudebníky je koncert jak náhradou, tak i veřejnou generálkou před nadcházejícím turné. Filharmonie ale koncert za náhradu nepovažuje.   "Se všemi abonenty i návštěvníky jsme se vyrovnali, koncert proto nepovažujeme za náhradu, ale samostatnou akci České filharmonie," řekla ČTK mluvčí ČF Lucie Sobková. Podle ní majitelé vstupenek na květnový koncert dostali peníze zpátky a abonenti poměrnou částku ze své abonentky.   Violista ČF Ivan Pazour z Unie orchestrálních hudebníků dnes ČTK sdělil, že filharmonici pořádají koncert jako náhradu za zrušený květnový koncert a zároveň jako veřejnou generálku před turné. "Pro nás je to dobrá příležitost si symfonii zahrát vcelku jako veřejnou generálku a splní to také náš slib, který jsme obecenstvu loni dali," uvedl Pazour. Na turné s mahlerovským programem zavítá filharmonie do Francie, Lucemburska, Německa i Nizozemska.   Vstupenky na nadcházející koncert se v pokladně Rudolfina prodávají v běžném režimu od 150 do 600 korun a pro příznivce ČF "ve slevách na poslední chvíli" okolo 200 korun. Orchestr hradí podle informací ČTK všechny provozní náklady spojené s koncertem, hráčům naopak připadne honorář ze vstupného.   "Nejvíce lístků se prodává den před koncertem a v den vystoupení, takže ještě očekáváme nárůst prodeje," řekla ČTK Sobková.   Darjanina odvolal z funkce kvůli nedostatkům v hospodaření tehdejší ministr kultury Václav Riedlbauch. Místo koncertu filharmonici jen přečetli prohlášení, u mnoha lidí to však nenašlo pochopení. Někteří hudební publicisté upozorňovali, že si tím ČF u posluchačů poškodila pověst. "Diváci, kteří přišli na koncert, byli do nepříjemné situace zataženi bez vlastní vůle. Považovala bych za vhodné přečíst prohlášení před koncertem, bylo by to dostačující," uvedla tehdy například hudební kritička Věra Drápelová.   Do Rudolfina na zrušený koncert přišlo mnoho Němců, Rakušanů i Izraelců, kteří podle svědků odcházeli rozhořčeni. "Pokladna vracela peníze hned ten večer. Cizincům, kteří zaplatili bankovním převodem, jsme peníze vrátili převodem na jejich účet," sdělila Sobková.   Zrušený koncert se podle některých publicistů promítl i do menšího zájmu příznivců klasické hudby o abonmá ČF. Podle Sobkové počet zájemců o abonmá v poslední době opravdu stagnuje.   Po odvolání Darjanina dosadil Riedlbauch bez výběrového řízení do křesla šéfa ČF Václava Kasíka, který tam působil necelé čtyři měsíce. Proti jmenování Kasíka do čela ČF bez výběrového řízení a odvolání Darjanina protestovali hudebníci ČF happeningem na schodech Rudolfina. Na konci srpna Kasík rezignoval.   Od loňského září dočasně vede ČF náměstek ministra kultury Radek Zdráhal. Od 1. února se ČF dočká nového ředitele Davida Marečka, který loni v říjnu zvítězil v konkurzu.   Roman Jireš Šárka Mrázová ktp pba  