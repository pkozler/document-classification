 Blansko připravuje územní plán; předpokládá novou výstavbu  Blansko 28. ledna (ČTK) - Blansko chce lidem nabídnout nové stavební parcely. Ve dvacetitisícovém městě jich je volných nedostatek a místní se často kvůli tomu stěhují z města. S novými plochami pro bydlení počítá právě vznikající územní plán, který bude vedení města schvalovat letos v prosinci. Kromě výstavby řeší i zklidnění dopravy v centru, prodloužení pěší zóny i přemostění rušné železniční tratě, která Blansko dělí na dvě zatím špatně propojené části. ČTK to dnes řekl místostarosta Jiří Crha (ODS).   Nedostatek stavebních míst je podle něj hlavním problémem města. Zájem o výstavbu rodinných domů je přitom veliký. Většinou vše brzdí potíže s výkupy pozemků. Zájemcům o výstavbu město zřejmě nabídne část oblasti Luhy a lokalitu na okraji městské části Horní Lhota. Volné parcely k výstavbě jsou i v některých prolukách v místních částech Obůrka a Olešná.   Územní plán bude vypracován jako vize pro další výstavbu v Blansku s výhledem do roku 2019. Jednou z hlavních změn by mělo být omezení dopravy v centru města a prodloužení pěší zóny od Rožmitálovy ulice, která ji tvoří, až po Kostel svatého Martina. Pěší zóna by se tak mohla časem co do délky zdvojnásobit.   Problémem je rozdělení města železnicí. Dráha je součástí páteřní tratě Břeclav-Děčín, protínající republiku a je tedy na ní rušný provoz. Spojit Blansko s takzvaným Starým Blanskem by bylo podle architektů možné vybudováním dvou až tří mostů nad tratí. "Samozřejmě je to jen vize. Stavba mostů by byla velmi nákladná. Nicméně z dlouhodobého hlediska je nutné počítat i s těmito variantami," vysvětlil Crha. Podle něj je dále třeba hledat i místo pro stavbu obchodního centra, v němž by měly být prodejny s kvalitními oděvy a s vybavením pro kutily.   V budoucnu je podle projektantů nutné se zabývat také využitím areálu po průmyslovém podniku Adast Blansko. Je v centru města a v jeho výrobních halách zatím působí firmy. Časem by se ale měla tato lokalita začlenit do městské zástavby.   Otazníky visí nad budoucností zchátralého hotelu Dukla, který stojí na náměstí Republiky přímo v centru města. Nyní se vedou soudní pře o jeho vlastnictví. Většina politických stran, která se před časem ucházela o přízeň voličů v komunálních volbách, navrhuje demolici tohoto objektu s tím, že hyzdí Blansko.   Vladimír Klepáč sap  