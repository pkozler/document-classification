 Při razii v Abidžanu bylo zabito nejméně 5 policistů  --------------------    Ke zpravodajství: FOTO/aktuality   --------------------    Abidžan 12. ledna (ČTK) - Při dnešních střetech v Abidžanu zahynulo nejméně pět členů bezpečnostních oddílů věrných dosavadnímu prezidentu Pobřeží slonoviny Laurentu Gbagbovi. Podle agentury Reuters si souboj se stoupenci Gbagbova rivala Alassana Ouattary vyžádal také zatím neupřesněný počet mrtvých na straně civilistů.   Střety, které v metropoli Abidžanu pokračují druhým dnem a padlo při nich už přes deset lidí, jsou vyvrcholením patové situace, která v zemi nastala po listopadových volbách. Jejich vítězem se stal podle OSN Ouattara, avšak Gbagbo, který si podržel kontrolu nad armádou a policií, odmítl výsledek voleb uznat.   "Od dvou hodin v noci se ozývala intenzivní střelba a výbuchy. Moje rodina je vyděšená, celou noc jsme nespali," řekl Adam Touré z dějiště násilností ve čtvrti Abobo. Další obyvatel čtvrti Mamadou Kante viděl poblíž radnice čtyři spálená policejní auta, v nichž byla nejméně čtyři ohořelá těla policistů. Nejmenovaný zdroj z vojenské rozvědky Pobřeží slonoviny potvrdil, že byla zapálena čtyři policejní auta, v nichž zemřeli čtyři policisté. Tělo pátého policisty viděl jiný svědek na jiném místě.   Kolem oblasti střetů bylo mnoho policistů a příslušníků milicí loajálních Gbagbovi. V přístupu jim bránily provizorní zátarasy.   Podle OSN si násilí od voleb v listopadu vyžádalo více než 200 mrtvých. Mezi nimi jsou i ti, kteří byli zabiti při nočních raziích, které byly prováděné ozbrojenými složkami a milicemi loajálními Gbagbovi ve čtvrtích, kde podle nich žijí stoupenci Ouattary. OSN obdržela dosud nepotvrzené zprávy o dvou masových hrobech obsahujících až 80 těl, uvedla agentura Reuters. Stovky dalších lidí mohly být uneseny a odvezeny do tajných záchytných táborů.   "Lidé z Abobo toho mají dost," řekl obyvatel čtvrti Amara Souara. "Únosy a zabíjení jsou tu na denním pořádku. Máme povinnost se bránit." To Gbagbův tábor odmítá a naopak obviňuje ozbrojené stoupence Ouattary ze zabití mnoha policistů.   Zemi hrozí obnovení občanské války, která mezi lety 2002 a 2003 rozdělila zemi.    jzk sva mik  