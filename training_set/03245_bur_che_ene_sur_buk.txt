 Ceny ropy pokračovaly v poklesu, ztráty však zmírnily  Londýn 27. června (ČTK) - Světové ceny ropy na začátku týdne pokračovaly v poklesu, počáteční ztráty se však během den výrazně zmírnily. Pozornost ropného trhu se zaměřuje na nadcházející rozhodování řeckého parlamentu o vládním úsporném plánu.   Severomořská ropa Brent se dnes propadla až na 102,28 dolaru za barel, po 17:00 SELČ však byla s mírnou ztrátou těsně pod 105 dolary za barel. Americká ropa WTI oslabila o více než půl dolaru na 90,60 USD, a předtím se propadla až na 89,61 dolaru za barel.   Řecký parlament dnes zahájil debatu o plánu, která má ušetřit rozpočtu celkem 28 miliard eur (zhruba 683 miliard Kč). Vláda upozornila, že kdyby plán nebyl schválen, byla by to "katastrofa". Schválení dalších úspor je pro Evropskou unii a Mezinárodní měnový fond podmínkou uvolnění 12 miliard eur, další části ze sjednaného úvěrového balíku.   Na ropu má od čtvrtka silný vliv rozhodnutí Mezinárodní agentury pro energii (IEA) uvolnit příští měsíc ze strategických rezerv 60 milionů barelů ropy ve snaze eliminovat dopady chybějící libyjské produkce suroviny. Ceny ropy v reakci na to za poslední tři obchodní dny klesly o deset procent. Podle analytiků tento krok dále zvýší napětí mezi IEA a kartelem ropných zemí OPEC, což se může projevit zvýšeným kolísáním cen.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  104,95  105,12     New York - Nymex  WTI  srpen  90,59  91,16     hp dvd  