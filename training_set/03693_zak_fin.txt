 Elmer dostal za porušení bankovního tajemství podmínečnou pokutu  Zprávu jsme aktualizovali o vynesení rozsudku v 1. odstavci. S ohledem na to jsme provedli drobné úpravy v dalším textu.   --------------------    Curych 19. ledna (ČTK) - Bývalý švýcarský bankéř Rudolf Elmer byl dnes v Curychu odsouzen k podmínečné pokutě 7200 švýcarských franků (zhruba 135.000 korun) s odkladem na dva roky za porušení bankovního tajemství. Soud podle agentury Reuters také rozhodl, že je vinen ze zastrašování jednoho ze zaměstnanců švýcarské banky Julius Baer, u níž Elmer, známý jako informátor serveru WikiLeaks, dříve také pracoval. Obžaloba pro někdejšího bankéře žádala i vězení.   Elmer se dostal do centra pozornosti světových médií poté, co v pondělí poskytl údaje o bankovních kontech soukromých osob kontroverznímu serveru WikiLeaks. Souzen však byl za starší podobné aktivity.   Líčení v případu trvalo pouze jeden den, a to právě dva dny poté, co Elmer v Londýně předal zakladateli serveru WikiLeaks Julianu Assangeovi data, která podle něj dokumentují, že asi 2000 obchodníků, politiků a korporací se vyhýbalo placení daní přes konta v bankách v daňových rájích.   Státní zástupci pro Elmera žádali osm měsíců vězení a pokutu 2000 švýcarských franků za to, že bývalý šéf pobočky banky Julius Baer na Kajmanských ostrovech údajně zastrašoval zaměstnance banky, mimo jiné i bombovou hrozbou, a nabízel za úplatu tajné bankovní údaje.   Pětapadesátiletý Elmer byl mezi prvními, kteří už před třemi lety využili serveru WikiLeaks ke zveřejňování dokumentů o soukromých klientech bank. Prohlásil, že se k tomu uchýlil poté, co se úřady jím poskytnutými informacemi odmítly zabývat.   Podle švýcarského právníka Valentina Landmanna rozsudek závisel na posouzení, zda jednání obviněného bylo nesobecké, nebo zda mu šlo o zisk. Státní žalobci nezištnost obžalovaného zpochybňovali.   Elmer dnes přiznal, že posílal soukromé údaje o bankovních klientech, včetně detailů o neplacení daní, švýcarským daňovým úřadům, odmítl však nařčení ze zastrašování zaměstnanců a ze snahy banku očernit.   Připustil ale, že v roce 2005 rozeslal e-maily, v nichž hrozil předáním dat o klientech daňovým úřadům a médiím, pokud Julius Baer nezastaví nespecifikované akce vůči svým zaměstnancům. "Byli jsme sledováni. Situace byla hrozivá. Byli jsme velmi vystrašení a já jsem se domníval, že je za tím banka. Proto jsem poslal ty e-maily," řekl Elmer soudu.   Dnešní přelíčení přilákalo širokou pozornost švýcarských médií. Před soudní budovou se sešli protestující z levicové Alternativní strany, kteří přišli Elmerovi vyjádřit podporu. "Domníváme se, že lidé, kteří odkrývají nechutné stránky švýcarských financí, si zaslouží podporu", uvedl jeden z protestujících.   Elmer obviňuje svého bývalého zaměstnavatele z kampaně, která je vedena proti němu a jeho rodině. Za mlčení prý banka požaduje 500.000 franků (9,5 milionu Kč). Banka Julius Baer tvrdí, že Elmer proti ní vedl zastrašovací kampaň a snažil se pošpinit ji i její zákazníky. Mělo prý jít o odplatu za to, že mu po propuštění odmítla vyplatit odchodné.   Švýcarské bankovní tajemství se stalo předmětem kritiky v minulých letech, když sousední Německo nakupovalo tajná data od tamních informátorů, aby vypátralo daňové úniky. V roce 2010 pak bylo Švýcarsko přinuceno předat americkým úřadům detaily o asi 4450 kontech. Prověření se týkalo daňových odvodů amerických klientů největší švýcarské banky UBS. Elmer tvrdí, že s jeho případem by švýcarské bankovní tajemství nemělo souviset, protože dokumenty, které z banky vynesl, se vztahují ke kontům na Kajmanských ostrovech.   Elmer dnes odmítl odpovídat na otázky soukromého rázu. Ptali se ho, zda se rozvádí a u koho by v takovém případě žila jeho jedenáctiletá dcera. Odmítl také potvrdit či vyvrátit tvrzení, že se topí v dluzích ve výši 50.000 švýcarských franků (zhruba 939.000 korun).   zdp kav mik  