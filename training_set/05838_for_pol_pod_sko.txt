 Ministerstvo chce sjednotit vyučovanou látku v základních školách  Praha 17. ledna (ČTK) - Ministerstvo školství připravuje modelový vzdělávací program, který určí rozsah látky, kterou by měli žáci v každém ročníku základní školy probrat. Úřad tím chce dosáhnout sjednocení probíraného učiva tak, aby i žák, který přestoupí z jedné školy na jinou, nebyl o žádné téma ochuzen. Na semináři o reformě školství to dnes řekl náměstek ministra Ladislav Němec.   Modelový vzdělávací program má být schválen jako doporučení ministerstva. Přesto by ale měl být pro školy závazný. Pokud upraví vlastní vzdělávací programy podle tohoto modelu, bude se ve všech školách v České republice probírat v daném předmětu a třídě stejná látka. Zůstane na školách, jakou formou to bude.   Podle současného systému se totiž může stát, že jedna škola vyučuje fyziku v 6. a 7. ročníku a jiná v 8. a 9. třídě. "Pokud tedy žák přestoupí z druhé školy na první, nemusí se s fyzikou vůbec potkat, což je hrozné," odůvodnil modelový vzdělávací program Němec.   Modelový program by mělo ministerstvo zveřejnit na přelomu ledna a února.   K zavedení standardů na základních školách má pomoci i plošné testování žáků 5. a 9. tříd, které připravilo ministerstvo. Vzorové úlohy z češtiny, angličtiny a matematiky dnes zveřejnilo na internetu. Plošně by měl projekt odstartovat v roce 2013. Ministerstvo si od toho slibuje zastavení propadu znalostí českých dětí.   Z nedávno zveřejněných výsledků mezinárodního srovnání PISA (Programme for International Student Assessment) vyplynulo, že znalosti českých žáků se zhoršily nejvíce ze všech 65 zkoumaných zemí. Plošné testování má tedy srovnat úroveň jednotlivých škol, v budoucnu by prý mohlo nahradit přijímací zkoušky na střední školy.   bns rot  