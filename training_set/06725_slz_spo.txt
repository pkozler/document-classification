 Sokol doporučil vstup investora do Sazky při zachování vlastníků  Zprávu jsme upravili a aktualizovali v 1.,  3. a 6. až 9. odstavci o nové informace.   --------------------    Praha 15. ledna (ČTK) - Předsednictvo Sokola dnes doporučilo umožnit kapitálový vstup investora do zadlužené Sazky při zachování nynější vlastnické struktury loterijní firmy. Podobné usnesení tento týden schválilo vedení Českého svazu tělesné výchovy. Ze tří uchazečů o Sazku, která čelí finančním problémům, jako jediný nežádá žádný podíl v loterijní firmě Martin Ulčák. Sokol je po ČSTV druhým největším akcionářem Sazky a ve firmě drží 13,54 procenta akcií. ČSTV vlastní takřka 68 procent akcií Sazky.   "Předsednictvo doporučuje umožnit kapitálový vstup silného investora do společnosti Sazka, který by řešil její dlouhodobé problémy s tím, že upřednostňuje zachování stávající vlastnické struktury," sdělil dnes ČTK po jednání předsednictva náčelník České obce sokolské Miroslav Vrána. Sokol nyní posoudí nabídky všech finančních investorů a zahájí jednání s ostatními minoritními akcionáři o řešení situace loterijní firmy.   Výkonný výbor ČSTV ve středu nedoporučil přijmout nabídky, které jakkoliv mění vlastnickou strukturu společnosti Sazka. ČSTV za to ostře kritizoval ministr školství, mládeže a tělovýchovy Josef Dobeš, podle kterého toto rozhodnutí povede k zakonzervování kritického stavu firmy a "posílení starých struktur".   Akcionáři Sazky zatím dostali tři oficiální nabídky. Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Penta chce za finanční pomoc stoprocentní podíl v Sazce, Synot dvě třetiny akcií, jediný Ulčák přímý vstup do Sazky nepožaduje a netrvá ani na změně jejího vedení. Podnikatel Radovan Vítek, který skupuje dluhy Sazky a v pondělí zřejmě na Sazku podá insolvenční návrh, zatím žádnou oficiální nabídku nepředložil.   Vítek je největším věřitelem Sazky a své pohledávky vyčíslil na bezmála 1,5 miliardy korun, což loterijní společnost neuznává. Podnikatel již dříve vyzval akcionáře Sazky k rychlému řešení situace a výměně jejího vedení. Vítek v pátek ČTK potvrdil, že v pondělí 17. ledna v 10:00 hodin podá u Městského soudu v Praze návrh na insolvenci vůči Sazce.   Podle předsedy představenstva a šéfa Sazky Aleše Hušáka loterijní firma ale není právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky. Hušák ubezpečil, že podání tohoto návrhu nebude mít vliv na činnost společnosti.   Sazka zaslala 6. ledna majitelům dluhopisů oznámení, že bude schopna zaplatit jen splatný úrok, ale už ne jistinu. Splácení dluhopisů chce Sazka podle Hušáka posunout o jeden až dva roky. Mezinárodní ratingová agentura Standard &amp; Poor's ve čtvrtek snížila rating dlouhodobých závazků Sazky na nejnižší stupeň D z dosavadní známky CC. Hodnocení D upozorňuje investory, že firma není nadále schopna splácet své dluhy. Úpravu ratingu Hušák očekával, pro firmu prý nemá bezprostřední dopady.   Sazka čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   beh jw  