 Kašpar s Novotným přispěli šesti body k drtivé výhře Astany v KHL  Moskva 25. ledna (ČTK) - Čeští hokejoví útočníci Lukáš Kašpar a Jiří Novotný si v dnešním utkání KHL připsali po třech kanadských bodech a podíleli se na drtivé výhře Barysu Astana 10:2 nad domácím Novokuzněckem. Oba se dvakrát zapsali mezi střelce a přidali po jedné přihrávce. V domácím dresu se za beznadějného stavu 1:8 trefil Václav Nedorost.   Oba členové nejproduktivnějšího útoku mužstva, ve kterém jim neméně úspěšného parťáka dělá Američan Brandon Bochenski, se výrazně podíleli na novém klubovém rekordu v počtu vstřelených branek v jednom utkání. Kašparovi se povedl už šestý tříbodový zápas v sezoně a jako nejlepší střelec týmu načal dvěma zásahy třetí desítku gólů. Novotný přidal jedenáctý a dvanáctý gól v ročníku.   Ve čtvrtek čeká Kašpara s Novotným konfrontace s jinou českou produktivní dvojicí Roman Červenka, Jaromír Jágr. Astana bude hostit Omsk.   gi pam  