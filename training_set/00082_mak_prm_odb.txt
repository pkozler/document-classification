 Tržby v průmyslu na Vysočině stouply do loňského září o 13,7 pct.  Jihlava 2. ledna (ČTK) - Větší průmyslové podniky na Vysočině zvýšily v prvních třech čtvrtletích minulého roku své tržby o 13,7 procenta na 74,5 miliardy korun. Naopak za rok 2009 se jejich prodej kvůli hospodářské krizi propadl o 23 procent. Podle údajů jihlavské správy Českého statistického úřadu se v průmyslu na Vysočině loni zlepšovaly i platy, ale stále ještě klesal počet zaměstnanců.   V celém Česku se od loňského ledna do konce září zvýšily tržby za prodej vlastních výrobků a služeb ve větších průmyslových firmách o 10,3 procenta. Vysočina se zařadila mezi pět krajů s největším meziročním procentuálním růstem. Rychleji se výroba zvyšovala v krajích Moravskoslezském, Ústeckém, Pardubickém a Královéhradeckém.   Na Vysočině bylo loni 131 průmyslových firem se 100 a více zaměstnanci. Tyto závody do konce září zaměstnávaly zhruba 43.800 lidí, což byl o 2,1 procenta nižší počet než ve stejném období roku 2009. Velké průmyslové podniky v celé zemi však propouštěly ještě výrazněji, počet jejich zaměstnanců meziročně klesl o 5,5 procenta.   Na Vysočině se za loňská první tři čtvrtletí roku zvýšily mzdy v průmyslu o 5,7 procenta a pracovníci v průměru pobírali 23.139 Kč hrubého měsíčně. Pro letošní rok vyjednaly odbory v některých velkých závodech mírný růst platů. Jihlavský výrobce čerpadel Bosch Diesel přidá pracovníkům paušálně 650 Kč. Textilní podnik Pleas v Havlíčkově Brodě slíbil jednoprocentní navýšení mezd. Naopak se stagnací platů se letos počítá v jihlavském Motorpalu i v uranovém těžebním závodě Geam na Ždársku. V některých podnicích se vyjednávání o růstu mezd protáhlo do nového roku a kolektivní smlouvy ještě nebyly podepsány.     Ukazatele průmyslových podniků se 100 a více zaměstnanci za 1. až 3. čtvrtletí 2010:      průměrný počet pracovní-  ků    index  2010/2009    hrubá měsíční mzda (Kč)  index  2010/2009    tržby za vlastní výrobky a služby  (mld. Kč)    index  2010/2009       Vysočina  43.812  97,9  23.139  105,7  74,449  113,7     ČR  746.289  94,5  24.757  104,8  1.940,489  110,3     Zdroj: ČSÚ   vst mol  