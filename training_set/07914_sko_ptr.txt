 Střední škola ve Veselí n. Lužnicí bude mít svůj minipivovar  Veselí nad Lužnicí (Táborsko) 6. ledna (ČTK) - Studenti Střední odborné školy pro ochranu a tvorbu životního prostředí ve Veselí nad Lužnicí na Táborsku se od příštího školního roku budou učit také vařit pivo. Kvůli tomu vyroste v areálu ústavu minipivovar v hodnotě zhruba 1,5 milionu korun. ČTK to řekl ředitel střední odborné školy Ladislav Honsa. Podle jeho informací by to byla teprve druhá střední škola v České republice, která vlastní svůj minipivovar.   Studenti ve Veselí nad Lužnicí se doposud zaměřovali na technologii výrobu mlékárenských a pekařských výrobků. Teď k tomu přibude i nový předmět. "Od září se budou učit o technologii výroby piva," řekl Honsa.   Právě on dostal před časem nápad, jak školu rozšířit o studium pivovarnictví. Nejednalo se mu o žádnou recesi, spíš ho k tomu vedla myšlenka, že absolventi čtyřletého studijního oboru s maturitou by mohli mít na trhu práce větší uplatnění. "Řada restaurací v dnešní době má svůj minipivovar. A naši studenti by pak v takových zařízeních třeba snadněji našli zaměstnání," uvedl Honsa s tím, že absolventi nebudou připraveni na odbornou práci v klasických velkých pivovarech.   Na vaření piva bude dohlížet ve veselské střední škole Ivan Dufek. V minulosti pracoval jako sládek třeboňského Regentu. Studenti, kterým bude více než 18 let, budou smět pod jeho dozorem i pivo degustovat.   Minipivovar zvládne z jedné várky připravit 50 litrů piva. Podle Honsy se studenti budou učit technologii výroby různých druhů. "Počítáme, že budeme vařit tmavé i světlé pivo, s nižším obsahem alkoholu i ležáky a rádi bychom dělali také s ovocnou příchutí, to je v současnosti hodně oblíbené," řekl ředitel.   Pivo ze střední školy ve Veselí nad Lužnicí se však nedostane do obchodů ani k jiným odběratelům. Bude prý fungovat pouze pro studijní účely a ne jako obchodní artikl.   rek sap  