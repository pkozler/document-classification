 MAK zveřejnil komunikaci před havárií u Smolenska  Moskva 19. ledna (ČTK) - Mezistátní letecký výbor (MAK), který byl pověřen vyšetřením loňské havárie polského vládního letounu u Smolenska, v noci na dnešek na svých webových stránkách  zveřejnil  přepis rádiové a telefonické komunikace řídících dispečerů smolenského letiště s posádkou letadla. Podle ruských i polských médií je právě tento dokument klíčem ke stanovení odpovědnosti za tragédii, při níž loni v dubnu zahynul polský prezident Lech Kaczyński a téměř stovka polských vojenských a vládních činitelů.   MAK text komunikace již dříve předal polské straně, která z něj usoudila, že ruští dispečeři nesou část viny na zkáze letadla, protože jeho posádku včas neupozornili na chybný kurz letu. Protože MAK ve své vlastní zprávě shledal vinu prakticky výhradně o polské posádky letadla a o pochybení ruských dispečerů nehovoří, dostaly se obě strany do sporu. Ten se nyní MAK rozhodl řešit tím, že celou komunikaci zveřejnil.   Dokumentace o více než osmdesáti stranách textu, označeného v záhlaví jako neveřejný, obsahuje podle MAK kompletní komunikaci mezi smolenskou řídící věží a posádkou vládního letounu Tu-154M. Podle prvních analýz ruských médií z dokumentace vyplývá, že zhruba hodinu před tragédií obdržela posádka od ruských dispečerů informaci o špatném počasí na smolenském letišti Severnyj. Mezi věží a letounem se hovořilo o variantě záložních letišť pro přistání v Minsku nebo v Moskvě a o tom, že letoun bude muset změnit letovou hladinu. Když takový pokyn přišel, posádka už nereagovala.   Agentura RIA Novosti publikovala názor nejmenovaného ruského experta, podle něhož polský výklad komunikace mezi věží a letadlem opomíjí některé důležité pasáže. Podle ruského experta tak vznikl zkreslený obraz celé události.   Ruský ministr dopravy Igor Levitin dnes v moskevském rozhlasu oznámil, že okolnosti katastrofy nyní začaly prošetřovat ruské orgány. Moskva trvá na tom, že MAK je nezávislá organizace, kterou Rusko samo neřídí ani neovlivňuje - jde o společný orgán 12 postsovětských států, který koordinuje civilní využívání společného vzdušného prostoru. Ze slov ruského ministra vyplynulo, že když nyní MAK své šetření ukončil, vloží se do sporu samostatně ruská strana, která předloží vlastní verzi katastrofy.   jas ank    