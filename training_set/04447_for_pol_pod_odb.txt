 V Praze se má konat další demonstrace proti vládním reformám  Praha 7. května (ČTK) - V Praze se má dnes konat další demonstrace proti chystaným vládním reformám. Do hlavního města ji svolali aktivisté z iniciativy proAlt. Začít má na náměstí Jana Palacha ve 14:00. První akci proti reformním záměrům kabinetu premiéra Petra Nečase (ODS) zorganizovali začátkem března. Dorazilo na ni tehdy několik stovek lidí.   Vláda připravuje zdravotnickou, sociální, důchodovou i daňovou reformu. Podle pořadatelů demonstrace by navrhované reformní zákony zhoršily kvalitu života v Česku a narušily soudržnost a solidaritu ve společnosti. Kabinet svými opatřeními prý doslova ruinuje šance lidí, uvedli mluvčí iniciativy proAlt.     Aktivisty podporuje několik dalších organizací. Na jejich shromáždění by měl dnes vystoupit třeba šéf Českomoravské konfederace odborových svazů Jaroslav Zavadil či předseda Národní rady osob se zdravotním postižením Václav Krása. Odbory i rada handicapovaných vládní reformy dlouhodobě kritizují. Odboráři tvrdí, že mají jen vytahat další peníze z kapes lidí. Vedou proti nim kampaň a chystají vlastní akce. Hrozí případně i stávkou. Postižení zas míní, že plánované změny v sociální oblasti by výrazně zhoršily postavení lidí s handicapem. Také oni už proti návrhům kabinetu demonstrovali.   ktk pba      