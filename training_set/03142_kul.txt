 Komorní scéna Aréna v Ostravě chystá premiéru hry Dávníkové  --------------------    Ke zpravodajství: AUDIO   --------------------    Ostrava 19. ledna (ČTK) - Režisér Michal Lang chystá v ostravské Komorní scéně Aréna premiéru své hry Dávníkové. Novinku je podle tvůrců těžké žánrově zařadit. ČTK o tom dnes informovali zástupci KS Aréna.   "Pohybuje se od komedie k hororu. Prostupují jí surrealistické prvky. Taky má blízko k fantasy," řekl o své hře Lang. Inscenace podle něj může být rodinným příběhem s incestem, ale je v ní i detektivka. Dramaturg Tomáš Vůjtek Dávníky nazval lehce fantasy surrealistickou hrou z Jablunkova a rafinovanou hrou s mytologickými podklady.   Děj nechce autor prozrazovat dopředu, protože chce, aby diváci byli neustále překvapováni. "Na začátku je třeba naznačená zápletka. Divák předpokládá, kudy se bude děj vyvíjet, ale čeká ho překvapení, protože to bude úplně jinak," řekl Lang.   Umělecký šéf divadla Ivan Krejčí uvedl, že Lang hostuje v Aréně s vlastní hrou po dvou letech. "Je to hra, která k nám patří. Používá šlonzácké nářečí. Rodově patří do okolí Třince a Jablunkova, je v ní místní mytologie," řekl Krejčí.   Lang řekl, že když ji uvádělo pražské Švandovo divadlo, byla hra malinko počeštěnější. "Tady jsme doma, takže text se více přizpůsobil nářečí hodně ovlivněnému polštinou. Ale herci s tím někdy měli problémy, až na Halinu Pasekovou, která v představení hostuje z Těšínského divadla," dodal režisér.   V hlavních rolích diváci uvidí Michala Čapku, Terezu Dočkalovou a Sabinu Muchovou. Premiéra se uskuteční v sobotu 22. ledna v 18:30.   Vlastimil Vyplel snm  