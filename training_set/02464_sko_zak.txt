 Právo: Plzeňská univerzita zruší titul až dvaceti magistrům práv  Plzeň 6. ledna (ČTK) - Vedení Západočeské univerzity v Plzni (ZČU) oznámí v pátek aktuální výsledky správních řízení o odebírání titulů. Mělo by říct, kolika absolventům plzeňských práv zruší diplom. Informovala o tom novináře mluvčí ZČU Kamila Kvapilová. Podle dnešního deníku Právo půjde až o 20 držitelů magisterského titulu, tedy zhruba o polovinu z těch, které ZČU původně z nestandardního studia podezřívala.   Přibližný počet lidí, kteří o titul přijdou, deníku potvrdil náměstek ministra spravedlnosti František Korbel, který jako zaměstnanec plzeňských práv připravuje pro rektora Josefa Průšu podklady pro správní řízení. "Počet magistrů, kterým bude univerzita rušit diplomy, ještě není přesně jasné, protože u všech 41 podezřelých absolventů magisterského studia dosud nemám podklady hotové, nicméně vámi zmiňované cifře 20 se skutečně může přiblížit," uvedl.   Korbel už v polovině listopadu pro ČTK odhadl, že vyrozumění o ztrátě titulu by mělo dostat deset až 15 magistrů. Správní řízení škola zahájila v 41 případech. ZČU podle Korbela vytýká nestandardním magistrům příliš krátkou dobu studia a některé chybějící zkoušky.   Korbel v Právu upozornil na to, že podezřelým absolventům nebude ZČU tituly odebírat, nýbrž rušit. Podle něj jde o studenty, kteří studovali příliš krátkou dobu a také jim chybí některé zkoušky. Dotyční tak budou nadále studenty a o jejich dalším osudu rozhodne děkan fakulty.   List zmiňuje například titul podnikatele Jana Harangozza, obžalovaného v kauze konkurzní mafie, který údajně vystudoval za prázdniny. Další rychlostudentkou je údajně exvyšetřovatelka protikorupční policie Monika Kocourková, která studium zvládla za čtyři měsíce. Za půldruhého roku prý vystudovali také dcera a syn zavražděného podnikatele Františka Mrázka. Zmiňováno je i jméno bývalé chomutovské primátorky Ivany Řápkové, u níž chybí potvrzení o některých zkouškách. Podle Práva může být naopak v klidu bývalý starosta Prahy 5 Milan Jančík, u něhož chybí diplomová práce, ale má údajně potvrzeno, že ji fakultě odevzdal.   U podezřelých držitelů titulů Ph.D., Bc. a JUDr. univerzita zatím k žádnému rušení diplomů nepřistoupila. U bakalářů Korbel pro ČTK potvrdil už dříve pouze jméno bývalého šéfa městských strážníků v Plzni Luďka Hosmana, který svou bakalářskou práci opsal.   Aféra s opsanými pracemi a takzvanými rychlostudenty vypukla na právech v Plzni předloni v září. Od té doby se čeká na konkrétní počet absolventů, jimž univerzita odebere titul.   vap mol  