 Podle většiny Čechů jsou obnovitelné zdroje energie užívány málo  Praha 4. května (ČTK) - Tři čtvrtiny Čechů se domnívají, že obnovitelné zdroje energie jsou využívány nedostatečně. Vyplývá to z průzkumu agentury Factum Invenio. Skoro 40 procent lidí by bylo ochotno si za odběr energie z těchto zdrojů připlatit, 34 procent není ochotno si připlatit a 29 procent chce nízkou cenu bez ohledu na typ energie.   Jadernou energii vnímá většina české populace, 58 procent, spíše negativně, uvedlo Factum Invenio. Za nejbezpečnější a nejlevnější Češi považují větrné elektrárny, následují vodní a solární elektrárny.   "Navzdory mediální pověsti, které se v posledním roce solárním elektrárnám dostává, dopadly obnovitelné zdroje včetně fotovoltaiky pozoruhodně pozitivně," uvedl Jan Herzmann z Factum Invenio. "Česká populace podle všeho pozorně zvažuje silné i slabé stránky všech dostupných technologií pro výrobu energie a nenechá se ve svých postojích k zásadním otázkám tak snadno ovlivnit," dodal.   Dubnového průzkumu se zúčastnilo 1031 respondentů starších 15 let.   vrk jw  