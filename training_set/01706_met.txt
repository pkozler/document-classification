 Tající sníh rozvodnil německé řeky, některým městům hrozí záplavy  --------------------    Ke zpravodajství: FOTO/aktuality   --------------------    Berlín 8. ledna (ČTK) - Tající sníh rozvodnil německé řeky a v několika městech hrozí záplavy. Problémy jsou především na Mosele ve spolkové zemi Porýní-Falc a na Odře na severovýchodě Německa, uvedla dnes agentura DPA. Meteorologové varují, že během víkendu hladiny řek ještě stoupnou.   V Koblenzi, která leží na soutoku Rýna s Moselou, hrozí zaplavení části historického centra města. Hasiči jsou připraveni začít stavět bariéry z pytlů s pískem, pokud se řeka začne vylévat z břehů. Podle úřadů může rozvodněná Mosela způsobit ve městě nejhorší záplavy za posledních deset let.   V Trevíru na středním toku Mosely vystoupala řeka do výšky 8,75 metru. Pokud překročí devět metrů, začne zaplavovat sklepy. Radnice už kvůli rozvodněné řece svolala krizový štáb.   V Porýní-Falci byla kvůli záplavám v pátek večer uzavřena řada silnic vedoucích po březích řek. Na Mosele byla také zastavena lodní doprava a úřady uvažují o podobném opatření i na části Rýna.   Problémy jsou i na Neckaru v Bádensku-Württembersku. Řeka se v několika místech vylila z břehů a je na ní rovněž zastavena lodní doprava.   Na Odře způsobuje největší problémy led, který blokuje některé úseky řeky a mohl by způsobit její rozlití z břehů. Úřady už vyslaly na Odru lodě, které se snaží ledovou bariéru rozbít, aby voda rychleji odnesla kry do Baltského moře. Ve Frankfurtu nad Odrou podle úřadů přestala hladina řeky v noci na dnešek stoupat.   str ank  