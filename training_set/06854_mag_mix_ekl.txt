 Zoo Zlín se poprvé v historii dočkala snůšky čápa jihoamerického  Zlín 13. května (ČTK) - Zlínská zoologická zahrada se poprvé v historii dočkala snůšky čápů jihoamerických. Pokud nenastanou komplikace a mláďata se vylíhnou, bude zoo ve Zlíně pravděpodobně teprve druhým evropským zařízením, kde se odchov podařil. Jeden z párů snesl hned tři vejce. Vyplývá to z  webu  lešenské zoo.   "Čáp jihoamerický je na první pohled docela podobný našemu evropskému čápu bílému. Liší se od něj ale třeba i početností v rámci zoologických zahrad, kde je stále málo chovaným zástupcem ptačí říše. Navíc jeho odchovy v lidské péči jsou stále raritní a zřídkakdy evidovanou událostí. V Evropě byl odchován pravděpodobně jen jednou," uvedli ošetřovatelé.   Snesená vejce pracovníci zoo ihned umístili do umělé inkubace. Nechtěli riskovat jejich poškození v původním hnízdišti. Při odchovu ptáků jde o obvyklý postup. V minulém týdnu je opět vrátili rodičům. Ptáci si již dostatečně upevnili vazbu ke svému hnízdu, jsou schopni se o vejce dobře postarat. Při kontrole hnízd ošetřovatelé zjistili, že minimálně dvě vejce jsou oplozená.   Hnízdící pár je v chovatelském zázemí. Další pár mohou návštěvníci vidět v amazonské oblasti. Zajímavostí čápa jihoamerického je, že jako jediný druh čápa si svá hnízda staví na zemi a z tohoto důvodu mají mláďata černou barvu peří. V zoo je chovají od roku 2004.   slu dr  