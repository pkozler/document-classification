 Brno má nová hřiště a opravené sportoviště za miliony  Brno 6. ledna (ČTK) - Brněnské městské části Královo Pole a Kohoutovice nabízejí svým obyvatelům k využití nová dětská hřiště a zrekonstruované sportoviště. Stavby byly dokončeny v poslední čtvrtině loňského roku, unie je podpořila zhruba 7,5 milionu korun. Radek Řeřicha z brněnského magistrátu dnes ČTK sdělil, že všechny peníze nebudou potřeba, protože se stavby podařilo provést levněji, než se odhadovalo. Oba projekty město spolufinancovalo.     Park Národního odboje v Králově poli se podle Řeřichy rekonstruoval proto, že už nevyhovoval požadavkům na krátkodobou rekreaci a děti neměly vyhovující prostor na hraní. Nová hřiště jsou situována do dvou oddělených částí podle věku uživatelů. Starší děti si mohou hrát na lanových prolézačkách, síťových pyramidách a houpačkách. Část hřiště pro menší děti obsahuje houpačku a v plotem vymezených prostorech houpadla na pružinách a velké pískoviště. Na projektu spolupracoval architekt a sochař Rostislav Župka.   Brno na rekonstrukci dostalo v listopadu přislíbeno z Regionálního operačního programu Jihovýchod 3,4 milionu korun, mělo by je dostat v nejbližší době.   Díky příslibu 4,2 milionu Kč z těchto fondů mohlo být opraveno i veřejné sportoviště Glinkova v Kohoutovicích, které se skládá z dětského hřiště a hřiště pro míčové hry. Při rekonstrukci se dodělávaly například prolézačky a houpačky, budovaly se betonové základy pro sloupy na oplocení a revitalizovala se zeleň.   lab snm  