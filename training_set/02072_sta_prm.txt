 V Brně se bude dražit skladový areál z Petrovic u Karviné  Brno 6. června (ČTK) - V Brně se bude v úterý dražit skladový areál zkrachovalé společnosti Equus z Českého Těšína, která se zabývala mimo jiné obchody s jedlou a posypovou solí. Jeho odhadovaná cena je 15 milionů korun. Skladový areál se nachází v Petrovicích u Karviné. Navrhovatelem dražby je insolvenční správkyně firmy Equus Helena Horová. ČTK to zjistila z dražební vyhlášky.   Součástí areálu, který jde do dražby, je několik skladových hal. Areál se nachází mimo areál obce, poblíž komunikace spojující Petrovice u Karviné s Karvinou. Postaven byl v roce 1985, kdy fungoval jako agrochemické středisko. Od té doby byl několikrát rozšiřován. Aktuálně slouží ke skladování soli.   "Areál je pro skladování velmi vhodný. Jeho výhodou je, že k němu patří i železniční vlečka," řekl ČTK Jaroslav Hradil z dražební kanceláře Prokonzulta. Zájemce může areál získat za cenu od 9,9 milionu korun, která byla stanovena jako vyvolávací. Vyplývá to z dražební vyhlášky.   Na majetek společnosti Equus vyhlásil Krajský soud v Ostravě v říjnu loňského roku konkurs.   vrn jpt    