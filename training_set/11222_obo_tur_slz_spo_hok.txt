 Kontroly odhalily při hokejovém MS chyby při dvou pětinách nákupů  Bratislava 19. května (ČTK) - Dvě pětiny z kontrolovaných restaurací, barů a prodejen v Bratislavě a Košicích během nedávného mistrovství světa v ledním hokeji na Slovensku vykázaly nedostatky při prodeji. Nejčastějším prohřeškem bylo předražení nákupů, zjistila Slovenská obchodní inspekce (SOI). Taxislužby vyšly z hodnocení příznivěji.   Ve slovenské metropoli, kde vedle domácího týmu odehráli své zápasy také čeští hokejisté, zkontrolovala inspekce během šampionátu 85 pohostinských zařízení včetně podniků v hokejové aréně. Nedostatky odhalila ve 39 případech, z toho zhruba polovina se týkala ošizení zákazníků. SOI uvedla, že obsluha například nalévala alkohol pod míru nebo zákazník nedostal účtovanou hmotnost jídla. Častým nedostatkem bylo také používání neověřených měřidel nebo vah, chybějící údaje o cenách a nevydání účtenky.   Podobná pochybení zjistili inspektoři také v Košicích, kde prověřili 122 podnikatelů. Z celkového počtu 44 prohřešků se 17 týkalo předražení nákupu. Za tato provinění zahájila inspekce správní řízení, na jejichž konci bude patrně uložení pokuty.   Méně prohřešků našli inspektoři u taxislužeb. Nedostatky různého charakteru zaznamenali u čtyř ze 16 kontrolovaných firem.   boa dvd  