 Sraz trabantů v Jinolicích předvedl klasiku i tuningové úpravy  --------------------    Ke zpravodajství: FOTO/aktuality   --------------------    Jinolice (Jičínsko) 7. května (ČTK) - Běžně trabant už na silnicích vidět není, dnes jich ale na Jičínsku jezdily desítky. Sraz majitelů aut s dvoutaktním motorem v Jinolicích přilákal také stovky diváků. Předvedla se jim vozidla v klasické i tuningové úpravě.   "Čím jsem starší, tím mám raději klasiku. Dřív jsem byl blázen do tuningu a líbily se mi kuriozity. Ale musím uznat, že si majitelé trabantů dokážou s auty opravdu pohrát," řekl ČTK organizátor srazu Jan Kosejk.   Trabant byl velmi populární díky svému jednoduchému ovládání a plastové karoserii, která nepodléhala korozi. Dal se i snadno opravit. V Německu se jich vyrobily od roku 1958 do roku 1991 více než tři miliony. Dnes jich v Česku vlastní nadšenci asi 20.000, před pěti lety jich bylo zhruba o 15.000 víc.   "Hodně trabantů šlo zbytečně do šrotu kvůli ekologické dani. Kdo nemá veteránskou značku, musí platit 10.000 korun za převod. Trabanta už moc nepotkáte, většinou stojí v garáži a vyjíždějí jen srazy," řekl Kosejk.   Do Jinolic přijeli účastníci z Česka, Německa či Polska. Majitelé trabantů si svých vozů očividně váží. Dělají z nich kabriolety, oplastují karoserie a dávají jim výkonnější motory i o síle 1600 metrů krychlových, což je srovnatelné například s felicií. Jiní zase dávají přednost původní úpravě.   "Není problém za opravy dát 50.000 korun, ale znám lidi, co do svých vozů investovali i 200.000 korun," řekl Kosejk.   Zatímco slavný volkswagen brouk se svého následovníka dočkal, trabant se nikdy v novém modernějším provedení na silnicích neobjevil. Podle organizátora Kosejka to vlastně ani není škoda.   "Pro nás je trabant kultovní auto, s dvoutaktním motorem by ho už stejně nikdo neudělal. Je v tom trochu nostalgie 80. let. Kdysi vyrobili akorát nový model trabanta a před dvěma lety dostal elektromotor, ale ani jeden se nevyrábí. Myslím, že vždycky zůstane jen u plánů," řekl Kosejk.   Lucie Jelínková kš  