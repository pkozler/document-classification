 Nečas i přes výhrady nebude vetovat Lessyho jako šéfa policie  --------------------    Ke zpravodajství: FOTO/aktuality; AUDIO;    Doplnili jsme vyjádření ČSSD v 1., 3. a 4. odstavci, aktualitzovali jsme v 1. odstavci.   --------------------    Praha 24. ledna (ČTK) - Premiér Petr Nečas (ODS) nebude vetovat výběr Petra Lessyho jako nového policejního prezidenta. Ze svých výhrad proti způsobu výběru ale předseda vlády neustupuje, řekl novinářům po schůzce s Lessym. Ministr vnitra Radek John (VV) vzápětí Lessyho do funkce jmenoval. Nečas zdůraznil, že výběr nového policejního šéfa je čistě odpovědností ministra vnitra. Podle opozičních sociálních demokratů se Nečas svým rozhodnutím "alibisticky zbavuje zodpovědnosti".   "Nemohu převzít spoluodpovědnost za právně zpochybnitelnou proceduru výběru policejního prezidenta," poznamenal Nečas s tím, že proto nemůže souhlasit ani s výsledky výběru. Doufá, že výběr dosavadního zástupce jihomoravského policejního šéfa do funkce policejního prezidenta nebude právně nebo soudně napaden. "To by bylo skutečně velice špatné," podotkl premiér.   ČSSD Nečasovo rozhodnutí kritizuje. Pokud má premiér nadále pochybnosti o zákonném postupu ve věci výběru nového policejního prezidenta, neměl by se alibisticky zbavovat své odpovědnosti při jmenování Petra Lessyho do funkce šéfa policie, napsal v tiskovém prohlášení stínový ministr vnitra sociálních demokratů Jeroným Tejc.   Opoziční strana nesouhlasí s formou výběru policejního prezidenta, ale Lessyho jmenování do funkce bude respektovat. "Hodnotit práci nového šéfa policie budeme až na základě jeho konkrétních kroků a jím představené koncepce," dodal Tejc.   Nečas se prý dnes s Lessym shodl, že by bylo velice nebezpečné, kdyby se nepodařilo zabránit únikům informací z policejních databází. "Jak já, tak pan plukovník Lessy tuto věc vnímáme jako velmi alarmující, jako věc nebezpečnou, ohrožující právní systém v této zemi," zdůraznil Nečas.   Lessy mu prý slíbil, že bude dělat vše pro to, aby se zabránilo únikům z databází směrem "ke komerčním subjektům včetně bezpečnostních služeb".   Argumenty ministra vnitra Johna na premiérových výhradách vůči způsobu výběru policejního prezidenta nic nezměnily. Nečas a ODS upozorňují především na možný nesoulad kroků při výběru nového policejního šéfa se služebním zákonem.   Výběr člověka, kterého Johnovi doporučila minulou středu výběrová komise, ale Nečas přesto nehodlá vetovat.   "Nechci další politické střety kolem policejního prezidenta, a tím pádem politizaci policie," vysvětlil svůj postoj.   Jmenování Lessyho je proto nyní podle Nečase plně na odpovědnosti ministra vnitra. "Čas ukáže, zda jeho výběr byl správný, nebo ne," dodal předseda vlády, který měl podle dohod vládní koalice právo ministrovo rozhodnutí o výběru konkrétního člověka do funkce šéfa policie kontrasignovat.   Dnešní skoro hodinový rozhovor s Lessym nechtěl Nečas komentovat, měl prý důvěrný obsah. Připustil ale, že mu Lessy představil svou vizi fungování policie. "Kdyby se cokoliv jiného odehrálo, považoval bych to za fatální selhání. Z tohoto pohledu jsem se žádného překvapení, ať už pozitivního či negativního, nedočkal," podotkl.   Nečas zdůraznil, že pro jeho vládu je klíčová shoda na důležitých reformách, jinak projekt koaliční vlády ODS, TOP 09 a VV nemá budoucnost a smysl. "Rozhodně důvodem k jeho ukončení není ten nebo onen názor na toho nebo onoho policejního funkcionáře či jeho ustanovení do funkce," podotkl premiér a předseda ODS. Je si prý vědom toho, že jeho rozhodnutí bude předmětem "mnoha spekulací a přetřásání", má prý však především politickou odpovědnost jako předseda vlády, která má před sebou právě klíčové reformy.   Výběrové řízení vyhlásil ministr vnitra Radek John 4. ledna, zájemci o pozici šéfa policie mohli podávat přihlášky do 10. ledna. Funkce je neobsazena od začátku roku, poté co k závěru minulého roku skončil Oldřich Martinů. Jeho odchod byl výsledkem složitého zákulisního přetlačování mezi ODS a Věcmi veřejnými.   O funkci projevilo zájem 11 lidí, šest uchazečů ale nesplňovalo kritéria a byli vyřazeni. John oznámil, že ve výběru mu pomůže komise, kam pozval i zástupce opoziční ČSSD. ODS vznik komise kritizovala, premiér ji označil za "kočkopsa". Sociální demokraté se pak její práce rozhodli neúčastnit.   Komise vybírala z pěti kandidátů. Nejprve na místo nedoporučila ani Johnova náměstka Viktora Čecha, ani náměstka policejního prezidenta Ivana Bílka. Minulou středu rozhodovala o zbylé trojici, vedle Lessyho se řízení účastnil i šéf pražské policie Martin Červíček a ředitel policie Ústeckého kraje Jiří Vorálek.   Poradní a výběrovou komisi tvořili Jaroslav Salivar, další Johnův náměstek Jiří Franc, šéf Nezávislého odborového svazu Policie ČR Milan Štěpánek, policejní psycholožka Ludmila Čírtková, šéf policejní ochranné služby František Snopek, vedoucí oddělení strategického plánování policejního prezidia Pavel Osvald, za TOP 09 bezpečnostní expert Michal Mazel a ředitelka personálního odboru ministerstva vnitra Ivana Moravcová. Za ČSSD v ní měli v ní usednout i exministři vnitra František Bublan a Martin Pecina, účast ale odmítli.   Jakub Dospiva Jiří Hardoš Tomáš Neřold tmn rot  