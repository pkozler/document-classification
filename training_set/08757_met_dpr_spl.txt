 V Krkonoších napadlo až 15 centimetrů sněhu, silničáři vyjeli  Špindlerův Mlýn (Trutnovsko) 3. května (ČTK) - V Krkonoších dnes od časného rána napadlo až 15 centimetrů sněhu. Teplota na hřebenech během noci klesala k minus pěti stupňům Celsia. Trutnovští silničáři vyslali do hor sypač s pluhem. Lidé by se pro případnou túru po horách měli dobře obléci. Sněžení zasáhlo i níže položené části trutnovského okresu. ČTK to zjistila na horské službě a u silničářů.   "Od rána silně chumelí, sníh je mokrý. Pluh jsme poslali na silnici do Horní Malé Úpy, další tři sypače máme v pohotovosti," řekl ČTK dispečer trutnovských silničářů. Řidiči by při jízdě do hor měli být velmi opatrní.   Podle krkonošské Horské služby není sněžení na začátku května v Krkonoších nijak neobvyklé. "Na hřebenech je však špatná viditelnost. Turisté by si měli vzít hlavně dobré boty a nepromokavé oblečení," řekl ČTK Pavel Cingr z Horské služby ve Špindlerově Mlýně.   Lanovka na Sněžku od rána kvůli silnému větru na druhém úseku z Růžové hory na vrchol Sněžky nejezdí. "Hustě sněží, padají velké vločky. Ani na prvním úseku z Pece na Růžovou horu od rána zatím nikdo lanovkou nejel," řekla ČTK její pracovnice.   Podle meteorologů se sněžení může objevit v polohách nad 700 metrů nad mořem. V nižších polohách hradeckého kraje prší. Později odpoledne by měly srážky ustávat a oblačnosti by mělo ubývat.   Zdeněk Rychtera jpt  