 V mníšeckém zámku uvítají návštěvníky Bílá paní s andělem  --------------------    Ke zpravodajství: FOTO ve Fotobance  ID foto:  F200908250154001 ,  FO02051223 ,  F201007290240001    --------------------    Mníšek pod Brdy (u Prahy) 3. května (ČTK) - Návštěvníky, kteří v sobotu zavítají na zámek v Mníšku pod Brdy, vystraší Bílá paní. Bude se procházet po arkádě a zvát do zámeckých komnat. Atrakcí bude i anděl, který zájemce pasuje do šlechtického stavu, sdělila dnes ČTK kastelánka Jana Digrinová.   Prohlídka představí bydlení nižší šlechty za první republiky a zprostředkuje také období třicetileté války. V kapli svatého Serváce pak návštěvníci uvidí nejen vzácný obraz Karla Škréty, ale i anděla, co slétl z nebe. "Přichází nejen s důležitým poselstvím a darem, ale má také pověření pasovat děti do šlechtického stavu. Odcházet budou jako princezny a rytíři z Mníšku," uvedla kastelánka.   Zajímavý program zámek připravuje i na sobotu 14. května, kdy se bude na nádvoří i na náměstí zpívat a tancovat. Festival Staročeské máje přivítá řadu tanečních souborů, vystoupí více něž 90 účinkujících. V čele májového spolkového průvodu bude dudácká muzika, následovat ji budou hasiči s historickou stříkačkou taženou koňmi či starosta v bryčce. "Vrcholem bude netradiční, ale zato lahůdkové vystoupení cimbálové muziky Medicinbal z Velkých Pavlovic," uvedl jeden z organizátorů Miloš Navrátil.   Zámek v Mníšku pod Brdy je původně barokní objekt, který po třicetileté válce přestavěl z tvrze na reprezentativní šlechtické sídlo zbohatlík a dobrodruh Servác Engel z Engelsflussu. V letech 1897 až 1945 sloužil jako bydlení pro šlechtu měšťanského původu. V roce 1945 byl vypleněn a konfiskován. O rok později zámek do správy získalo ministerstvo vnitra, které v něm vybudovalo archiv.   V roce 2000 se stal majitelem zámku Národní památkový ústav, který zahájil jeho rozsáhlou rekonstrukci za více než 100 milionů korun. Trvala do roku 2006, kdy se památka poprvé otevřela veřejnosti.   V loňském roce na mníšecký zámek zavítalo téměř 29.000 návštěvníků, což bylo o 760 více než předloni.   khj kš  