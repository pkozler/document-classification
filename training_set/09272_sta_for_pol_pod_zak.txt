 ČSSD předložila novelu, která částečně zavádí regulaci nájemného  Praha 4. ledna (ČTK) - Část poslanců sociální demokracie předložila do Poslanecké sněmovny novelu, která má zavést novou formu regulace nájemného. Předloha určuje postup v případech, kdy nájemce nesouhlasí se zvýšením činže. Spor by v takovém případě řešil soud, který by mohl rozhodnout o zvýšení nájmu až o 15 procent jednou za dva roky. ČSSD tvrdí, že přijetí novely je nezbytné, neboť oblast sjednávání nájemného neupravuje až na některé výjimky od letošního roku žádný předpis.   "Měly by rozhodovat soudy, nicméně není jednoznačné, čím se mají řídit. Vzniklo právní prázdno, náš zákon je pokus situaci legislativně řešit," řekl ČTK místopředseda ČSSD Lubomír Zaorálek.   Podle novely by bylo možné nájemné zvýšit, pokud s tím budou souhlasit obě strany, tedy pronajímatel i nájemce. Pak by jeho výše nebyla ničím limitována. V případě, že by se na zdražení neshodli, mohl by se pronajímatel obrátit na soud. V jeho kompetenci by bylo rozhodnout o zvýšení činže na částku v místě a čase obvyklou. Nesmělo by to ale být o více než o 15 procent původního nájmu. Dalším limitem je období dvou let, po které se nájem nesmí zvyšovat. Pokud tedy nájem zdražil naposledy například 1. ledna 2010, mohl by majitel bytu požádat soud o rozhodnutí o zvýšení nejdříve 1. ledna 2012. Jedinou výjimku tvoří inflace, o kterou může zdražit každý rok.   Speciální výpočet nájemného by se měl týkat domácností, v nichž žijí pouze lidé závislí na starobních či invalidních důchodech. Zde by totiž pronajímatel neměl mít možnost obrátit se kvůli zvýšení činže na soud. Zdražovat nájem by mohl jednou za dva roky o inflaci.   Sociální demokraté počítají s tím, že ministerstvo pro místní rozvoj (MMR) vytvoří cenové mapy, ze kterých bude možné jednoduše vyčíst nájemné v místě a čase obvyklé. Ty už ministerstvo připravuje a hotovy by měly být do konce února.   Od nich by se podle ČSSD měl odvodit systém sociální pomoci pro lidi, kteří nebudou schopni nájemné platit. "Ale pokud by neexistoval zákon, tak by se neomezeným způsobem mohly zvyšovat nájmy a na sociální podpory by teklo neomezené množství peněz," doplnil Zaorálek. Podle něho by systém mohl vycházet například z teze, že nájem má tvořit nejvýše třetinu příjmu.   Celkově bylo v Česku podle nedávných odhadů MMR kolem 670.000 nájemních bytů s regulovaným nájemným. Zhruba ve 400.000 z nich skončila regulace minulý rok. U zbylých potrvá až do konce roku 2012, jde o většinu krajských měst, velkých měst Středočeského kraje a Prahu.   V Poslanecké sněmovně čeká na schválení vládní novela občanského zákoníku, která má situaci po skončení deregulace řešit. Systém má být podobný, jako navrhuje ČSSD. Pokud se pronajímatel s nájemníkem nedohodnou na výši nájemného, bude se moci pronajímatel obrátit na soud se žádostí o určení nájemného v místě a čase obvyklém. Chybí zde ale limit 15 procent a fixace na dva roky.   bns vju  