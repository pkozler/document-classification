 Propuštění mohou být bez odstupného i podpory, varoval ombudsman  --------------------    Ke zpravodajství: AUDIO   Rozšířili jsme ombudsmanovo vyjádření v 5. a 6. odstavci a doplnili background v 7. odstavci.   --------------------    Brno 19. ledna (ČTK) - Propuštění zaměstnanci mohou od letoška zůstat bez odstupného i podpory v nezaměstnanosti. Pokud mají podle zákona nárok na odstupné, posouvá se jim o příslušný počet měsíců i datum, kdy jim úřad práce podporu přizná. V zákoně se mluví o odstupném, které člověku "přísluší". Nikdo však nezkoumá, zda člověk peníze skutečně dostal, upozornil dnes ombudsman Pavel Varvařovský. Zopakoval tak kritiku z dřívějška i výhrady Legislativní rady vlády.   Podle ombudsmana může kvůli současnému zákonu nastat paradoxní situace. Zaměstnanec rozváže pracovní poměr, protože nedostává mzdu, a v takovém případě má nárok i na odstupné. Úřad práce mu však poté posune výplatu podpory v nezaměstnanosti o tři měsíce, protože mu "přísluší" tříměsíční odstupné. "Je iluzorní se domnívat, že jestliže někdo opustil svého zaměstnavatele, poněvadž mu tři měsíce nebo pět měsíců nevyplácel mzdu, že se (zaměstnavatel) lekne, a to odstupné mu vyplatí," popsal.   Na ombudsmana se kvůli záležitosti obrátili první lidé.   Zákonodárce podle ombudsmana nechtěl, aby lidé propuštění z práce zůstali bez peněz. Chce se proto obrátit na ministerstvo práce a sociálních věcí, aby zvážilo nový výklad normy. Úřady práce by při něm zkoumaly, zda člověk peníze opravdu dostal.   Podle Varvařovského platila zákonná úprava zohledňující odstupné do roku 1999. Od ní ustoupilo s tím, že odstupné není náhradou mzdy, ale dávkou za problémy, které člověku vznikají. "Přichází o místo, je tam určitý stres, neví, co bude," vyjmenoval ombudsman. I dřívější úprava však brala ohled na vyplacené odstupné, ne na nárok.   Podle ombudsmana na druhé straně neplatí obavy lidí, že se jim doba, po kterou mají nárok na podporu z nezaměstnanosti, kvůli odstupnému zkrátí. Není tomu tak, lhůta se posune.   Varvařovský už dřív kritizoval také nižší podporu v nezaměstnanosti pro lidi, kteří skončili "bez vážného důvodu" dohodou či dali výpověď. Zdůraznil, že lidé v práci často končí kvůli tomu, že se tam překračují předpisy. Protože je to obtížně prokazatelné, raději odejdou, než by se soudili. "Není ani neobvyklé, že zaměstnavatel dokonce vyvíjí na zaměstnance tlak k uzavření dohody o ukončení pracovního poměru a řeší tím své vlastní problémy," uvedl Varvařovský.   lce jpt  