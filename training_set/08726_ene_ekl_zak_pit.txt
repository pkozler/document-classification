 MfD: Ukradené povolenky se našly, jejich další osud nejasný  Praha 28. ledna (ČTK) - Většina zmizelých emisních povolenek, které byly minulý týden ukradeny z účtů vedených u tuzemského operátora trhu s elektřinou (OTE), se našla. Uvedla to dnešní Mladá fronta Dnes (MfD), podle níž bylo 610.000 povolenek po hackerském útoku zřejmě převedeno na účty u správců v Německu a Estonsku. "Očekáváme ještě potvrzení 500 tisíc kusů, jež jsme nalezli na účtech registrovaných ve Velké Británii," řekl MfD ředitel OTE Jiří Šťastný.   Zbytek do celkem 1,306 milionu ukradených povolenek se prý našlo na českých účtech, část ještě v dalších zemích.   Národní správci znají podle Šťastného i konkrétní majitele účtů, kde se povolenky našly. K dispozici je má policie, která se případem zabývá.   MfD ale píše, že zatím není jasné to, kdy a zda vůbec se podaří cenné papíry vrátit zpátky na účty jejich vlastníků. Kdyby se ukradené kredity vrátit nepodařilo, není prý zřejmé ani to, kdo vzniklou škodu uhradí, píše list. Národní správci účtů podle deníku nemají právo ukradené povolenky na základě vlastního rozhodnutí poslat zpátky jejich majitelům. "Spoléháme v této věci na policii," řekl Šťastný.   Nejvíc - 700.000 povolenek - postrádá ČEZ, dalších 475.000 chybí soukromé společnosti Blackstone Global Ventures. Okradeny byly ještě tři další podniky, ale ty zatím nezveřejnily své jméno. Celkem se ztratily povolenky zhruba za 450 milionů korun, dodává MfD.   hj  