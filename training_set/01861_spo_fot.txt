 Útočník Babel dostal za kritiku sudího Webba na Twitteru pokutu  Londýn 17. ledna (ČTK) - Pokutou 10.000 liber (290.000 korun) byl potrestán liverpoolský útočník Ryan Babel za to, že se po nedávném utkání s Manchesterem United vyjádřil na sociální síti Twitter kriticky na adresu rozhodčího Howarda Webba. Navíc na internet umístil upravenou fotografii sudího oblečeného do dresu Manchesteru, který ve třetím kole Anglického poháru zvítězil nad Liverpoolem 1:0.   "Sociální sítě jako Twitter musejí být považovány za veřejnou sféru. Všichni zúčastnění si musejí uvědomit, že stejně jako když se vyjadřují v jiných médiích, dostávají se jejich komentáře k širokému publiku," uvedl dnes k verdiktu šéf disciplinární komise Fotbalové asociace Roger Burden.   Webb, jenž byl dnes zvolen nejlepším rozhodčím světa za loňský rok, rozčílil fotbalisty Liverpoolu odpískáním rozhodující penalty ve prospěch Manchesteru a později vyloučením jejich kapitána Stevena Gerrarda. "A to říkají, že je to jeden z nejlepších rozhodčích na světě. To je vtip," napsal po zápase na Twitteru Babel.   Nizozemský reprezentant se později za své jednání Webbovi omluvil.   ura ohr  