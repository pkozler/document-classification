 Bárta v HN: Rozpočet na opravu silnic se zvýší na devět mld.  Praha 19. ledna (ČTK) - Ministr dopravy Vít Bárta (VV) chce příští rok zvýšit rozpočet na opravy silnic a dálnic ze čtyř na devět miliard korun. Miliardové zakázky ministerstvo rozdělí mezi více firem, navíc od nich bude chtít slevy a lepší technologie, aby opravené úseky komunikací déle vydržely, informují dnešní Hospodářské noviny (HN).   Podle ministra se změní také způsob zadávání práce. Zakázky budou nově v režii soukromníků, kteří budou pro stát zajišťovat co možná nejnižší cenu, budou hledat úspory, oponovat projekt a kontrolovat jej až do odevzdání. "Úřednická struktura ŘSD nemá takový tlak na větší kvalitu a nižší cenu," řekl Bárta v HN. Nový plán se s rozpočtem 10 milionů korun začne zkoušet už letos ve Středočeském kraji.   Nobě by se od příštího roku měly k penězům dostat i menší firmy. "Chceme vyvinout co největší snahu o rozbití toho oligopolu," uvedl ministr. Oligopol je situace, kdy na trhu působí jen několik málo firem, které potom stanovují ceny a směr vývoje celého odvětví.   jhr      