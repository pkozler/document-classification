 David Rozumek z ČNB se stal členem správní rady EBA  Praha 13. ledna (ČTK) - Ředitel sekce dohledu nad finančním trhem České národní banky David Rozumek (33) se stal členem správní rady nově vzniklého Evropského orgánu pro bankovnictví (EBA). ČTK o tom dnes informoval mluvčí ČNB Marek Petruš. Členové správní rady byli zvoleni na úvodním zasedání rady orgánů dohledu EBA dne 12. ledna.   "Přímé zapojení do práce nově vzniklých orgánů je pro efektivnější uplatňování našich stanovisek nezbytné," uvedl Rozumek. Neznamená to ale, že by ČNB změnila svůj kritický postoj k celé řadě opatření, která jsou na evropské úrovni přijímána, doplnil.     EBA oficiálně vznikl na počátku letošního roku a převzal úkoly a odpovědnosti od Výboru evropských orgánů bankovního dohledu (CEBS). EBA bude také prosazovat veřejné hodnoty, jako je stabilita finančního systému, transparentnost trhů a finančních produktů a ochrana vkladatelů a investorů.   jap dvd  