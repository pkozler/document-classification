 Školy v přírodě nekončí, je jich však méně a jsou kratší  Praha 8. května (ČTK) - Školy v přírodě nebo jen několikadenní výlety jsou stále v oblibě. Mnoho dětí, především z regionů znečištěných průmyslovou výrobou, tak tráví část školního roku mimo město. Především kvůli finanční náročnosti je však výletů méně než v minulosti a jsou většinou kratší. Někteří rodiče si pak školu v přírodě pro svého potomka nemohou dovolit vůbec. Vyplývá to z ankety, kterou ČTK provedla ve školách po celé ČR.   Pražští školáci stále vyrážejí do přírody, větší zájem je ale o jazykové pobyty v zahraničí, na které přispívají i městské části. Na rozdíl od jiných regionů pražští rodiče zpravidla příliš neřeší cenu výletů. "Nesetkala jsem se s tím, že by někdo nechtěl jet z důvodů finančních," řekla ředitelka Základní a mateřské škole Červený Vrch Jana Matoušová. Aby byly výlety levnější, zakoupily některé městské části nemovitosti, do kterých děti jezdí. Například Praha 10 v roce 2008 pořídila Horský hotel na Černé hoře v Krkonoších.   Ani školy ve Středočeském kraji pobyty dětí v přírodě neruší. Někteří ředitelé ale tvrdí, že na ně jezdí méně dětí než dříve. Důvodem je prý zejména ekonomická situace, kvůli níž si někteří rodiče nemohou dovolit školu v přírodě zaplatit. Některé školy také pobyty zkracují, aby byly levnější. "Zájem postupně opadává, protože je to pro rodiče finančně náročné," řekla ředitelka kladenské 6. ZŠ Marie Vydrová.   I přes horší ekonomickou situaci některých rodin pokračují výlety do přírody i v Plzeňském kraji. Jsou sice kratší než v minulosti, většinou od pondělí do pátku, řada škol v Plzni ale jezdí s dětmi pravidelně od první do páté třídy. Na školy v přírodě vyrážejí rovněž mateřské školy, nižší ročníky víceletých gymnázií či středních škol vyjíždějí zase do přírody na seznamovací pobyty.   Zájem o školní výlety neopadá ani v Královéhradeckém kraji. I zde se však některé děti především delších školních zájezdů nemohou kvůli ekonomické situaci své rodiny zúčastnit. "O poklesu se dá hovořit pouze u delších pobytů pro děti, což souvisí s ekonomickou situací rodin," řekl ředitel hradecké cestování kanceláře B&amp;K Tour Michal Moravec. Podobná situace panuje v Libereckém kraji. Řada středisek, které se na školy v přírodě zaměřují, má do letních prázdnin plno a někde si je školy s předstihem zamluvily i na příští rok. Proti dřívějším školám v přírodě, které trvaly i několik týdnů, však dávají ředitelé přednost kratším akcím na několik dní.   Nedostatek financí je důvodem, proč jsou vícedenní výlety do přírody takřka minulostí ve Zlínském kraji. Řada škol už dávno upustila od organizování několikadenních a nákladných akcí. Nechtějí diskriminovat rodiny, které mají nedostatek peněz. Školy dávají přednost často pouze jednodenní exkurzi.   Podobná slova znějí i z Olomouckého kraje. Také zde hrají hlavní roli peníze. "Cena je jedno z hlavních hledisek, podle čeho vybíráme. Stává se, že si školu v přírodě nemohou některé děti dovolit," tvrdí ředitelka přerovské ZŠ Trávník Marie Mifková.   V mnoha jihomoravských školách kvůli nedostatku peněz v rodinách klesl zájem o školní výlety a další akce, které vyžadují peněžní spoluúčast rodičů. "Vícedenní výlety jsme v tomto školním roce zcela zrušili," uvedl ředitel Gymnázia T. G. Masaryka v Hustopečích na Břeclavsku Jan Sedláček. Útlum, který školy zaznamenaly už loni, tak pokračuje i letos.   Gymnazistům z Humpolce na Vysočině umožnil letošní výlet až sponzorský dar jednoho z rodičů. Pokles zájmu pocítili na Vysočině i provozovatelé rekreačních zařízení, kde se pořádají školy v přírodě.   krs rot  