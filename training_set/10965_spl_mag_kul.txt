 Jičínské muzeum představí společenské oděvy a módní doplňky  --------------------    Ke zpravodajství: ilustrační FOTO ve Fotobance  ID foto: P201006090625201, P201006090624101   --------------------    Jičín 31. ledna (ČTK) - Výstavu společenských oděvů, módních doplňků a tanečních pořádků zpřístupní v pátek 4. února Regionální muzeum a galerie v Jičíně. Expozice nazvaná Smím prosit? bude otevřená do 13. března. ČTK o tom informovala Alena Anna Kyselo z jičínské galerie.   Výstava připravovaná ve výstavní chodbě v prvním patře jičínského zámku představí náležitosti, které lidé nosili na bály a večírky v období od 19. do poloviny 20. století. "Plesy a taneční zábavy v dřívějších dobách patřily k nejdůležitějším společenským událostem a mnohdy byly také jedním z nejjednodušších a nejrozšířenějších prostředků k vzájemnému seznámení mladých lidí," uvedla Kyselo.   Návštěvníci muzea si budou moci prohlédnout dámské róby, rozmanité kabelky, rukavičky, vějíře a šperky. "Nedílnou součástí dobové etikety byly i takzvané taneční pořádky, do kterých si dámy zapisovaly k jednotlivým tancům jména svých tanečníků. Na jičínské výstavě bude vystavený například taneční pořádek v podobě vějíře ze Slovenského plesu v roce 1848.   Součástí páteční odpolední vernisáže bude i ukázka společenských tanců a návštěvníci po zhlédnutí výstavy mohou vyrazit přímo na Městský ples v Masarykově divadle v Jičíně. Více informací o výstavách, které jičínské muzeum připravuje, je možné najít na  www.muzeumhry.cz .   sja kš  