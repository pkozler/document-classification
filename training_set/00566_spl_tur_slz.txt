 Centrum Babylon navštívilo loni více než 642.000 lidí  Liberec 28. ledna (ČTK) - Liberecké zábavní Centrum Babylon zaznamenalo loni jen nepatrný úbytek hostů. Areál navštívilo více než 642.000 lidí, což je zhruba o 1,3 procenta méně než v roce předcházejícím. ČTK o tom dnes informoval generální ředitel Vlastimil Čadílek. Jiné turistické cíle v Libereckém kraji přitom loni zaznamenaly kvůli chladnému jaru, deštivému létu a srpnovým záplavám propad výrazně větší. Třeba do liberecké zoo přišlo o 18 procent méně lidí, hrady a zámky ve správě Národního památkového ústavu zaznamenaly propad návštěvnosti o více než osm procent.   Výrazný nárůst pocítil podle Čadílka zejména čtyřhvězdičkový Hotel Babylon, který je součástí areálu. V něm se loni ubytovalo více než 166.500 hostů, což představuje meziroční nárůst o 8,8 procenta. Menší zájem byl ale o zábavu - akvapark či lunapark. Téměř desetiprocentní nárůst návštěvnosti zaznamenalo ale centrum zábavního poznávání IQpark. "Stále ještě byla cítit krize, lidé šetřili, chodili na kratší dobu, méně utráceli," dodal Čadílek. Největší návštěvnost zaznamenal areál v srpnu, kdy jím prošlo téměř 95.000 lidí. Důvodem bylo právě chladné a deštivé počasí, které lidi tradičně zahání "pod střechu".   Centrum Babylon vzniklo v roce 1998 v areálu opuštěné textilní továrny Hedva. Nejprve tam začalo sloužit 60 obchodů, potom diskotéka a restaurace, později přibyl lunapark a akvapark. Před třemi lety byl v areálu otevřen čtyřhvězdičkový hotel s více než 1000 lůžky a pak IQpark. "Návštěvnost je ve skutečnosti vyšší, do oficiálních statistik se ale zahrnují jenom návštěvníci, kteří prošli turnikety akvaparku, lunaparku nebo IQparku," poznamenal Čadílek.   Babylon bývá odborníky považován za jeden z nejúspěšnějších projektů revitalizace nevyužitého průmyslového objektu v Libereckém kraji. Jeho odpůrci mu vytýkají kýčovitý vzhled, je však zdaleka nejoblíbenější atrakcí v kraji a také nejnavštěvovanějším turistickým cílem mimo hlavní město. Známé je Centrum Babylon i v zahraničí - zhruba třetinu návštěvníků tvoří cizinci - hlavně Němci, Poláci, Nizozemci a Dánové.   ivc sap  