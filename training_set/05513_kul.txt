 Filharmonie Brno bude načas bez řádného ředitele  Brno 20. ledna (ČTK) - Končící ředitel Filharmonie Brno David Mareček má vybrat člověka, který orchestr dočasně povede po jeho odchodu k České filharmonii. Novinářům to dnes řekl primátor Roman Onderka (ČSSD). Radní do doby Marečkova odchodu na konci ledna nestihnou vybrat jeho nástupce. Konkurz na místo ředitele, který vyhlásili a kam se přihlásilo 13 lidí, tento týden zrušili. Vyhlásí ho znovu s novými podmínkami i termíny.   Zájemci mohou přihlášky podávat do 31. března. Podle Onderky je to dostatečný čas na to, aby se o práci mohly ucházet i osobnosti ze zahraničí. Magistrát původně usiloval o to, aby se nový šéf ve Filharmonii ještě potkal s Marečkem, a mohli si tak předat agendu.   Onderka zrušení soutěže zdůvodňoval tím, že když komise vyškrtala lidi, kteří nesplnili podmínky výběrového řízení, zůstalo pět zájemců - což je podle primátora málo. Také o kvalifikaci některých z nich prý byly pochybnosti, jednomu například chyběl doklad o uznání akademického titulu ze zahraničí v ČR. Jako zbytečně tvrdá se podle Onderky ukázala podmínka, aby měl uchazeč čtyřletou praxi v řídící funkci.   "Dále byla připomínka, abychom nechali větší prostor pro podávání přihlášek, a to s ohledem na to, aby se mohl přihlásit některý zájemce ze zahraničí," uvedl s tím, že z ciziny pochází i šéfdirigent, Srb Aleksandr Markovič, kterého přivedl právě Mareček.   Podle mluvčí Filharmonie Brno Karolíny Trllové je nynější situace pro orchestr nepříjemná. Pracovníci filharmonie nemají jistotu, kdo a kdy bude jejich šéfem. "Navíc to samozřejmě zkomplikuje provozní záležitosti," uvedla Trllová.   lce hš  