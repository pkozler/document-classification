 Vítek podal u Městského soudu v Praze insolvenční návrh na Sazku  --------------------    Ke zpravodajství: AUDIO   --------------------    Praha 17. ledna (ČTK) - Podnikatel Radovan Vítek podal u Městského soudu v Praze insolvenční návrh na zadluženou společnost Sazka. ČTK to potvrdil Vítkův právník Tomáš Rybář. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Insolvenční návrh podal Rybář prostřednictvím české firmy Moranda, která od Komerční banky odkoupila její pohledávku vůči Sazce. Vítek společnost Moranda ovládá.   Podle předsedy představenstva a šéfa Sazky Aleše Hušáka loterijní firma ale není právně ani ekonomicky v insolvenční situaci a případnému návrhu se bude bránit všemi právními prostředky. Hušák dodal, že podání návrhu nebude mít vliv na činnost společnosti.   Vítek naopak míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu.   Jediným řešením situace Sazky je podle Vítka restrukturalizace firmy, při níž by Sazka vydala nové akcie v objemu deseti miliard korun, což odpovídá jejím závazkům. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Soud by nyní měl vyhlásit insolvenční řízení, které oznámí v insolvenčním rejstříku. Podle Jiřího Markvarta z advokátní kanceláře Ambruz &amp; Dark insolvenční řízení pro firmu obecně znamená, že nesmí dělat nic neobvyklého. Nestanovuje ale nic, coby zásadním způsobem bránilo běžnému fungování firmy.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Penta chce za finanční pomoc stoprocentní podíl v Sazce, Synot dvě třetiny akcií, jediný Ulčák přímý vstup do Sazky nepožaduje. Dva největší akcionáři, ČSTV a Sokol, chtějí jednat s Ulčákem.   fd jw  