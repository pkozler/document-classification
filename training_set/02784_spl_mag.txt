 V Německu byly prý oslavy Silvestra klidnější než loni  --------------------    Ke zpravodajství: FOTO/aktuality; VIDEO   --------------------    Vídeň/Berlín 1. ledna (ČTK) - V Německu a Rakousku v noci na dnešek oslavovaly příchod nového roku 2011 miliony lidí. Podle prvních zveřejněných bilancí z Německa tamější veselice měly poklidnější ráz než v předchozích letech, z Dolních Rakous však záchranáři hlásí oproti minulému Silvestru vyšší počet výjezdů, informovaly agentury DPA a APA.   V Německu se největší oslavy pod otevřeným nebem konaly v metropoli, asi milion Berlíňanů a turistů zde sledovalo temné nebe, které s úderem půlnoci ozářilo na 120.000 raket. Světelná show trvala 13 minut, zpěvem ji doprovázel anglický tenor Paul Potts a americký zpěvák a někdejší seriálová hvězda David Hasselhoff, napsal server derwesten.de.     V hornobavorském Gaissachu však silvestrovské oslavy stály život jednoho muže. Policie podle DPA sdělila, že se snažil odpálit několik minut po půlnoci podomácku vyrobenou raketu, zařízení ovšem neplánovaně explodovalo a zranilo muže na hlavě tak vážně, že na místě zemřel.   Plné ruce práce měly záchranné týmy v Dolních Rakousích, kde během silvestrovských oslav vyjely podle APA k téměř 400 případům. Počet výjezdů v porovnání s přelomem roku 2009/10 tak stoupl podle oficiálních statistik o osm procent. V prvních hodinách nového roku tam zaznamenali na tísňové lince 57 telefonátů - což je čtyřikrát více než v minulém roce. Hlavní příčinou volání byla poranění způsobená zábavní pyrotechnikou.   V Salcburku půl hodiny po půlnoci způsobil vážná poranění čtyřicetiletému arménskému žadateli o azyl poškozený dělobuch. Explodoval mu přímo před obličejem, těžká poranění má muž nejen na hlavě, ale i na obou rukách. Do nemocnice s méně vážnými zraněními s ním bylo převezeno i šest dalších lidí.   O tři prsty přišel v noci na dnešek zase sedmatřicetiletý muž z rakouského Pottendorfu, který spojil pět dělobuchů a odpálil je, explodovaly mu však ještě v ruce. Dva prsty se zdravotníkům podařilo nalézt, není však jisté, zda je bude možné pacientovi přišít zpátky.   hro kš    