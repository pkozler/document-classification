 Hokejoví fanoušci zaplnili bary a restaurace, návaly ale nejsou  --------------------    Ke zpravodajství: AUDIO; ilustrační FOTO ve Fotobance  ID foto:  F201105010169601 ,  P201104300568501 ,  P201104240330701    --------------------    Bratislava 5. května (ČTK) - Hokejoví fanoušci pomohli zaplnit místa v barech a restauracích, které před startem mistrovství světa často zely prázdnotou. Podniky v Bratislavě a Košicích, které hostí turnaj 16 týmů elitní světové kategorie, však přesto nečelí velkému náporu hostů. Týden po začátku největší sportovní akce od vzniku Slovenska převažují v médiích od příznivců hokeje kladná hodnocení organizace šampionátu.   "Nejvíc chodí finští, ruští a lotyšští fanoušci," shodli se bratislavští číšníci oslovení ČTK. Příznivce českého hokeje, kteří týmu kolem Jaromíra Jágra a kapitána Tomáše Rolinka vytvářejí na stadionu takřka domácí prostředí, je vidět hlavně v zábavní zóně pro fanoušky hned u arény. Mnozí totiž přijedou pouze na zápas a po něm zase zamíří domů. Na rozdíl od Němců, Dánů či Lotyšů, jejichž reprezentace také odehrály základní skupinu v Bratislavě, to diváci z Česka mají do vlasti blíže.   Mnoho skupinek fanoušků oblečených v dresech svých týmů sice okupuje bary i během dne, o volná místa v podnicích ale nouze není. Ta by se zřejmě zaplnila v případě úspěchu slovenského týmu, jemuž však po dosavadních nepřesvědčivých výkonech hrozí, že si o medaile znovu nezahraje.   Ze zahraničí navíc nelze očekávat davy fanoušků, protože haly v Bratislavě i Košicích s kapacitou nižší než 10.000 lidí jsou ve srovnání s podobnými arénami v zahraničí menší. Šampionát na Slovensku se proto mezi nejsledovanější turnaje nezařadí. Základní část šampionátu vidělo 165.000 diváků. Ve slovenské metropoli bylo vyprodáno 11 z 12 utkání, v Košicích příznivci hokeje zcela zaplnili arénu pouze při jednom zápasu.   Fanoušky podle zjištění slovenských médií zajímá hlavně hokej, o doprovodný kulturní program příliš nejeví zájem. "Nejvíce zájemců o prohlídky města je ze strany Rusů. Ale většina z nich i tak podle našich zjištění tráví čas ve fan zónách a v obchodních centrech - prý kvůli nízkým cenám," uvedla Alexandra Bučová z Bratislavského kulturního střediska. V Košicích mezi nejaktivnější patří návštěvníci ze Švýcarska, kteří se zajímají hlavně o výlet do jedné z vinařských oblastí spojený s ochutnávkami.   Vedle vesměs kladných hodnocení od fanoušků se organizátoři museli zabývat i několika problémy. V košické aréně, kde při zápase na začátku šampionátu vypadlo osvětlení, například řešili také netradiční stížnost francouzské výpravy. Ta upozornila, že brankoviště včetně branek byla vůči standardnímu umístění posunuta o několik centimetrů. Měření jim dala za pravdu, za pochybení podle pořadatelů mohla dodavatelská firma.   Mnoho incidentů v souvislosti se šampionátem zatím neřešila ani policie. Patrně nejvážnější bylo zranění mladého Slováka, kterého podle policie v jedné ze zón pro fanoušky po hádce bodl osmnáctiletý Bratislavan.   Na koupi lístků od překupníků zase doplatil Rakušan, který za deset vstupenek zaplatil 1500 eur, zhruba trojnásobek oficiální ceny. Následně se navíc ukázalo, že lístky jsou falešné.   "Pokud se návštěvníci šampionátu rozhodnou koupit vstupenky od pouličních prodejců, vystavují se riziku, že jim bude způsobena finanční škoda, která může přesáhnout až několika stovek eur. Samozřejmostí je i to, že s falešnou vstupenkou se na hokejový zápas nedostanou," uvedla policie. Černý trh s lístky patrně ještě zesílí s blížícími se zápasy o medaile, které jsou oficiálně vyprodány.   boa gi kš  