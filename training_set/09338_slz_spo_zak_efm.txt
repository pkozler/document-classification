 Bestsport požádal soud o dřívější termín schůze věřitelů  Praha 10. května (ČTK) - Společnost Bestsport, která je provozovatelem multifunkční haly O2 areny, požádala soud o stanovení dřívějšího termínu pro přezkumné jednání a schůzi věřitelů. Vyplývá to z informací zveřejněných v insolvenčním rejstříku. Pod žádostí je jako předseda představenstva podepsán Jaroslav Pekař a jako místopředseda představenstva Aleš Hušák.   Bestsport je stejně jako loterijní společnost Sazka, kde je Hušák generálním ředitelem a předsedou představenstva, v úpadku. Bestsport je vlastněn Občanským sdružením Zelený ostrov (OSZO), které má stejné majitele jako Sazka, tedy sportovní svazy. Bestsport sám na sebe podal insolvenční návrh 31. března, soud 3. května zjistil úpadek a přezkumné jednání k přihlášeným pohledávkám stanovil na 20. července. Na stejné datum svolal i schůzi věřitelů.   Bestsport je podle dnešní žádosti k Městskému soudu v Praze přesvědčen, že je v rámci hospodárnosti, rychlosti a efektivity, aby se toto jednání i schůze uskutečnily v dřívějším termínu než je 20. červenec. Bestsport upozornil, že jeho úpadek je zapříčiněn několika dlouhodobými závazky souvisejícími s financováním výstavby O2 areny a neplynou přímo ze samotné provozní činnosti, kde jsou jeho závazky v rámci obvyklého hospodaření průběžně plněny.   Bestsport dále uvedl, že neočekává, že do řízení bude přihlašováno velké množství pohledávek. Chce navrhnout úpadek formou reorganizace a proto je podle něj i v zájmu věřitelů, aby přezkumné jednání bylo nařízeno na co nejbližší termín.     Minulý týden podle některých zdrojů však valná hromada Betsportu odvolala celé představenstvo včetně Hušáka Podle serveru Aktuálně.cz měl Hušáka ve funkci nahradit Petr Bernátek. Mluvčí Bestsportu Jan Tuna to ale popřel a ČTK řekl, že v představenstvu společnosti nedošlo k žádným změnám, valná hromada se neuskutečnila a údajné nové představenstvo nemá žádné oprávnění za Bestsport jednat.   kri jw  