 Ministr Dobeš podpořil snahu kraje snížit počet středních škol  Krupka (Teplicko) 13. ledna (ČTK) - Ministr školství Josef Dobeš podpořil snahu Ústeckého kraje o snížení počtu středních škol. Vysokou školou ekonomickou (VŠE) nechal vypracovat model ideální sítě středních škol v krajích. Hejtmani by měli o zachovaní jednotlivých škol rozhodnout do 1. února, hlasovat by se o jejich osudu mělo podle ministra na březnových krajských zastupitelstvech. ČTK to dnes řekl na návštěvě církevního gymnázia v Krupce u Teplic.   Středních škol je podle Dobeše velký nadbytek, proto se také snížila jejich úroveň i společenská hodnota maturitní zkoušky. Je proto třeba nastavit minimální standard, kterým měla být základní verze státní maturity. "Každý žák deváté třídy se nemusí dostat na střední školu. Musí opět začít fungovat konkurence," řekl dnes ministr na besedě se studenty.   Snížení počtu středních škol je podle ministra nutné k zaručení jejich kvality. "Hledám míru, jak moc do toho budu hejtmanům mluvit," dodal Dobeš. Hejtmani mají podle ministra čas do 1. února, aby ke studii od VŠE dodali praktický, kvalitativní prvek a obhájili existenci některých škol.   Podle prosincových údajů České televize se má rušit 260 škol, tedy zhruba 20 procent současného stavu. Stát tím ušetří asi čtyři miliardy korun, uvedla televize.   Model sítě středních škol bere v potaz demografické údaje daného regionu i jejich očekávaný vývoj, dále počet škol, jejich naplněnost a naplněnost jednotlivých tříd. Vychází také z rozdělení jednotlivých oborů v kraji i objemu peněz, které škola dostává na jednoho žáka. "Je potřeba, aby školy odpovídaly demografii. Měly by být naplněné asi z 90 procent, musíme si nechat místo na poslední vlnu, která je teď na začátku prvního stupně," řekl Dobeš. Podle něj není dobře, když škola může vzít všechny děti, které se na ni rozhodnou přihlásit.   Počet žáků na škole je jedním, ale podle ministra nikoliv nejdůležitějším kritériem k jejímu zachování. "Nemám nastavené, že musí být ohromné školy, naopak vláda má v programovém prohlášení ochranu malotřídek," dodal. Určitou možností pro zachování malých škol jsou takzvané "školy rodinného stříbra", které by provozovalo přímo ministerstvo. Již dříve uvedl, že by mohlo jít například o sklářskou školu v Kamenickém Šenově.   "Jsou tradiční školy, které jsou z tohoto pohledu neefektivní, ale jsou tak výjimečné, že je třeba se o ně postarat. Ale nebude jich víc než pět," řekl ministr. Hejtmani mají za úkol se podívat o svém regionu, jestli tam není nějaká taková škola, kterou by oni nedokázali spravovat.   Při návštěvě církevního gymnázia v Krupce si Dobeš udělil za první půlrok svého působení ve funkci známku dvě minus. Debatující studenty nejvíc zajímalo téma státní maturity. "Ten koncept v současné podobě není dobrý, rozhodně není dobrý jeho časový harmonogram. Ale kdybychom se státními maturitami nezačali teď, tak už bychom se k nim nedopracovali nikdy," uzavřel ministr.   Vanda Králová mol  