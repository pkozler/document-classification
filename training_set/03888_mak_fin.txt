 Fed bude pokračovat v programu nákupu dluhopisů  Washington 26. ledna (ČTK) - Centrální banka USA (Fed) bude nadále pokračovat ve svém programu nákupu dluhopisů v hodnotě 600 miliard dolarů (10,6 bilionů Kč), kterým se snaží podpořit domácí ekonomiku. Americká ekonomika sice pokračuje v oživování, avšak ekonomický růst není natolik silný, aby snížil vysokou nezaměstnanost, uvedla banka v dnešním prohlášení.   Měnový výbor na závěr svého prvního zasedání v novém roce uvedl, že neplánuje žádné změny v programu a jeho rozhodnutí bylo jednomyslné. Výbor má nové členy, mezi nimiž jsou i dva úřednici, kteří dříve nákup obligací kritizovali, protože by podle nich nákupy mohly nakonec zvýšit inflaci nebo podnítit spekulativní nákupy aktiv, jako akcií.   Nákup obligací má snížit úroky z úvěrů a zvýšit ceny akcií, což má nakonec vést ke zvýšení výdajů a podpoře ekonomiky. Balíček daňových úlev, který vstoupil v platnost tento měsíc, zmírnil tlak na Fed, a ten tak nemusí tolik stimulovat ekonomický růst prostřednictvím nákupu obligací. Spotřebitelům díky novým opatřením zůstane více peněz na utrácení.   Hodnocení ekonomiky Fedem je téměř stejné jako na posledním zasedání v prosinci. Banka spíše bagatelizuje poslední zlepšení ekonomiky, včetně růstu výdajů spotřebitelů a vyšší výroby v továrnách. Fed poznamenal, že ekonomické oživení pokračuje, ale tempo růstu není dostatečná na to, aby výrazně zlepšilo podmínky na trhu práce.   Pokud se týká inflace, centrální banka uvedla, že ukazatele očištěné inflace jsou o něco nižší. Upozornila ale současně, že růst cen komodit posiluje celosvětově obavy z inflace.   Fed v prosinci 2008 snížil úrokové sazby téměř na nulu a od té doby je drží beze změny. Banka rovněž nakoupila vládní a hypoteční dluhopisy za 1,7 bilionu USD s cílem poskytnout ekonomice dodatečnou podporu a zmírnit rizika poklesu cen. Poté, co se v polovině roku 2010 ukázalo, že oživení zřejmě ochabuje, centrální banka spustila nový program nákupu vládního dluhu za 600 miliard USD, aby snížila úvěrové náklady a nezaměstnanost, která stoupla na téměř deset procent, napsaly agentury AP a Reuters.   irl jw  