 Jičín se ptá lidí, zda by si chtěli postavit domy v kasárnách  Jičín 6. ledna (ČTK) - Radnice v Jičíně dnes zahájila průzkum, zda by lidé měli zájem o stavbu rodinných domů v areálu bývalých kasáren. Výsledky průzkumu chce vedení města použít při rozhodování o tom, jak naloží s pětihektarovým areálem kasáren nedaleko centra města. ČTK to řekla mluvčí radnice Adéla Rulfová. Radnice o způsobu využití kasáren jedná již několik let.   Odpovědi do ankety mají lidé radnici zaslat nejlépe do 17. ledna. Radnice uvedla, že zasíťované stavební parcely pro rodinné domy by se prodávaly za cenu v místě a čase obvyklou, případně tržní.   Již předloni radnice na pronájem a prodej kasáren vypsala výběrové řízení, které vyhrála písecká firma Czech development. Zastupitelstvo ale těsně před loňskými říjnovými volbami smlouvy s firmou neschválilo. Rozhodnutí zatím neučinilo ani nové zastupitelstvo. O osudu kasáren by zastupitelé chtěli rozhodnout do konce ledna, uvedla Rulfová.   Podle dřívějšího vyjádření starosty Martina Puše (ODS) v úvahu přicházejí tři způsoby využití kasáren. První variantou je potvrzení firmy Czech development a schválení už připravených smluv. Firma plánovala v kasárnách postavení asi 300 bytů. Druhou variantou je to, že město se do výstavby infrastruktury a následného prodeje parcel a nemovitostí v areálu pustí samo. Třetí možností je vypsání nového výběrového řízení na investora.   Po volbách do projektu využití kasáren jako člen radniční koalice výrazně promluvila strana TOP 09. Podle TOP 09 by se tendr měl zrušit a město se mělo do revitalizace kasáren pustit samo. Místostarosta Tomáš Frýba (TOP 09) odhadl, že při prodeji areálu pro výstavbu rodinných domků by město mohlo postupně vydělat několik desítek milionů korun. Při prodeji firmě Czech development by získalo asi sedm milionů korun.   Původně měla kasárna přestavět americká společnost Global Resources. Podle dohody z října 2006 je měla nákladem více než dvou miliard korun přeměnit na komplex s byty, hotely, obchody, konferenčním centrem, hokejovou halou a sanatoriem. Firma však termíny a závazky smlouvy neplnila a radnice s ní v roce 2008 ukončila spolupráci.   Zdeněk Rychtera sap  