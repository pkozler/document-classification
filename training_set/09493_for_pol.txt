 V kyrgyzských horách bude Štít Vladimira Putina  Biškek/Moskva 4. ledna (ČTK) - Ruský premiér Vladimir Putin bude mít v Kyrgyzstánu svou horu. Zatím bezejmenný vrchol horského masivu Ťan Šan vysoký 4446 metrů ponese jméno Štít Vladimira Putina. Výnos o pojmenování hory podepsal kyrgyzský premiér Almazbek Atambajev. Nutné potvrzení prezidentského dekretu v parlamentu považují kyrgyzská média za formalitu.   Putinova hora se nachází nad údolím řeky Ak-Suu v Čujském okresu na severu Kyrgyzstánu, necelých sto kilometrů jižně od hlavního města Biškeku. Svůj vrchol má v Kyrgyzstánu od roku 2002 i bývalý ruský prezident Boris Jelcin, jehož  štít  vysoký 5168 metrů leží v horském hřebeni Těrskej Ala-too na východě země.   Pojmenovávat vrcholky velehor jmény politiků bylo kultovním zvykem sovětské éry. Na hranici Tádžikistánu s Kyrgyzstánem leží hora vysoká 7134 metrů, která od roku 1928 až donedávna nesla jméno bolševického revolucionáře Vladimíra Iljiče Lenina. V roce 2006 tádžické úřady vrcholek přejmenovaly na Avicennův štít na počest významného středověkého filozofa a lékaře.   Nejvyšší hora Tádžikistánu i celého bývalého SSSR vysoká 7495 nesla do roku 1962 jméno  Stalinův štít  a do roku 1998 jméno Štít komunismu. Nyní se jmenuje Štít Ismáíla Samáního na počest zakladatele mocného středoasijského státu z 10. století.   jas mik  