 Podle šéfa asijského fotbalu se MS 2022 na zimní termín nepřesune  Londýn 14. ledna (ČTK) - Prezident Asijské fotbalové konfederace Mohamed bin Hammám vyloučil možnost hrát mistrovství světa v roce 2022 v Kataru v zimě. Funkcionář je také proti přesunutí části šampionátu do dalších zemí Arabského poloostrova.   Změnu termínu turnaje na zimu navrhl prezident FIFA Sepp Blatter, protože v Kataru v létě panuje úmorné horko. Šéf UEFA Michel Platini zase po volbě přišel s nápadem, že o pořádání šampionátu by se mohl Katar rozdělit s okolními státy.   "Myslím, že Katar zvládne mistrovství uspořádat zcela sám," řekl Bin Hammám v rozhovoru pro televizní stanici Sky Sports. "Nápad rozdělit se o turnaj s dalšími státy v Arábii se mi vůbec nelíbí. Stejně jako přesunutí mistrovství na zimu. Všechno je to předčasné, ti lidé o tom mluví, aniž by k tomu měli nějaký důvod," dodal rodák z Kataru.   Bin Hammám si je také vědom, že přesunutí šampionátu by se nemuselo líbit evropským soutěžím, protože by na dva měsíce narušilo jejich průběh. "Fotbal v Evropě je velký obchod, je v něm hodně peněz a média ho hodně sledují. Pár lidí z FIFA nemůže jen tak začít mluvit o přesouvání turnaje, aniž by to probrali s těmi, kterých se to týká. Tohle se mi vůbec nelíbí," prohlásil.   K přesunutí mistrovství by FIFA navíc potřebovala oficiální žádost od katarského svazu a Bin Hammám zdůraznil, že ten se ji rozhodně podat nechystá. "Nemáme zájem. Jsme šťastní a slibujeme světu, že v červnu a červenci připravíme skvělý šampionát," řekl.   Bin Hammám také zkritizoval současné vedení FIFA. To by prý potřebovalo zprůhlednit, aby se v budoucnu vyhnulo obvinění z korupce, jemuž čelilo během nedávné volby pořadatelů světových šampionátů v letech 2018 a 2022.   "FIFA je 104 let stará organizace. Je na čase, aby se trochu zmodernizovala, aby hlavní slovo měly její důležité části: národní svazy, ligy, kluby, hráči a trenéři," řekl. "Hodně věcí jde změnit. Možná by to zvládlo i současné vedení, ale musí chtít. Současná struktura FIFA ničemu nepomáhá a v současném světě je nepoužitelná," poznamenal.   Bin Hammám kritikou FIFA přiživil spekulace, že v červnových volbách vyzve Blattera k boji o místo v čele světové fotbalové federace.   pam nkr  