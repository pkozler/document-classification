 BP: Růst poptávky po energii se bude soustředit v zemích BRIC  Londýn 19. ledna (ČTK) - Světová poptávka po primárních zdrojích energie se během příštích 20 let zvýší o téměř 40 procent a růst se bude soustředit ve volném seskupení mladých tržních ekonomik BRIC, tedy v Brazílii, Rusku, Indii a Číně. Uvedl to dnes britský ropný koncern BP ve svém prvním dlouhodobém výhledu energetiky do roku 2030, který nahrazuje dosavadní roční zprávy společnosti.    Mimo vyspělé země Organizace pro hospodářskou spolupráci a rozvoj (OECD) se v příštích dvaceti letech odehraje 93 procent růstu spotřeby energie. Asie mimo členy OECD se na světovém růstu bude podílet více než třemi čtvrtinami, uvedl ve zprávě hlavní ekonom BP Christof Rühl.   Poptávka po ropě v zemích OECD vystoupila na své maximum v roce 2005 a během 20 let by se zde měla díky novým technologiím a zvyšování efektivnosti vrátit na úroveň roku 1990, předpovídá BP. Spotřeba v Číně naopak vzroste na téměř dvojnásobek - o osm milionů barelů denně na 17,5 milionu barelů.   V energetickém mixu se bude zvyšovat podíl obnovitelných zdrojů, na růstu se však stále budou převažující většinou podílet fosilní paliva. Jejich podíl na růstu spotřeby energie do roku 2030 klesne na 64 procent z průměru 83 procent minulých 20 let, zatímco podíl obnovitelných zdrojů na růstu dosáhne podle BP 18 procent.   Znamená to, že celosvětové emise oxidu uhličitého budou v příštích desetiletích dál výrazně růst a do roku 2020 budou bez ohledu na závazky a dohody vlád o klimatu 20 procent nad úrovní roku 2005. Jejich růstové tempo se však za 20 let do roku 2030 zpomalí na 1,2 procenta ročně z tempa 1,9 procenta v předešlých 20 letech, předpovídá BP. Emise v západních zemích sice už budou klesat, to ale ani zdaleka nebude stačit na smazání silného růstu ve zbytku světa.   Zpomalovat bude růst spotřeby ropy, která se má podle BP zvyšovat jen o 0,6 procenta ročně, zhruba třetinovým tempem proti průměru minulých desetiletí. Pozornost se z fosilních paliv zaměří hlavně na zemní plyn, jehož spotřeba se má zvyšovat o 2,1 procenta ročně. Ropu zastáví i uhlí, jehož spotřeba má růst o 1,2 procenta za rok a do roku 2030 bude jeho podíl na globální spotřebě energie už zřejmě stejný jako podíl ropy.   Význam ropného kartelu OPEC bude v příštích desetiletích znovu narůstat, protože jeho podíl na globální těžbě ropy dosáhne za 20 let 46 procent, nejvyšší úrovně od roku 1977. BP například předpokládá, že těžba v Iráku vzroste o nejméně tři miliony barelů na 5,5 milionu barelů denně a produkce v Saúdské Arábii se zvýší rovněž o zhruba tři miliony denních barelů.   hp mha  