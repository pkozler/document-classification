 Čínský neviditelný letoun je zřejmě kopií zřícené F-117 v Srbsku  --------------------    Ke zpravodajství: FOTO/aktuality   --------------------    Bělehrad 23. ledna (ČTK) - Čínský neviditelný stíhací letoun, který byl tento měsíc s velkou pompou představen veřejnosti, je patrně alespoň částečnou kopií amerického stroje F-117, zříceného v Srbsku za války o Kosovo v roce 1999. Podle agentury AP o tom hovoří balkánští vojenští odborníci a připouštějí to i další experti.   Během náletů NATO na Srbsko, které nechtělo vojensky vyklidit bouřící se Kosovo, se srbské protiletadlové obraně podařilo 27. března 1999 sestřelit americkou stíhačku F-117 Nighthawk. Šlo přitom o vůbec první stroj na světě, který fakticky unikal radarovým vlnám, protože disponoval zvláštní povrchovou úpravou, minimální odrazovou plochou a speciálními materiály působícími jinak než běžné kovy.   Jestliže pilota, který se včas katapultoval, se podařilo spojeneckým speciálním jednotkám dopravit do bezpečí, trosky letounu zůstaly na pospas osudu. Část stroje, mimo jiné levé křídlo s americkým výsostným znakem, střecha kokpitu, pilotova helma a komunikační přístroj, které Srbové nechali pro propagandistické účely fotograficky zdokumentovat, skončily v bělehradském vojenském muzeu. Mnoho součástek rozesetých na velké ploše si ale také rozebrali místní obyvatelé.   Podle chorvatského admirála Davora Domazeta-Losy, který byl tou dobou náčelníkem generálního štábu chorvatské armády, hlásily tajné služby, že v oblasti operují čínští agenti. I podle nejmenovaného srbského zdroje mohly u nich či v rukách "nejrůznějších vojenských přidělenců" tyto součástky skončit.   Podle Zorana Kusovače, vojenského konzultanta sídlího v Římě, se navíc tehdejší srbský režim Slobodana Miloševiče běžně dělil o poznatky o západních vojenských technologiích s ruskými a čínskými spojenci. A o sestřelený stroj měly obě velmoci eminentní zájem.   Koneckonců i tvůrci "neviditelného" ruského stroje Suchoj T-50, který měl svůj první zkušební let již loni a který by měl být v provozu za čtyři roky, mohli těžit z americké F-117. Čínský letoun označovaný jako J-20 byl ve vzduchu testován teprve před několika dny.   Oba modely by mohly být nebezpečnou odpovědí na nový americký neviditelný stíhací letoun F-22A Raptor, který Lockheed Martin a Boeing vyvinuly pro americkou armádu. Spojené státy jsou v současnosti stále zatím jedinou zemí, která má neviditelné letouny v ostrém provozu, připomíná AP.   rv  