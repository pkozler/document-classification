 Masarykova univerzita zřídí špičkové počítačové centrum  Brno 6. května (ČTK) - Brněnská Masarykova univerzita zřídí špičkové počítačové centrum pro zpracovávání vědeckých dat. Na vybavení centra výkonnou technikou získala dotaci 130 milionů korun z operačního programu Výzkum a vývoj pro inovace. Výhoda nového centra bude podle jeho tvůrců hlavně v pružnosti. Bude moci přerušit dlouhodobé výpočty a věnovat se aktuálním úkolům, s nimiž vědci přijdou, zveřejnila dnes škola v tiskové zprávě.   Centrum bude sloužit nejen škole a jejím vědcům, ale i mimouniverzitním výzkumným týmům. "Budeme schopni pružně reagovat i na aktuální potřebu vědeckých výpočtů," řekl ředitel centra Luděk Matyska. Za peníze se budou nakupovat počítače včetně další techniky, datová úložiště i software. Právě jejich kombinace prý umožní pružnost. Nová datová úložiště mají sloužit nejen pro ukládání, sdílení, distribuci a zpracování vědeckých dat, ale i pro jejich dlouhodobou archivaci.   Nové centrum nazvala škola CERIT Scientific Cloud (CERIT-SC) a vytvořila ho ze staršího Superpočítačového centra Brno při Ústavu výpočetní techniky. Centrum v Botanické ulici už dnes disponuje servery a propojenými počítači s 550 procesory a 150 terabajty (150.000 gigabajtů) úložného prostoru. "Od druhé poloviny roku 2013 bude centrum CERIT-SC disponovat více než třemi petabajty (tři miliony gigabajtů) úložné kapacity a výpočetními servery s 3000 procesory," uvedla mluvčí školy Tereza Fojtová.   S nákupem techniky pro superpočítačové centrum souvisejí i další projekty, o jejich uskutečnění škola usiluje. Plánuje za peníze z Evropské unie dostavět fakultu informatiky i zřídit inkubátor informačních technologií. Oba záměry na potvrzení dotace čekají.   lce snm  