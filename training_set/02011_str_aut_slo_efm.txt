 Škoda Auto začne s výrobou nového malého vozu letos v říjnu  Mladá Boleslav 7. ledna (ČTK) - Malé auto pod označením NSF - New small family, které bude menší než Fabia, začne největší česká automobilka Škoda Auto vyrábět v závodě v Bratislavě už letos v říjnu. Výroba nejmenších aut naběhne dva měsíce poté, co téměř stejné auto začne vyrábět Volkswagen. Ročně by jich měla Škoda Auto prodat až sto tisíc kusů. Informuje o tom dnešní Mladá fronta dnes. Škoda Auto informaci nepotvrdila.   Nejmenší škodovka, malý rodinný vůz, se bude kompletně vyrábět v Bratislavě. Podle dřívějších neoficiálních informací ČTK se auto bude vyrábět pod značkami Škoda, Volkswagen i Seat. Vůz se bude lišit jen v detailech a každá továrna koncernu Volkswagenu ho i jinak pojmenuje. Sériová výroba začne podle MfD v říjnu letošního roku. "Předskokanem" pro nové miniškodovky budou nejmenší volkswageny, jejichž montáž začne už v srpnu. V říjnu začnou v Bratislavě kompletovat i malé seaty.   Koncernu dosud společné malé auto chybělo, ale jeho finální podobu ještě automobilky neukázaly. Informace ze zdrojů z automobilky a od dodavatelů poprvé částečně oficiálně potvrdil i Volkswagen. "VW Slovakia začne s produkcí vozů New Small Family v druhé polovině roku 2011," řekla MfD mluvčí VW Slovakia Daniela Rütsch. Škoda Auto termíny zahájení výroby oficiálně nekomentuje. Šéf automobilky Winfried Vahland loni na podzim uvedl, že letos představí auto, které bude menší než Fabia.   Škoda vstupuje s minivozem do úplně nového segmentu aut. Půjde nejspíše o hlavní novinku pro letošní sezonu, i když vzhledem ke startu výroby a postupnému plnění dealerské sítě hlavní prodej začne až na začátku příštího roku. V Česku prodeje nejmenších aut klesají, za loňský rok o více než sedm tisíc. Pokles zájmu o malé vozy pocítil i kolínský závod TPCA, jemuž loni klesla výroba o více než desetinu.   Koncern chce ročně vyrobit 250 až 300 tisíc malých vozů, miniškodovek chce automobilka prodat 100 tisíc kusů za rok. MfD zjistila, že kromě tří různých značek se budou vyrábět ve dvou odlišných provedeních, levnější Basic s nižší výbavou a dražší, komfortnější High. Prodejci očekávají, že by měla jít pod dvě stě tisíc korun, za které se dá pořídit nová Fabia. Mluví se až o ceně 180 tisíc korun.   Další zásadní novinku chystá Škoda Auto až na příští rok. Druhý nový chystaný vůz připravuje Škodovka sama a velikostně se pohybuje mezi modelovou řadou Fabia a Octavia. Jeho vývoj je u konce, hotový je už prototyp, dodavatelé součástek už připravují nástroje pro sériovou výrobu. S jejím začátkem se počítá na začátek příštího roku. Šéf Škody Auto Winfried Vahland už dříve uvedl, že si dokáže představit ještě další rozšíření modelových řad. Má jít třeba o velkoprostorový rodinný vůz.   Škoda, která ve čtvrtek ohlásila nový prodejní rekord 762.000 aut, navíc letos výrazně posílí výrobu vozů Yeti a Superb Combi, na které kvůli velké úspěšnosti čekají zákazníci i přes tři měsíce. Podle některých dodavatelů má počet vozů Yeti ročně ze současných zhruba padesáti tisíc stoupnout až na dvojnásobek.   zik jpt  