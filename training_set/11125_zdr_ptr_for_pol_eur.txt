 E.coli usmrtila ženu ve Švédsku, první podezření v ČR a Španělsku  --------------------    Ke zpravodajství: FOTO/aktuality; AUDIO   Doplnili jsme informace o prvním úmrtí ve Švédsku (odstavce 1 a 2), první podezření na nákazu v ČR (odstavce 1 a 3) a další úmrtí v Německu (odstavce 1 a 8). Doplnili jsme výskyt v dalších zemích v 6. odstavci.   --------------------    Stockholm/Berlín/Madrid 31. května (zpravodaj ČTK) - První úmrtí mimo Německo si dnes ve Švédsku vyžádala epidemie nebezpečné varianty bakterie E.coli (EHEC), která způsobuje krvácivý průjem. V Německu střevní nákaze podlehlo dosud 15 lidí a dalších více než 1400 osob je s infikací nebo podezřením na ni hospitalizováno. První zatím nepotvrzené případy nákazy hlásí také Česká republika a Španělsko. Ve všech případech jde o osoby, které se nedávno vrátily z Německa, hospitalizovaný Španěl přitom pobýval i v Česku.   V nemocnici ve městě Boras na jihozápadě Švédska dnes nákaze podlehla zhruba padesátiletá žena po pobytu v Německu. Hospitalizována byla v neděli.   V České republice se podle serveru iHNed.cz nebezpečnou infekcí zřejmě nakazil první Čech. Podle serveru případ vyšetřuje Národní referenční laboratoř. Muž si nákazu podle webu přivezl ze služební cesty v Německu a nyní je v nemocnici.   Ve Španělsku je ve vážném stavu muž, jenž podle tamních médií nedávno pobýval v Německu a České republice. Muž byl 20. května hospitalizován v San Sebastiánu v severním Španělsku a vzhledem ke zhoršení jeho zdravotního stavu se nyní nachází na jednotce intenzivní péče.   Pokud výsledky analýz bakterii potvrdí, půjde o první případ ve Španělsku od doby, kdy se nákaza zhruba v polovině května rozšířila v severním Německu. Za možný zdroj nákazy krvácivým průjmem jsou považovány salátové okurky právě ze Španělska.   V předchozích dnech byla nákaza zjištěna také u několika pacientů v Británii, Dánsku, Rakousku, Nizozemsku, Švýcarsku a Francii.   Za zdroj nákazy krvácivým průjmem označily hamburští zdravotníci salátové okurky ze Španělska. Madrid to ale odmítá a na dnešním jednání ministrů zemědělství EU v maďarském Debrecínu požadoval podle agentury DPA odškodnění pro všechny zemědělce, kterým toto podezření přineslo ztráty. Mnoho evropských zemí totiž přestalo zeleninu ze Španělska odebírat. Její export je přitom důležitým zdrojem příjmů tamní ekonomiky.   V Německu bylo v pondělí večer bylo evidováno přes 1400 podezření na střevní nákazu, z nich 353 s takzvaným hemolyticko-uremickým syndromem, při němž postiženým selhávají ledviny. Úřady počítají s dalším nárůstem případů. Na seznam obětí dnes přibyla 87letá žena hospitalizovaná v Paderbornu na západě země.   Španělská ministryně zemědělství Rosa Aguilarová dnes znovu ujišťovala, že španělská zelenina je bezpečná a zdroj infekce by se měl hledat v Německu, ne v její vlasti. Tamní producenti zeleniny kvůli nynější epidemii podle ní přicházejí týdně o 200 milionů eur (4,9 miliardy Kč).   Potenciálně rizikové okurky ze Španělska se objevily také v ČR. Čeští inspektoři proto zahájili kontroly tohoto i dalších druhů zeleniny. Žádnou závadnou ale zatím neoznámili.   Specialisté na univerzitní klinice v Münsteru vyvinuli rychlý test, pomocí něhož lze výskyt smrtící bakterie u člověka prokázat během několika hodin. Německý test je prvním větším úspěchem v tažení proti nebezpečné střevní nákaze. Lékaři už totiž nebudou muset čekat dny, než se zhoubná nemoc u napadeného projeví.   Podle münsterské kliniky je možné ho provádět v každé laboratoři zařízené na molekulární biologické rozbory a stačí k němu malé množství bakterií EHEC. Při zkoušce se namnoží a zjistí se, zda se jedná o nebezpečný typ HUSEC 041. Ten totiž podle zjištění vědců obsahuje čtyři geny, které jsou vlastní pouze jemu.   zdp fln hej  