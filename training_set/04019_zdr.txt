 Počet chřipek na Vysočině se zvýšil o více než pětinu  Jihlava 21. ledna (ČTK) - Počet chřipkových onemocnění na Vysočině se v tomto týdnu zvýšil o více než pětinu. Hygienici v kraji evidují 1360 akutních respiračních onemocnění v přepočtu na 100.000 obyvatel, což proti minulému týdnu znamená nárůst o 22 procent. Nejvýrazněji se počet chřipek zvýšil na Havlíčkobrodsku. ČTK to dnes řekla krajská epidemioložka Alena Dvořáková.   Nárůst onemocnění bude podle ní pokračovat i v dalších týdnech. "Je to důsledek šíření virů ze západní Evropy, kde se už objevují plošné epidemie. Převládá pandemický virus, který byl tento týden zachycen laboratorně u pětadvacetileté ženy v Jihlavě," řekla Dvořáková.   Nejvíc jsou chřipkovými onemocněními zasaženy děti do pěti let, kterých ulehlo v přepočtu na 100.000 obyvatel téměř 4300. Podle hygieniků však zatím není nutné vyhlašovat omezení provozu škol ani přijímat další opatření.     Počet chřipkových onemocnění v přepočtu na 100.000 obyvatel     okres  počet onemocnění  porovnání s minulým týdnem v procentech     Jihlava  1262  + 24     Havlíčkův Brod  1782  + 47     Pelhřimov  1002  -     Třebíč  1462  + 26     Žďár nad Sázavou  1224  + 9     kraj Vysočina  1360  + 22     zdroj: Krajská hygienická stanice v Jihlavě   bjr snm  