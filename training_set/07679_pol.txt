 Irácký duchovní Sadr je stále proti přítomnosti amerických vojáků  --------------------    Ke zpravodajství: FOTO/aktuality   Doplnili jsme další Sadrovy výroky.   --------------------    Nadžaf (Irák) 8. ledna (ČTK) - Šíitský radikální duchovní Muktada Sadr dnes vyzval své stoupence, aby se nesmířili s přítomností okupačních sil v Iráku. Sadr se tento týden vrátil po čtyřletém pobytu za hranicemi do Iráku. Je symbolem odporu proti amerických vojskům v zemi. V minulosti proti Američanům bojovaly Sadrovy milice.   V Nadžafu dnes duchovní hovořil k několika tisícům lidí. "Zůstali jsme bojovníky," řekl a vyzval přítomné, aby bojovali proti nepřátelům všemi dostupnými prostředky. Za nepřátele Iráku označil USA, Izrael a Velkou Británii.   "Proti okupantovi budeme bojovat vojensky a všemi ostatními prostředky. Naše ruka se ale nedotkne žádného Iráčana. Zaměříme se výhradně na okupanty. Jsme jeden národ a nesouhlasíme se skupinami, které vraždí," řekl Sadr.   Ačkoli vyzýval přítomné, aby provolávali protiamerická hesla, nehodlá zřejmě znovu rozpoutat ozbrojený boj proti Američanům. Řekl, že "zbraně patří do rukou jenom lidem k tomu určeným". Postavil se tak za armádu a policii a podle agentury Reuters tím naznačil, že nehodlá obnovit své milice.   USA loni ukončily bojové operace v Iráku a ponechaly tam posledních 50.000 vojáků jako podpůrné síly, které se podílejí zejména na výcviku sil domácích. Sadr proti Američanům roku 2003 vytvořil vlastní milice, které měly na 60.000 členů. Boj na jeho příkaz ukončily v roce 2008. Pak se Sadr připojil k politickému procesu a v loňským březnových volbách se dostalo do parlamentu 39 jeho příznivců. Sadr v dlouhých jednáních o budoucí koalici nakonec podpořil minulého i současného premiéra Núrího Málikího.   V Nadžafu dnes Sadr řekl, že nebude-li irácká vláda pracovat pro irácký národ, jsou prostředky, jak to napravit, avšak musí být výhradně politické. "Jestliže vláda zajistí lidem bezpečnost a bude-li je chránit, pak s ní budeme spolupracovat," prohlásil.   sva ank  