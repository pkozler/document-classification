 Litoměřická policie více než 40 dní hledá ženu z léčebny  --------------------    Ke zpravodajství: FOTO/aktuality   --------------------    Horní Běřkovice (Litoměřicko) 19. ledna (ČTK) - Policisté už více než 40 dní pátrají po ženě, která zmizela z psychiatrické léčebny v Horních Beřkovicích na Litoměřicku. Trpí depresemi, může chtít spáchat sebevraždu, informovala dnes ČTK mluvčí litoměřické policie Alena Romová.   Sedmačtyřicetiletá Helena Šafářová je pohřešována od pondělí 6. prosince od 13:30, kdy se nevrátila z vycházky mimo areál léčebny. V prosinci policii kontaktoval člověk, který ji ještě týž den poznal v Lužci nad Vltavou na Mělnicku. Do pátrání byl zapojen i policejní vrtulník, který prohledával místa možného výskytu pohřešované ženy.   Žena měří 163 centimetrů, je hubená. Má hnědé dlouhé vlasy na ramena, hnědé oči a dioptrické brýle. V den odchodu měla na sobě černou kožíškovou bundu a modré rifle, uvedla Romová.   Žena se podle policistů může pokusit stopovat nebo nastoupit do vlaku či autobusu. Možná také zamíří do svého bydliště, Unhoště na Kladensku. Policisté prosí všechny, kdo by o pohřešované ženě měli nějaké informace, aby volali linku 158.   van snm  