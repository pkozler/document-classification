 Nové případy pedofilie v rámci belgické církve  Brusel 11. ledna (ČTK) - Belgická justice dnes oznámila, že začala vyšetřovat podezření ze sexuálního zneužívání chlapců v 50. letech řádovými sestrami ve východní Belgii. Minulý týden byly obviněny z pedofilie jeptišky na druhém konci země. Do podobného podezření se dnes podle agentury AFP dostal i jeden kněz.   "Spal jsem v pokoji se čtyřicítkou dalších chlapců. Byly tam dva pokojíky, kde spaly dvě řádové sestry, které nás zneužívaly," vypověděl nyní třiašedesátiletý muž k údajným praktikám v sirotčinci Sint-Vincentius de Halen. Údajná oběť zde pobývala od pěti do 12 let a zneužívána prý byla od svých 10 let.   Belgická prokuratura oznámila 3. ledna, že začalo vyšetřování ohledně podobného zneužívání dětí ze strany jeptišek v církevním školním zařízení Stella Maris ve vlámském městě Courtrai na severozápadě země.   Jistá žena dnes v otevřeném dopise obvinila jistého kněze, že v 90. letech sexuálně zneužíval chlapce, kteří bydleli v jednom církevním ústavu, uvedla agentura AFP bez dalšího upřesnění.   Belgická římskokatolická církev je zmítána pedofilními skandály již více měsíců. Vše začalo loni v dubnu, kdy bruggský biskup Roger Vangheluwe odstoupil, když se přiznal k dlouholetému sexuálnímu zneužití svého synovce. Skandál se rozrostl 10. září zveřejněním zprávy, která ukázala, že katoličtí kněží zneužívali v zemi stovky dětí, především v 50. až 80. letech minulého století.   Série skandálů v Belgii i jinde ve světě otřásly důvěrou belgických křesťanů, z nichž se jich řada dokonce rozhodla zrušit svůj křest a vystoupit z katolické církve. Minulý týden byl v Belgii zveřejněn průzkum, podle kterého důvěřuje katolické církvi již pouhých osm procent obyvatel.   Situace oživila v místní katolické církvi kromě jiného diskusi o celibátu katolických kněží, tedy o principu, na kterém trvá Vatikán, ale který zpochybňuje mnoho věřících. "Myslím, že církev si musí položit otázku, zda je vhodné zachovat povinný charakter celibátu," prohlásil koncem roku nový bruggský biskup Jozef De Kesel. S některými dalšími duchovními se domnívá, že celibát by neměl být podmínkou pro kněžský stav.   pek mik  