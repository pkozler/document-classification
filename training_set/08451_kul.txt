 Rusko se pustilo do reformy cirkusů  Moskva 21. ledna (ČTK) - Rusko se rozhodlo reformovat systém cirkusů. Instituce, která se bez ohledu na společenské poměry v Rusku vždy těšila mimořádné vážnosti, má projít radikální proměnou, jež má pozvednout cirkusové umění na novou úroveň. Základem reformy je zavedení rovnoprávnosti státních a privátních cirkusů a vytvoření "cirkusové burzy".   Cirkusy podle ruských médií patří k těm organizacím, v nichž stále ještě platí staré sovětské pořádky. Odvětví má pevně v rukou všemocná centrální organizace Rosgoscirk, na jejíž vůli závisí prakticky všechno, co se děje pod každým ruským šapitó.   Právě Rosgoscirk se nyní stal iniciátorem změn, které mají cirkusovou scénu změnit. Jeho generální ředitel Alexandr Kalmykov dnes na tiskové konferenci v Moskvě oznámil vytvoření "cirkusové burzy", která má být páteří komerční výměny cirkusových programů a "volné cirkusové soutěže".   Na burze se podle Kalmykova budou jednou ročně dražit cirkusová čísla. Každý ruský cirkus, tedy státní i soukromý, centrální i regionální, bude mít počínaje letošním rokem jako podnikatelský subjekt právo nabídnout na burzu kterékoli z vystoupení svých umělců a kterékoli nabízené číslo také získat. Kalmykov si od burzy slibuje oživení cirkusového trhu a vyrovnání kvality cirkusových vystoupení ve velkých městech a na venkově.   Cirkusy získají i větší finanční soběstačnost, protože povinné odvody do kasy Rosgoscirku se výrazně sníží. Stát přesto cirkusům finančně vypomůže, zejména při opravách stálých "kamenných" cirkusových scén. Do roku 2015 má ministerstvo kultury na tyto účely uvolnit částku 28 miliard rublů (16,7 miliardy korun).   jas hej  