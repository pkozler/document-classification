 Lesy ČR měly loni hrubý zisk 3,07 miliardy Kč,předloni 784 mil.Kč  Hradec Králové/Praha 31. ledna (ČTK) - Státní podnik Lesy České republiky (LČR) měl za loňský rok rekordní zisk před zdaněním, auditem a opravnými položkami 3,07 miliardy korun. Ředitel podniku Svatopluk Sýkora to dnes řekl v Rádiu Česko. Dodal, že v letošním roce podnik očekává zisk minimálně stejný jako loni. Předloni činil hrubý zisk 784 milionů korun.   Sýkora řekl, že loňský zisk byl vytvořen ze 70 procent hlavní činností firmy. "Jednak pro nás pozitivně působily ceny na trhu a dále jsme šetřili, kde se dalo. Využívali jsme systém řízení nákupu a úplně jsme změnili v podstatě filozofii i důsledky řízení podniku," dodal Sýkora.   Výsledek se podle Sýkory dá do budoucna zopakovat. "Jestli se nám podaří uzavřít smlouvy na většině území za ty ceny, které byly nabídnuty, tak jsme přesvědčeni, že ten potenciál zvýšení zisku tady ještě stále je," řekl Sýkora.   Lesy ČR nyní uzavírají s lesnickými firmami smlouvy na práce v lesích pro letošní rok. Podle Sýkory má firma zatím ze 108 takzvaných smluvních územních jednotek (SÚJ) uzavřené smlouvy na 81 jednotkách.   vrk mol  