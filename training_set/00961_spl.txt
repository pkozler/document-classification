 Nový chomutovský stadion nabídl veřejné bruslení uprostřed jara  Chomutov 11. května (ČTK) - Otevření nového zimního stadionu v Chomutově udělalo radost nejen místním prvoligových hokejistům, ale i veřejnosti, která celý týden nezvykle uprostřed jara mohla ledovou plochu využívat k bruslení. Unikátní možnost jich využila téměř tisícovka. V tiskové zprávě o tom informovala mluvčí chomutovského magistrátu Šárka Schönová.   Více než 5000 místních si halu užilo už minulou sobotu při prvním hokejovém zápasu místní staré gardy a veteránů české reprezentace.   Asi 500 Chomutovanů využilo stadion v době veřejného bruslení, led si vyzkoušely také stovky dětí z mateřských škol a gymnázia. Na 18 hodin podle Schönové halu pronajala zájmová sdružení k soukromým hokejovým zápasům.   "Zájem o bruslení na novém stadionu byl tak velký, že poslední pronájem byl dokonce až v pátek o půlnoci. Teď mohou všichni schovat brusle a těšit se na novou sezónu, která začne v polovině prázdnin," upřesnila jednatelka společnosti Kultura a sport Chomutov Věra Flašková.     Zimní stadion vyrostl v areálu bývalých kasáren, postupně v něm vznikne vedle tréninkové haly i kulturně společenské centrum, fotbalový a atletický stadion a relaxačně oddychové centrum. "V roce 2008 se nám podařilo na celý tento projekt získat dotaci ve výši přes jednu miliardu korun z prostředků EU," řekla bývalá primátorka a poslankyně Ivana Řápková.   Kapacita zimního stadionu je 5500 diváků, byl postavený za 643 milionů korun, z čehož 232 milionů činila dotace EU. Tréninková hala stála 162 milionů, z toho dotace zajistila 127 milionů korun.   Ve druhé polovině letošního roku by mělo být otevřeno kulturně společenské centrum s 3D sály, zkušebnami a klubovnami, v roce 2012 pak fotbalový a atletický stadion a jako poslední relaxačně oddychové centrum s bazénem a vodními atrakcemi.   Od příští sezony bude stadion domovem hokejistů ambiciózního chomutovského týmu, který se už několik let snaží postoupit z první ligy do nejvyšší české hokejové soutěže. Letos ho z barážového boje o postup proti nejhoršímu týmu extraligy vyřadili v prvoligovém finále Ústečtí Lvi, kteří nad Chomutovem vyhráli překvapivě snadno 4:0 na zápasy. V baráži ale Ústí poté podlehlo Mladé Boleslavi a do extraligy nepostoupilo.   van hj  