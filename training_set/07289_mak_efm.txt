 Saxo Bank odhaduje letošní růst tuzemské ekonomiky na 1,8 pct.  Praha 13. ledna (ČTK) - Tuzemská ekonomika v letošním roce podle odhadů Saxo Bank zpomalí svůj růst z loňských 2,3 procenta na 1,8 procenta. Důvodem zpomalení bude vývoj v eurozóně a rozpočtové úspory vlády. Banka o tom informovala na dnešní tiskové konferenci. Saxo Bank se přitom v odhadech shoduje i s ostatními analytiky, které ČTK oslovila.   "Rizikovým faktorem pro výhled české ekonomiky, a to jak přímo, tak i ve vztahu k obchodování s Německem, je návrat problémů eurozóny spojených s dluhovou krizí," uvádí analýza banky. Zároveň materiál nepředpokládá, že by se eurozóna měla letos propadnout do recese. Růst zemí platících eurem odhaduje Saxo Bank na 1,4 procenta.   Stav tuzemské ekonomiky se podle Saxo Bank nicméně zlepšuje, což by se mělo odrazit i na trhu práce. "Předpokládáme, že v průběhu roku 2011 bude míra nezaměstnanosti průběžně klesat," uvádí banka. Nezaměstnanost přitom podle údajů Českého statistického úřadu v prosinci stoupla o celý procentní bod na 9,6 procenta.   Problémem by podle Saxo Bank neměla být inflace. "Předpokládáme růst spotřebitelských cen o 2,1 procenta s tím, že míra inflace bude v první polovině roku trochu vyšší," uvedla banka. Růst inflace bude brzdit slabá poptávka způsobená silnou korunou a úspornými opatřeními. "Centrální banka tedy nebude nejspíš muset v průběhu roku 2011 zvyšovat úrokové sazby z aktuálních 0,75 procenta," uvedli analytici banky.   Podle analytiků tuzemská ekonomika letos zpomalí růst z loňských více než dvou procent na zhruba 1,8 procenta. I Česká bankovní asociace (ČBA) očekává v letošním roce růst české ekonomiky o 1,8 procenta a v příštím roce pak růst o tři procenta.   Česká národní banka ve své prognóze odhaduje letošní růst ekonomiky na 1,2 procenta. Ministerstvo financí pak očekává letos růst o dvě procenta. Předloni ekonomika klesla o 4,1 procenta, za loňský rok se očekává růst přes dvě procenta.     Odhady růstu HDP       Instituce  2011  2010     Saxo Bank  + 1,8 %  + 2,3 %     ČSOB  + 1,8 %  + 2,2 %     Patria Finance  + 2 %  + 2,3 %     UniCredit Bank  + 1,8 %  + 2,3 %     Raiffesenbank  + 1,5 %  + 1,7 %     Komerční banka  + 1,7 %  + 2,3 %     Generali PPF Asset Management  + 2 %  + 2,3 %     Next Finance  + 1,3 %  N/A       Zdroj: Finanční instituce   sos vju  