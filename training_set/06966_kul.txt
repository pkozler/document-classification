 Autorka detektivních románů Highsmithová se narodila před 90 lety  --------------------    Ke zpravodajství: FOTO ve Fotobance  ID foto: FO00448147   --------------------    Fort Worth/Praha 18. ledna (ČTK) - Americká autorka napínavých kriminálních příběhů se složitými a přitom důvtipnými zápletkami Patricie Highsmithová se narodila před 90 lety, 19. ledna 1921 v americkém státě Texas. Napsala více než dvě desítky úspěšných detektivních románů (Houkání sovy, Posedlost láskou, Smrt v Labyrintu či romány o panu Ripleyovi) a odborná kritika ji řadí mezi nejuznávanější světové autory takzvaných psychothrillerů.   Psát začala v 21 letech a její spisovatelský vzestup byl poměrně strmý: první detektivní povídka jí vyšla v časopise Harper's Bazaar a potom byla zařazena do sbírky 22 nejlepších amerických povídek roku 1945. Její první román Cizinci ve vlaku (1950) zaujal nezvyklostí zápletky a později ho s velkým úspěchem převedl na filmové plátno Alfred Hitchcock. Ostatně zfilmována byla i řada jejích dalších děl.   Osobní život měla komplikovaný, byla závislá na alkoholu a její vztahy - s muži i ženami - byly spíše krátkodobé. Nikdy se nevdala a neměla děti. Zemřela v únoru 1995 ve Švýcarsku, kde prožila posledních 30 let svého života.   rmi  