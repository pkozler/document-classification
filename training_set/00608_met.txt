 V Německu hrozí Labe vylitím kvůli přítoku vody z Česka  Frankfurt nad Mohanem 18. ledna (ČTK) - Povodňová situace se v Německu zhoršuje už jen na Labi. Způsobuje to především příval vodních mas, které proudí z České republiky. Na jiných německých tocích naopak hladiny stále klesají, informovala dnes agentura DPA.   V dolnosaském okrese Lüneburg na severu Německa bylo kvůli stoupající hladině Labe vyhlášeno varování před katastrofou. U obce Barby poblíž Magdeburgu v Sasku-Anhaltsku dnes byl vyhlášen čtvrtý, tedy nejvyšší stupeň povodňového nebezpečí. Příčinou vzedmutého toku jsou tu podle DPA hlavně vodní masy z Česka.   Také na řece Sále v Halle a na dalších tocích v regionu dnes nadále platí čtvrtý stupeň. V další východoněmecké zemi Braniborsko se v nejbližších dnech počítá s vyhlášením nejvyššího povodňového stupně také na Labi.   "Všude to soustavně klesá," hlásilo dnes naopak krizové centrum pro Porýní, které velká voda držela v napětí od počátku minulého týdne. K normálu se však má situace i na západě Německa vrátit až příští týden.   Také hladiny Dunaje v Bavorsku a Mohanu od Würzburgu dále po proudu na západ převážně klesají.   Vlna vysoké vody mezitím po Mohanu dorazila do Hesenska, kde se v noci na středu očekává další kulminace ve Frankfurtu nad Mohanem. Žádné drama se však neočekává.   Také z historického centra Wertheimu v Bádensku-Württembersku, zaplaveného minulý týden, voda nadále odtéká. "Lidé jsou vyčerpaní, ale vidí v dohledu konec," řekla mluvčí města, v němž se do Mohanu vlévá řeka Tauber. Ve čtvrtek má být Wertheim opět bez záplavové vody.   zdp mik    