 Na brněnském výstavišti začínají veletrhy cestovního ruchu  --------------------    Ke zpravodajství: FOTO/aktuality   --------------------    Brno 13. ledna (ČTK) - Na brněnském výstavišti dnes začínají veletrhy cestovního ruchu Go a Regiontour. Návštěvníky ve dvou pavilonech čeká nejen bohatá nabídka cestovních kanceláří, ale i gastronomické speciality a nabídka turistických zajímavostí českých regionů. Veletrhy skončí v neděli.   Letošní program má podle organizátorů kromě gastronomie ještě další dvě hlavní témata. Chce představit lidová řemesla a folklor. Součástí akce je i bohatý doprovodný program. Veletrhy jím chtějí zatraktivnit akci pro veřejnost.   Mezi nejvýznamnější hosty veletrhu patří pražský arcibiskup Dominik Duka. V pátek se setká se zástupci profesních svazů. Budou jednat o církevních památkách.   Organizátoři návštěvníky lákají i na výstavu více než 400 znaků obcí a měst, které vytvořili dobrovolníci z celé země z recyklovatelných materiálů. Znaky mají rozměr alespoň metr na metr a zavěšené na stojanech či stěnách lemují celý obvod pavilonu P.   Organizátorem přehlídky je Agentura Dobrý den Pelhřimov. Cílem je vytvořit světový rekord. Agentura oslovila přes 3000 škol. Část z nich představí v pavilonu P brněnského výstaviště. Většina znaků je lepená, takže nejčastěji jde o plastiky nebo mozaiky.   vrn snm  