 Policie vypátrala muže, jenž vyhrožoval obchodům ve Frýdku-Místku  Frýdek-Místek 23. května (ČTK) - Policisté vypátrali muže, kterého podezřívají z toho, že během dvou měsíců šestkrát hrozil hypermarketům ve Frýdku-Místku výbuchem bomby. Policejní mluvčí Soňa Štětínská dnes ČTK informovala, že třicetiletému muži, kterého policie obvinila ze šíření poplašné zprávy, hrozí až pět let vězení a nyní je ve vazbě.   První případ se stal 11. dubna. "Krátce před 16:00 nahlásil neznámý mužský hlas, že v obchodním domě v Místku je bomba. Zavěsil. Policisté okamžitě evakuovali zaměstnance a zákazníky," uvedla Štětínská s tím, že se toho dne anonym ozval ještě dvakrát. Společnost vyčíslila škodu na více než 500.000 korun.   Počtvrté zavolal anonym koncem dubna, kdy si jedinkrát vybral jiný obchodní dům, pak v polovině května a naposledy ve čtvrtek 19. května. To už policisté podle Štětínské měli určité indicie vedoucí k možnému pachateli.   "Důstojník operačního odboru krajského ředitelství, který hovor přijal, si byl téměř jistý, že hlas muže odpovídá nejméně jednomu předchozímu případu," uvedla policejní mluvčí. Na místo bylo vysláno maximální množství policistů. "Poblíž nákupního centra spatřila policejní hlídka muže, který odpovídal popisu podezřelého," dodala Štětínská. Policisté muže zatkli a posléze obvinili.   Mluvčí uvedla, že jde o muže bez trvalého bydliště, který je navíc v podmínce pro stejnou trestnou činnost. "S policisty spolupracuje. Jako motiv uvedl 'nazlobenost' na ochrannou službu obchodního domu, kam převážně volal. A zmínil se také, že volal z jakési nudy," uvedla policejní mluvčí.   vpl snm  