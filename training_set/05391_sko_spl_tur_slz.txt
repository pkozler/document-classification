 V Karlovarském kraji se školy v přírodě pořádají většinou v okolí  Karlovy Vary 8. května (ČTK) - Jen některé základní školy v Karlovarském kraji pokračují v tradici takzvaných škol v přírodě. Oproti někdejším pobytům ve speciálních ubytovnách pro školy v přírodě nyní jezdí žáci na nejrůznější místa. Omezením jsou ale náklady, které jsou rodiče schopni za školu v přírodě zaplatit, zjistila ČTK.   Například 6. základní škola v Sokolově pořádá pro děti týdenní školy v přírodě buď v blízkém okolí, například na Stříbrné nebo v Bečově, nebo dražší výlet, například letos do Krkonoš. Zatímco za týdenní pobyt v regionu zaplatí rodiče za děti kolem 1500 korun, pobyt v Harrachově stojí 3500 korun. Školy v přírodě ale neorganizuje škola plošně, záleží na iniciativě učitelů a možnostech rodičů děti na pobyt vyslat.   Naopak školy ve městech, které jsou blíž čistému životnímu prostředí, tradici škol v přírodě nemají. "Na školy v přírodě jsme nikdy nejezdili. Spíš se jezdilo na školy v přírodě k nám," řekl ředitel kraslické Základní a mateřské školy Zdeně Pečenka. "Děti jezdí na běžné výlety na konci roku. Pokud bychom někam měli jet, tak spíš aby děti viděly něco jiného než zelenou," řekl s nadsázkou Pečenka.   Kombinaci jednodenních výletů s delšími pobyty mimo domov nabízí rodičům žáků Základní škola a mateřská škola Regionu Karlovarský venkov v Otovicích na Karlovarsku. Ředitelka Jiřina Klírová řekla, že zájem o tyto aktivity je poměrně slušný, i když rodiče musí na výlety nebo školy v přírodě určité částky doplácet. Obvykle to je do 2000 korun, podotkla. Kam se děti vypraví, záleží na dohodě mezi školou a rodiči. Rozhoduje i cena a to, zda se podaří například sehnat sponzora.   Letos se školáci z Otovic vypraví třeba k Máchovu jezeru, v tomto případě jde o klasickou školu v přírodě. Na programu jsou také celotýdenní výlety s tím, že děti se vrací na noc domů. Trasy cest míří například do Krušnohoří nebo na Františkolázeňsko. "Výlety tohoto typu jsou levnější, protože není nutné ubytování. Na výlety ale děti vyjíždějí rovněž na kolech," poznamenala ředitelka.   Základní škola v karlovarské Poštovní ulici už od klasických pobytů žáků na školách v přírodě upustila. Podle zástupce ředitele Karla Fialy je jejich organizace poměrně náročná a řada rodičů pak stejně nemá zájem dítě na pobyt poslat. Jedním z důvodů mohou být i vyšší finanční náklady. Škola však pořádá výuková soustředění pro žáky devátých tříd a pro šesté ročníky pobyty určené pro stmelení kolektivu, uvedl Fiala.   Výuková soustředění mají školáky připravit na přijímací zkoušky na střední školy a více než rekreace je na nich preferováno intenzivní studium. Odehrává se ale na některém z vybraných míst mimo školu. Pobyty pro žáky šestých tříd se konají především v regionu, například v Krušných horách. Rodiče přijde týden na zhruba 1000 korun. "Zájem je v tomto případě poměrně slušný," dodal Fiala.   pnp vlm snm  