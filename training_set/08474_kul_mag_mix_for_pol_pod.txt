 John sbírá poznámky k bilanční knize o životě ve vysoké politice  --------------------    Ke zpravodajství: FOTO/aktuality; AUDIO; VIDEO   --------------------    Praha 24. ledna (ČTK) - Ministr vnitra a lídr Věcí veřejných Radek John plánuje vydat knihu o svém životě v politice. Řekl to dnes novinářům. Už od prvních rozhovorů o možném zformování nynější vlády si bývalý novinář a autor několika knih vede poznámky. V sepsání definitivního "bilančního" textu mu prý brání především nedostatek času.   "Samozřejmě si od počátku koaličních jednání píšu fakta o těch jednáních. Jsou tam všechna," upozornil ministr vnitra. Jen málokterý spisovatel by si podle něj nechal ujít situaci, kdy je "za těmi zavřenými dveřmi, před kterými stojí novináři".   John, v letech 1980 až 1993 redaktor časopisu Mladý svět a později redaktor, šéf publicistiky a producent televize Nova, napsal scénáře k několika filmům a knihy jako Džínový svět či Memento.   Populární publicista se v létě roku 2009 stal předsedou strany Věci veřejné, které jeho tvář pomohla uspět v parlamentních volbách. Úspěch stranu vynesl do koaliční vlády a Johna do křesla vicepremiéra a ministra vnitra.   Právě této práci prý věnuje až 16 hodin denně. "Rozhodně teď nemám čas na finalizaci poznámek, ale myslím si, že je dobře, aby se obyvatelé této země dozvěděli, jak ve skutečnosti vypadá vysoká politika," poznamenal.   Kdy kniha spatří světlo světa, bude podle Johna záviset na tom, jak se bude rozvíjet koaliční vládní projekt. "Nevylučuji, že knihu potom vydám až dvacet let po smrti, ale nevylučuji, že ji vydám dříve," poznamenal ministr.   jd rot  