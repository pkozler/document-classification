 Joan Baezová stále zpívá proti násilí a bezpráví  --------------------    Ke zpravodajství: FOTO ve Fotobance  ID foto: F201005220006901, P200911170768101, P200911170752001, F200911130214701   --------------------    New York/Praha 8. ledna (ČTK) - Legendární americká folková zpěvačka Joan Baezová oslaví 9. ledna 70. narozeniny. Proslavila se v 60. letech 20. století jako jedna z hlavních tváří amerického protestního hnutí. Za svůj odpor proti válce ve Vietnamu se dokonce dostala do vězení. Přesto nikdy ze svých politických postojů neslevila. Dodnes se aktivně podílí na boji za mír a lidská práva a ve svých písňových textech vystupuje proti zbrojení či rasismu. Za svoji bohatou hudební kariéru již vydala přes tři desítky alb.   V rozmanité tvorbě Baezové, která se narodila 9. ledna 1941 na Staten Islandu ve státě New York jako prostřední ze tří dcer, zaznívá folk, pop, rock i blues. Je ale také ceněnou interpretkou písní jiných autorů. Mimo jiné Boba Dylana, se kterým měla v 60. letech romantický poměr a jemuž pomohla nastartovat sólovou kariéru.   V létě 1989 se Joan Baezová zapojila i do politického dění v tehdejším Československu, když při svém slavném vystoupení na Bratislavské lyře věnovala jednu z písní Chartě 77 a přizvala na pódium tehdy zakázané hudebníky. Dodnes zůstává blízkou přítelkyní bývalého prezidenta Václava Havla, od něhož loni v listopadu přijala i pozvání na vystoupení u příležitosti 20. výročí sametové revoluce.   zma ped  