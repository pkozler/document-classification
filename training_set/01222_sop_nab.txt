 Koledníci vybrali při Tříkrálové sbírce v Ostravě 1,28 milionu  Ostrava 20. ledna (ČTK) - Koledníci, kteří prvních 14 lednových dnů obcházeli domácnosti v Ostravě, vybrali při tradiční Tříkrálové sbírce 1,28 milionu korun. Je to o 67.000 korun více než loni. ČTK to dnes sdělil Dalibor Kraut, mluvčí Charity Ostrava.   Charita podle něj darované peníze využije zejména na podporu sociálních služeb pro seniory a lidi bez přístřeší a financování hospicových služeb a chráněných dílen pro lidi se zdravotním postižením. "Díky příspěvkům do Tříkrálové sbírky s jedenáctiletou tradicí jsme mohli zajistit již mnoho služeb pro lidi v nepříznivé životní situaci," dodal ředitel ostravské Charity Martin Pražák.   Celkem 65 procent z vybrané částky dostanou na financování svých aktivit Charita Ostrava společně s Charitou sv. Alexandra, které sbírku organizovaly. Zbývající peníze půjdou na humanitární pomoc v zahraničí, projekty Diecézní charity ostravsko-opavské a Charity ČR a na organizační náklady.   V Ostravě a dalších přilehlých obcích se do koledování zapojilo více než tisíc dobrovolných koledníků. Koordinátorka sbírky Marie Janková uvedla, že pro všechny koledníky připravuje Charita jako poděkování v sobotu 22. ledna 2011 Den soutěží, her a hlavolamů.   vpl snm  