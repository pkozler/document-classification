 Ukrajinští poslanci odevzdávají pasy, prý kvůli naléhání EU  Ve 4. a 5. odstavci jsme doplnili stanovisko ukrajinského ministerstva zahraničí.   --------------------    Kyjev 19. ledna (ČTK) - Ukrajinský parlament odebírá členům zákonodárného sboru diplomatické pasy, napsala dnes na sociální síti Twitter opoziční poslankyně Lesja Orobecová. Důvodem je podle ní obava, aby po odchodu exministra Bohdana Danylyšyna do Česka nezvolili emigraci i opoziční poslanci. Ministerstvo zahraničí odebírání pasů potvrdilo, důvodem ale prý je naléhání Evropské unie, nikoli Danylyšynův útěk.   Nařízení o odevzdání diplomatických pasů poslanců a zaměstnanců ukrajinského parlamentu vydal šéf jeho aparátu Valentyn Zajčuk. "Diplomatické pasy ukrajinských poslanců a pracovníků aparátu Nejvyšší rady (parlamentu) musejí být uschovány na ministerstvu zahraničních věcí. Proto vás prosím vrátit během deseti dnů po návratu ze zahraniční služební cesty diplomatický pas správě pro meziparlamentní vztahy, aby mohl být předán ministerstvu zahraničí," uvádí se v Zajčukově žádosti.   "Bojí se, že jim poslanci utečou do Česka," komentovala ironicky na Twitteru Orobecová parlamentní rozhodnutí. Jeho důvodem se podle ní stal případ bývalého ministra hospodářství ve vládě Julie Tymošenkové Bohdana Danylyšyna. Politik, který je na Ukrajině stíhán pro zneužití služebního postavení, získal minulý čtvrtek azyl v Česku a o den později opustil pražskou vazební věznici.   Mluvčí ministerstva zahraničí dnes v reakci na tvrzení poslankyně Orobecové připustil, že ministerstvo v nakládání s pasy "dělá pořádek". Děje se tak prý na žádost Evropské unie, která s Ukrajinou vede komplikovaná jednání o zavedení bezvízového styku. "Naléhají na nás, abychom zamezili situacím, kdy ukrajinští poslanci jezdí s diplomatickými pasy do Milána nakupovat," řekl novinářům mluvčí ministerstva zahraničí Oleh Vološyn.   Diplomatické pasy mohou být podle mluvčího ze zákona užívány jen při služebních cestách, jinak jsou v povinné úschově ministerstva zahraničí. Pokyn k dodržování této zásady podle Vološyna vydal sám prezident Viktor Janukovyč.   Bohdan Danylyšyn, který získal v ČR politický azyl, působil ve vládě Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek. Kromě něj ukrajinská prokuratura stíhá další dva ministry a přes deset vysokých úředníků bývalé vlády.   kav jas mik  