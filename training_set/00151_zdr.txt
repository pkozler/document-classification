 Výskyt respiračních chorob v Pardubickém kraji se blíží epidemii  --------------------    Ke zpravodajství: AUDIO   --------------------    Pardubice 28. ledna (ČTK) - Výskyt akutních respiračních chorob včetně chřipky se v Pardubickém kraji přiblížil k hranici epidemie. Počet pacientů se zvýšil na 1800 nemocných na 100.000 obyvatel, za takzvaný epidemický práh hygienici považují 2000 nemocných. ČTK to řekla vedoucí protiepidemického odboru Krajské hygienické stanice v Pardubicích Inna Valentová.   "Došlo k nárůstu skoro o 40 procent v porovnání s minulým týdnem. Situaci považujeme za počátek epidemií, i když celková nemocnost zatím epidemický práh nepřekročila," uvedla Valentová.   V kraji v současnosti trpí respiračními chorobami 1800 z každých 100.000 obyvatel. Hranici epidemie již překročily okresy Ústí nad Orlicí a Chrudim.   Největší nárůst, téměř o 70 procent, byl zaznamenán na Pardubicku.   Nad epidemickým prahem jsou tři nejmladší věkové skupiny, děti předškolního a školního věku a mladí lidé od 15 do 24 let. U starších lidí tolik případů evidováno není, což Valentová přičítá tomu, že někteří se léčí doma sami, neboť nepotřebují potvrzení o pracovní neschopnosti pro zaměstnavatele. "Očekávám, že to příští týden opravdu vypukne," odhaduje hygienička.   Kromě běžných respiračních chorob byl také u osmi lidé izolován virus pandemické chřipky H1N1.     Stav chřipkových onemocnění v Pardubickém kraji (počet nemocných na 100.000 obyvatel):     Pardubice  1629     Chrudim  2500     Svitavy  1229     Ústí nad Orlicí  2173     Pardubický kraj  1800     zdroj: Krajská hygienická stanice   dos sap  