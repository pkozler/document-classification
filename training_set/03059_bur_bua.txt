 Západoevropské akcie zpevnily, pomohly hlavně výsledky  Londýn 21. ledna (ČTK) - Akcie na burzách v západní Evropě zakončily týden růstem, k němuž jim pomohly solidní výsledky některých významných firem v USA, stejně jako plány Španělska na částečné zestátnění tamních zadlužených spořitelen. Díky tomu se vzhůru vydaly především akcie bank a dalších finančních společností.   Panevropský index FTSEurofirst 300 zpevnil o 8,69 bodu a den uzavřel vyšší o 0,76 procenta na hodnotě 1148,32 bodu. Indikátor se tak zotavil z dvoudenních ztrát, ačkoliv nejvyšší průběžné hodnoty z dneška neudržel. Na trhu se totiž část investorů rozhodla vybrat před víkendem zisky.   "Největším rizikem pro evropské ekonomiky je makro politika v zemích na periferii. V krátkodobém výhledu se to zlepšilo, akciové trhy to proto teď dohánějí," řekl šéf strategie v makléřské společnosti Evolution Securities Philip Isherwood.   "Firmy vykazují lepší výsledky, než se očekává a z fundamentálního hlediska je to o tom, že se dočkáme zlepšení odhadů jejich hospodaření. U akcií očekávám, že příznivý vývoj bude pokračovat" myslí si Isherwood. Trh v Evropě i v USA dnes povzbudily hlavně hospodářské výsledky konglomerátu General Electric.   Investoři měli zájem hlavně o akcie španělských bank BBVA a Santander, které zpevnily o více než tři procenta. Britská Royal Bank of Scotland přidala 6,5 procenta, což byla reakce na spekulace, že by se ústav mohl ze státního područí vymanit dřív, než se předpokládalo.   spr mha  