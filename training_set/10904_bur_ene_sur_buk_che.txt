 Ropa kvůli obavám ze slabší poptávky výrazně zlevnila  Londýn 5. května (ČTK) - Ceny ropy na světových trzích dnes prudce klesaly a jejich ztráty postupně přesáhly tříprocentní hranici. Ropa zlevňovala kvůli obavám ze slabší poptávky, což se odrazilo i v poklesu cen dalších komodit. Trh zároveň reagoval na horší čísla z amerického trhu práce. Severomořská ropa Brent přitom spadla pod psychologicky důležitou hranici 120 dolarů a v poklesu pokračovala.   Krátce před 17:00 se barel Brentu prodával za zhruba 116,50 USD a proti předchozímu závěru v New Yorku byla jeho cena nižší už skoro o čtyři procenta. Barel americké lehké ropa West Texas Intermediate (WTI) zlevnil v podobném rozsahu a dostal se pod 105 dolarů.   Manažeři fondů likvidovali pozice napříč komoditním sektorem v obavách, že nadcházející růst úrokových sazeb v kombinaci s vysokými cenami přispěje k takzvané destrukci poptávky. Cena prozatím registruje nejhlubší cenový propad od loňského 4. července.   "Trh zasahují negativní zprávy ze všech stran," poznamenal partner investiční společnosti Again Capital John Kilduff. "Začalo to v Německu s jeho zprávou o velmi špatném vývoji průmyslových zakázek, pak se přidal růst počtu žádostí o podporu v nezaměstnanosti v USA a patrně i méně razantní sdělení Evropské centrální banky (ECB) ohledně zvyšování úroků," sdělil Kilduff.   Ropa zlevňovala prakticky celý den, propad se ale zrychlil ve chvíli, kdy Brent spadl pod 120 dolarů. Řada obchodníků totiž čekala, že tato úroveň vydrží. Na 120 dolarech ležela i důležitá technická úroveň a její prolomení se stalo signálem k dalšímu výprodeji. "Pozorujeme zde hromadný odchod," řekl makléř společnosti Sucden Financial Rob Montefusco.   Počet žádostí o podporu v nezaměstnanosti v USA v minulém týdnu nečekaně vzrostl o 43.000 a vystoupil na osmiměsíční maximum. Objem průmyslových zakázek v Německu pak v březnu klesl asi o čtyři procenta, zatímco na trhu se čekal mírný růst. Do třetice pak šéf ECB Jean-Claude Trichet nenaznačil zvýšení úroků už na příštím zasedání bankovní rady, což přispělo k propadu eura vůči dolaru.     Ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  116,44  121,19     New York - Nymex  WTI  červen  104,95  109,24     spr mha  