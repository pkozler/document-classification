 V pražském kině Světozor začal další ročník Projektu 100  --------------------    Ke zpravodajství: ilustrační FOTO ve Fotobance; FOTO ve Fotobance  ID foto: F200910060063801   --------------------    Praha 13. ledna (ČTK) - Oceňovaný polský snímek Druhá strana mince režiséra Boryse Lankosze vyprávějící příběh o životě mladé ženy ve stalinském Polsku dnes zahájil 17. ročník putovní filmové přehlídky Projekt 100. V pražském kině Světozor ho divákům představili jeho producenti. Tématem letošního ročníku Projektu 100 jsou různé podoby lásky a vášně v dílech klasiků české i světové kinematografie i v nových titulech, které se postupně představí v devadesáti kinech po celé ČR.   "Pro zahajovací večer Projektu 100 jsme zvolili film Druhá strana mince, protože se jedná o jeden z nejúspěšnějších polských filmů poslední doby. I jeho téma - život v tuhém socialismu padesátých let - je českému divákovi velmi blízké," sdělila ČTK mluvčí pořádající Asociace českých filmových klubů Karolína Svobodová.   Tragikomedii měla původně v Praze uvést představitelka hlavní role - talentovaná polská herečka Agata Buzeková. Kvůli nemoci však nemohla podle organizátorů přijet. Ve Světozoru ji proto zastoupili producenti, podle nichž má snímek velkou šanci zaujmout tuzemské diváky, protože v přístupu k historii připomíná české filmy. "V Polsku je dodnes silná tradice historického mučednictví. Film se naopak snaží vyprávět o normálních lidech, kteří nejsou žádní hrdinové, ale musí se nějak vyrovnat s nepříznivou situací, v níž se ocitli," řekl před začátkem promítání ČTK producent Jerzy Kapuscinski.   Snímek plný černého humoru vznikl podle scénáře významného spisovatele a novináře Andrzeje Barta. Vypráví příběh osamělé, plaché třicátnice Sabiny, pocházející ze vzdělané a vlastenecké rodiny. Do jejího života náhle vstoupí pohledný a zdánlivě ideální mladík, do něhož se zamiluje. Jenže jeho temná minulost a povolání se brzy ukážou být hrozbou pro její nejbližší okolí. Vydíráním se ji totiž pokusí přimět, aby udávala své kolegy ze zaměstnání. Vedle Buzekové se ve snímku představí i významné polské herečky Krystyna Jandová a Anna Polonyová.   Projekt 100 nabídne filmovým fanouškům šestici zajímavých snímků. Vedle jednoho z nejvýznamnějších domácích filmů němé éry - Erotikon Gustava Machatého z roku 1929, snové grotesky Velká láska Pierra Étaixe z roku 1969, vloni natočeného Puškvorce Andrzeje Wajdy a nového dramatu Mika Leigha Další rok mají možnost vidět i novější díla dvou nadějných talentů evropského filmu - kromě již zmiňovaného Boryse Lankosze i komedii z prostředí zapadlého newyorského baru Dobré srdce Islanďana Dagura Káriho. Étaixovu Velkou lásku doplní jeho krátký snímek Všechno nejlepší!, za nějž získal začátkem šedesátých let Oscara.   V Praze budou snímky z Projektu 100 promítat vedle Světozoru i kina Aero, Atlas, Bio Oko, Evald, Kino Radotín, Cinestar Anděl, Lucerna a Městská knihovna.   Od poloviny devadesátých let Projekt 100 uvedl 160 filmů z celého světa - nových titulů i starých klasických děl, které se dnes v kinech už nepromítají. Tato přehlídka projde do konce května kromě Prahy i Brnem, Ostravou, Plzní, Olomoucí, Zlínem a desítkami dalších měst.   Podle organizátorů většina uváděných snímků zůstane jako obvykle v distribuci českých kin. Další informace získají zájemci na internetové adrese  www.projekt100.cz .   Pavel Hortig kš  