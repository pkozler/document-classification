 Toyota loni zvýšila prodej, zůstala světovou jedničkou  Tokio 24. ledna (ČTK) - Japonská společnost Toyota Motor v loňském roce zvýšila svůj celosvětový prodej o osm procent na 8,42 milionu vozů. Zůstala tak největší automobilkou na světě. Informovaly o tom dnes agentury AP a Reuters. Nárůstu prodeje nezabránily ani problémy s kvalitou automobilů.   Bez zahrnutí divize pro výrobu minitautomobilů Daihatsu Motor a divize pro produkci nákladních vozidel Hino Motors se prodej zvýšil rovněž o osm procent na 7,53 milionu vozů. V Japonsku tento prodej stoupl o 14 procent na 1,57 milionu vozů a v zahraničí o šest procent na 5,96 milionu vozů.   Společnost Toyota si svou vedoucí pozici na trhu vybudovala nabídkou spolehlivých automobilů za rozumnou cenu. Na její pověst výrobce kvalitních vozů však v poslední době mají negativní dopad rozsáhlá svolávání automobilů k opravě.   Firmu se navíc snaží sesadit z vedoucí pozice na trhu německý konkurent Volkswagen. Ten je nyní největší automobilkou v Evropě a do roku 2018 se hodlá stát největším výrobcem automobilů na světě. Společnost Volkswagen, jejíž součástí je česká Škoda Auto, loni zvýšila celosvětový prodej o 13,5 procenta na rekordních 7,14 milionu vozů.   pmh mha   