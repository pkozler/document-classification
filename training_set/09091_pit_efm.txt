 HN: Seznam.cz loni zvýšil provozní zisk o 30 pct. na 909 mil. Kč  Praha 10. května (ČTK) - Internetovému portálu Seznam.cz loni vzrostl provozní zisk o 30 procent na 909 milionů korun a obrat se zvýšil o 18 procent na 2,24 miliardy korun. V rozhovoru pro dnešní vydání Hospodářských novin to řekl výkonný ředitel firmy Pavel Zima.     Výsledky jsou neauditované, může tak dojít ještě k drobným korekcím, uvedl Zima. Čistý zisk firma zatím nezveřejnila. List ale zmiňuje, že v letech 2008 a 2009 se zisk před zdaněním lišil od provozního jen o několik milionů.   Růst tržeb i zisku táhla především reklamní služba Sklik. "Tržby ze Skliku rostly meziročně o 60 procent díky lepším algoritmům, které lépe cílí inzeráty," uvedl Zima.   Podle odborníků se tak podařilo Seznamu růst v oblasti kontextové reklamy rychleji než jeho hlavnímu konkurentovi Googlu a jeho AdWords. Ten však čísla nezveřejňuje. Odhaduje se ale, že tržby Googlu z tohoto typu reklamy v ČR jsou 1,2 miliardy korun, zatímco Seznam uvádí miliardu Kč, píšou HN.   Česko je jednou z mála zemí, kde Google nemá jasnou pozici nejpoužívanějšího internetového vyhledávače. Náskok Seznamu se však postupně snižuje a podle některých statistik se už podíl obou vyhledávačů na přelomu roku vyrovnal. Jiná měření ale stále přiznávají větší podíl českému vyhledávači. Přesné porovnání ale chybí, protože Google se neúčastní projektu NetMonitor.   Podle něj měl Seznam v březnu téměř 2,8 miliony unikátních uživatelů, což je denní průměr návštěvnosti serverů patřících do impéria Seznam.cz.   Majoritním akcionářem Seznam.cz je Ivo Lukačovič, který vlastní 70 procent. Zbytek drží společnosti Miura International a Tiger Holding Four. Firma loni zvýšila počet zaměstnanců o sedm procent na více než 800.   fsl              