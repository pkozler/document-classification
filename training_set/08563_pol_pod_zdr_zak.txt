 Kvůli nákupu zdravotnického materiálu se obrana obrací na policii  --------------------    Ke zpravodajství: AUDIO   Zprávu jsme aktualizovali od 2. odstavce.   --------------------    Praha 24. ledna (ČTK) - Ministerstvo obrany podává kvůli nákupu předraženého zdravotnického materiálu trestní oznámení kvůli podezření ze zneužití pravomoci úřední osoby, řekl dnes novinářům ministr Alexandr Vondra (ODS). Náčelník generálního štábu Vlastimil Picek také dočasně zprostil funkce velitele Základny zdravotnického materiálu v Bystřici pod Hostýnem, který je za nákupy odpovědný. Vondrova inspekce vyšetřuje nákup předražených autolékárniček a asi 15 dalších obchodů.   Inspekce ministra obrany se zabývá mimo jiné podezřelou zakázkou, kdy zdravotnická základna nakoupila pro armádu přes 11.000 autolékárniček za více než 8,5 milionu korun. O případu informovaly deníky Lidové noviny a E15.   Případ nákupu zdravotnického materiálu u bystřického útvaru sledovala inspekce ministra obrany od podzimu. Podnětem k prověřování byl podle Vondry telefonát na protikorupční linku ministerstva. "Jde o jasný příklad toho, jak po léta docházelo k rozsáhlému porušování zákona o veřejných zakázkách a jak fungoval systém: já na bráchu, brácha na mě," uvedl dnes na tiskové konferenci Vondra.   Inspekce ministra obrany prokázala neoprávněné přímé zadávání zakázek, které měly končit u úzkého okruhu firem se zjevným personálním propojením. Náčelník základny přitom nebyl schopen doložit, že šlo skutečně o nejvýhodnější nabídky. "Zaznamenali jsme i jednostranné určení ceny oslovenými firmami," upřesnil Vondra.   Čtveřice společností reprezentovaných dvěma dodavateli získala jen za roky 2009 až 2010 zakázky ve výši 51 milionů korun, dodal ministr.   Trestní oznámení podává ministerstvo i kvůli podezření na sjednání výhody při zadávání veřejné zakázky, při veřejné soutěži a veřejné dražbě, dotýká se i porušování povinnosti při správě cizího majetku.   Inspekce nyní v Bystřici pod Hostýnem zajišťuje potřebné dokumenty, uvedl ministr. Jejich prověrka má být hotova do konce března. Ministr ale nepotvrdil, že by trestní oznámení bylo podáno přímo na nyní odvolaného velitele základny Jiřího Pláška. Uvedl jen, že se týká konkrétní osoby. "Ukazuje nám to výsledky toho, je-li někdo ve funkci příliš dlouho. V případě velitele Základny zdravotnického materiálu to bylo neuvěřitelných 17 let," řekl doplnil Vondra.   Podle ministra je nynější kauza příkladem neefektivního akvizičního systému, kdy "levá ruka neví, co dělá pravá". Nákupy probíhaly tak, že bystřická základna specifikovala, jaký materiál by se měl nakoupit, jí nadřízené Velitelství sil podpory nákup schválilo a sekce vyzbrojování ministerstva obrany zdravotnické vybavení nakoupilo. "To je samozřejmě potřeba změnit. a pokud v budoucnu bude jakákoli složka procesu mít pochybnosti o akvizici, musí dojít k přezkumu objednávky," uvedl Vondra.   Co se týče lékárniček, armádní zdravotníci prý objednali dvě verze souprav, obě jsou nadstandardně vybaveny speciálními tlakovými obvazy. "Levnější" autolékárnička za zhruba 900 korun je podle E15 určena pro osobní vozy, dražší pro nákladní automobily nebo autobusy stála necelých 1300 korun. Přitom běžné autolékárničky, které odpovídají nové vyhlášce, stojí podle deníku na internetu od 86 do 199 korun. Dražšími za 399 až 589 korun musí být povinně vybavena vozidla přepravující do 80, respektive nad 80 osob.   tmn jd mkv  