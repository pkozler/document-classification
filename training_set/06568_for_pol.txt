 Izraelskou vládu posílili odštěpenci ze Strany práce  Doplnili jsme schválení ministrů parlamentem a reakce v 1. a v 5. odstavci.   --------------------    Jeruzalém 19. ledna (ČTK) - Izraelskou vládu dnes posílili odštěpenci ze Strany práce, která v pondělí po odchodu svého šéfa Ehuda Baraka opustila kabinet. Nové ministry schválil ve večerním hlasování parlament. Premiér Benjamin Netanjahu vyjádřil uspokojení, že vláda vychází z vnitřní krize labouristů posílena.   Ministra obrany Baraka, který v pondělí ze Strany práce vystoupil, následovali další čtyři labouristé. Společně založili novou parlamentní frakci, která se má stát základem nové politické strany. Bude se jmenovat Nezávislost (Acmaut) a má být podle Baraka centristická, sionistická a demokratická.   Labourističtí ministři, kteří zůstali straně věrní, následně podali demisi. Odešli ministr sociálních věcí Jicchak Herzog, ministr pro menšiny Avišaj Braverman a ministr průmyslu, obchodu a zaměstnanosti Benjamin ben Eliezer.   Dosavadní Barakův náměstek na ministerstvu obrany Matan Vilnai se ujímá ministerstva pro pasivní obranu. Dosavadní ministr zemědělství Šalom Simhon se ujme resortu průmyslu, obchodu a zaměstnanosti a ujme se i agendy menšin. Náměstkyně ministra průmyslu, obchodu a zaměstnanosti Orit Nokedová převezme ministerstvo zemědělství.   Nové ministry schválil izraelský parlament poměrem hlasů 53 ku 40 poté, co poslanci opoziční strany Kadima opustili sál. Předtím v něm ale rozstříkali osvěžovací sprej kvůli "smrdutému triku", napsal list Jesrusalem Post na svých internetových stránkách. Labourističtí poslanci to označili za konec demokracie a knock-out mírového procesu s Palestinci.   S poslankyní Einat Vilfovou má formace Nezávislost v parlamentu o 120 místech pět křesel a se čtyřmi ministry se stává nejvíce zastoupenou skupinou ve vládě.   Krok této pětice neohrozil postavení vládní koalice, která si může dovolit i případný odchod Strany práce do opozice. Bez zbylých osmi labouristů se nynější vládní většina v parlamentu sníží ze 74 členů na 66.   Barak byl v letech 1999 až 2001 také premiérem, ale jako ministr obrany koncem roku 2008 souhlasil s ofenzivou proti palestinskému pásmu Gazy. Za necelý měsíc bojů při ní zahynulo na 1400 Palestinců. V čele Strany práce byl dvakrát, naposledy od roku 2007.   rv mik  