 Hradcem Králové projížděl řidič, kterým měl 3,53 promile alkoholu  Hradec Králové 17. ledna (ČTK) - Ulicemi Hradce Králové v noci na dnešek projížděl v nabouraném vozidle šestatřicetiletý řidič z Pardubic, u kterého strážníci zjistili dechovou zkouškou 3,53 promile alkoholu. Případ nyní vyšetřuje policie, informovala dnes ČTK mluvčí hradeckých strážníků.   Hlídka městské policie našla spícího muže v nastartovaném automobilu na parkovišti u autobusového nádraží, vůz měl zapnutý blinkr, prázdné přední kolo a nabouranou přední část. "Muž po probuzení uvedl, že ho na místo přivezla osoba blízká a on zde pouze přespává. Hlídka muže poučila, aby zůstal na parkovišti a s vozidlem nikam nejezdil," uvedla mluvčí.   Opilý řidič zhruba deset minut po odjezdu hlídky vyjel z parkoviště, kde si neosvětleného vozu všimli projíždějící městští strážníci, kteří jej zastavili a předali policistům.   sja jpt  