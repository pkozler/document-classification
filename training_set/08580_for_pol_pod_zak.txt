 Hlavní události okolo sporů o nového policejního prezidenta  Praha 10. ledna (ČTK) - Hlavní události okolo sporů o jmenování nového policejního prezidenta (dnes končí možnost podávat přihlášky do tendru na šéfa policie):     11. července 2010 - Nynější ministr vnitra a předseda strany Věci veřejné (VV) Radek John před svým jmenováním do funkce ministra připustil, že by mohl odvolat tehdejšího policejního prezidenta Oldřicha Martinů. Johnovi vadilo, že policie nešetří. Později Martinů vyčítal, že nesplnil jeho pokyny ohledně úspor v úřadu.   24. listopadu 2010 - Náměstek policejního šéfa pro službu kriminální policie a vyšetřování Viktor Čech rezignoval, od Martinů prý necítil podporu. John Čechův odchod označil za znepokojující signál, zároveň jej jmenoval svým náměstkem.   29. listopadu 2010 - Ministr John vyzval policejního prezidenta Martinů k rezignaci. Odůvodnil to údajně neutěšenou situací v policii. Premiér a předseda ODS Petr Nečas Johnovi vytkl, že ho o výzvě k rezignaci Martinů předem neinformoval.   1. prosince 2010 - Policejního prezidenta Martinů přijal prezident Václav Klaus. Policejní šéf se poté sešel i s premiérem Nečasem. Martinů jednání považoval za pozitivní.   3. prosince 2010 - Ministr John seznámil prezidenta Klause s konkrétními body, které jej vedly k výzvě policejního šéfa k rezignaci. Odmítl je ale zveřejnit.   17. prosince 2010 - Martinů se sešel s premiérem Nečasem ohledně údajné korupční kauzy ve Státním fondu životního prostředí, kvůli níž rezignoval ministr životního prostředí Pavel Drobil (ODS). Kvůli kauze opoziční ČSSD oznámila, že vyvolá hlasování o nedůvěře vládě. John dal podnět k prověření Martinů, neboť podle něj vynesl na schůzce s premiérem citlivé informace o této kauze.   21. prosince 2010 - Na řešení sporu ohledně policejního šéfa, ve kterém proti sobě stály ODS a VV, se vládní strany dohodly na schůzce s prezidentem Václavem Klausem. Předseda VV a ministr John poté oznámil, že poslanci VV při hlasování o nedůvěře vládě koaliční kabinet podpoří. Doplnil, že strana trvá na odchodu Martinů. Všechny vládní strany pak ve sněmovně hlasovaly proti návrhu ČSSD.   22. prosince 2010 - Policejní prezident Martinů oznámil, že ve funkci skončí k závěru roku. Ministr John uvedl, že nového policejního šéfa vybere komise, v níž budou vedle odborníků také zástupci všech demokratických parlamentních stran.   4. ledna 2011 - Ministr John oznámil že v komisi k výběru nového policejního šéfa mají být i exministři vnitra František Bublan a Martin Pecina (oba ČSSD). Premiér Nečas ale o komisi řekl, že to je "paskvil a kočkopes a vzejde z ní jen kočkopes". Vadí mu, že o novém šéfovi policie by měli rozhodovat i jeho budoucí podřízení. Nelíbí se mu ani politizace výběru a krátký termín pro přihlášky kandidátů stanovený Johnem na 10. ledna.   6. ledna 2011 - ČSSD se rozhodla své zástupce ve výběrové komisi stáhnout. Podle úřadujícího šéfa strany Bohuslava Sobotky proto, že vznik komise nebyl zřejmě v koalici dohodnut.   - Premiér Nečas (který má podle koaliční dohody výběr nejvyššího šéfa policie také podepsat) prohlásil, že způsob výběru policejního prezidenta na něj působí jako stafáž pro předem určeného kandidáta. O místo do té doby projevili zájem Johnův náměstek a někdejší zástupce policejního prezidenta Viktor Čech a náměstek policejního prezidenta Ivan Bílek. Spekuluje se o tom, že favoritem Johna je Čech.   7. ledna 2011 - Exministr vnitra Pecina (ČSSD) zpochybnil výběrové řízení k šéfovi policie. Policejního prezidenta podle něj nelze vybrat do 15. ledna (jak chce vnitro), není-li už vybrán. Politické grémium ČSSD zároveň rozhodlo o podmínkách, za kterých by strana své experty do výběrové komise vyslala.   9. ledna 2011 - Podle premiéra Nečase výběrové řízení na policejního prezidenta zřejmě plně neodpovídá zákonu o služebním poměru. Vadí mu mimo jiné jeho uspěchanost. Nečas to uvedl v pořadu Partie televize Prima. Nejen o proceduře výběru policejního šéfa chce Nečas jednat ministrem Johnem.   dap rmi mal  