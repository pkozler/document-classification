  Ke zpravodajství: PROFIL   Do hodiny vydáme PROFIL hlavních událostí okolo sporů o jmenování nového policejního prezidenta (dnes končí možnost podávat přihlášky do tendru na šéfa policie) a PROFIL s vizitkami dosud známých zájemců o funkci policejního prezidenta.   ------------------------------    Dnes končí možnost podávat přihlášky do tendru na šéfa policie  Praha 10. ledna (ČTK) - Do dnešního odpoledne se mohou hlásit případní zájemci o funkci policejního prezidenta. Do výběrového řízení na šéfa policie, které ministr vnitra Radek John (VV) vyhlásil minulé úterý, budou zařazeni uchazeči, kteří splňují předpoklady a své přihlášky doručí na úřad do 16:00. Není ovšem jasné, zda se vítěz policejním prezidentem skutečně stane. Nového šéfa policie by měl totiž odsouhlasit premiér Petr Nečas (ODS), který ale výběrové řízení opakovaně kritizoval.   Funkce je neobsazená od 1. ledna, poté co ke konci minulého roku skončil Oldřich Martinů. O novém policejním šéfovi by měla podle Johna rozhodnout komise. Ministr chtěl, aby v ní usedli i bývalí ministři vnitra František Bublan a Martin Pecina (oba ČSSD), sociální demokraté to však odmítli po slovní přestřelce mezi Johnem a Nečasem.   Premiér označil složení komise za "paskvil komisi" a "kočkopsa", způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru. O místo zatím projevili zájem Johnův náměstek a někdejší zástupce policejního prezidenta Viktor Čech a náměstek policejního prezidenta Ivan Bílek. Spekuluje se o tom, že favoritem Johna je Čech.   har snm  