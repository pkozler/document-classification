 Šestinásobný vítěz Stanley Cupu Messier slaví padesátiny  --------------------    Ke zpravodajství: FOTO ve Fotobance   --------------------    Edmonton/Praha 17. ledna (ČTK) - Šestinásobný vítěz Stanley Cupu, kanadský hokejista Mark Messier oslaví 18. ledna padesátiny. V NHL odehrál za 25 sezon 1756 zápasů, což jej řadí na druhé místo o pouhých 11 startů za Gordieho Howa. Je druhý za Waynem Gretzkym v počtu kanadských bodů (1887). V roce 1994 dovedl jako kapitán tým New York Rangers k zisku Stanley Cupu po 54 letech, v té době už měl v držení pět titulů s Edmontonem Oilers. Jako jediný v historii byl kapitánem dvou vítězů.   Střední útočník s číslem 11 začínal s hokejem v rodném Edmontonu, profesionálně hrál v letech 1978-2004 za Edmonton, Rangers a Vancouver Canucks. Vedle týmových úspěchů byl dvakrát oceněn coby nejužitečnější hráč základní části, jednou dostal trofej pro nejlepšího hráče play off a patnáctkrát si zahrál v Utkání hvězd. V roce 2007 byl uveden do Síně slávy.   Messier pracuje v současnosti ve funkci zvláštního asistenta prezidenta New Yorku Rangers a loni byl generálním manažerem kanadského týmu na mistrovství světa. V NHL je od roku 2007 udělována trofej Mark Messier Leadership Award pro vůdčí osobnost na ledě i mimo něj.   rmi  