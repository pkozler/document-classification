 Německá dálnice by mohla zvýšit prioritu dostavby silnice R6  --------------------    Ke zpravodajství: FOTO/aktuality; GRAFIKA; AUDIO   --------------------    Karlovy Vary 21. ledna (ČTK) - Ministr dopravy Vít Bárta dnes v Karlových Varech připustil, že při stanovování priority dostavby silnice R6 mezi Karlovým Vary a Prahou by mohla hrát roli i možná vyšší intenzita dopravy po dokončení dálnice na německé straně hranice. Ministerstvo ale chce co nejméně měnit priority stanovené v takzvané superkoncepci výstavby silnic, řekl dnes novinářům. Ta zatím zahrnuje jen stavbu několika obchvatů.   Názory ministerstva a Karlovarského kraje jsou přitom značně odlišné. Zatímco kraj prosazuje už roky dostavbu rychlostní silnice jako čtyřproudé komunikace, která by umožnila spojení kraje s Prahou, ministerstvo zase chce jen stavbu obchvatů obcí na trase. I ty by se ale podle dopravní superkoncepce měly začít stavět až za dva roky okolo Lubence a za tři roky okolo Hořesedel, Hořoviček a Řevničova.   "Dostavba dálnice mezi Karlovými Vary a Německem může změnit dopravní intenzitu na R6 a díky tomu může posunout prioritu této komunikace v rámci České republiky," uvedl Bárta.   Jak ale připomněl náměstek hejtmana Petr Navrátil, bylo by potřeba uplatnit více kritérií při stanování priorit staveb. "Nejen současný výkon silnice, ale i bezpečnost, zátěž na obce, ale také to, že na současné silnice se při nehodě prakticky zastaví doprava," dodal Navrátil.   Kromě R6 se ale Bárta v Karlových Varech zabýval i silnicí přes Pernink v Krušných horách, u které se přes protesty místních obyvatel uvažovalo o rozšíření i pro těžkou nákladní dopravu. "Jestliže s asociací krajů půl roku debatujeme o tom, co stavět, a tato komunikace není uvažovaná v rámci dopravní superstrategie, já to budu respektovat," uvedl Bárta.   Pavel Peňás jpt      