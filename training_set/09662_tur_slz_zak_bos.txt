 Český turista spadl na Novém Zélandu ze skály, byl zachráněn  Wellington 30. ledna (ČTK) - Český turista, který trempoval ve skalnatých horách Nového Zélandu poblíž jezera Wakatipu, měl štěstí v neštěstí. Spadl z 30 metrů vysoké skály a jako zázrakem přežil, zlomil si ale obě nohy. Jeho kolega, rovněž Čech, přivolal pomoc. Spadlému zřejmě zachránil život batoh na zádech, na který dopadl. Napsal to dnes na svých internetových stránkách novozélandský server NZ Herald.   "Sklouzl ze skály, ale domníváme se, že dopadl na svůj batoh," řekl listu záchranář Julian Cahill z Queenstownu. Lidé obvykle při tak vysokých pádech umírají, dodal.   Devětadvacetiletý Čech údajně z Kladna lezl v sobotu odpoledne místního času se svým kolegou stezkou na Buckler Burn. Nešťastně přitom uklouzl a spadl volným pádem z 30 metrů vysokého útesu. Jeho kolega nemohl za ním slézt dolů, z výšky ale viděl, že se přítel po dopadu ještě hýbe. Běžel proto čtyři kilometry do stanice Wyuna přivolat záchranu.   Tam mu ale zprvu nechtěli historku věřit. "Tušil jsem v tom nějaký bluf, bylo to trochu moc divoké," řekl listu záchranář Callan Grimmer. Přesto ale vyrazili.   Záchranáři na místě zjistili, že spadlý Čech byl i po hodině při vědomí, ale ztratil hodně krve, byl dost potlučený, všechno ho bolelo a byl v šoku. Odnesli ho na nosítkách k Jižním ledovcovým jezerům a odtud ho vrtulník dopravil do nemocnice.   Tam zjistili, že turista si při pádu zlomil levou stehenní kost a zápěstí, lehce krvácel na hlavě a obličeji a utrpěl dvojitou uzavřenou frakturu na pravé noze. Podle mluvčího nemocnice je stav českého turisty po operaci stabilizovaný.   ik mik    