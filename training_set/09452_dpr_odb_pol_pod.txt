 Řidiči ostravské MHD vstoupili do stávky,jezdí dle nedělního řádu  Zprávu jsme aktualizovali v celém textu. Doplnili jsme informace od mluvčího dopravního podniku Miroslava Albrechta.   --------------------    Ostrava 1. června (ČTK) - V Ostravě o půlnoci začala stávka zaměstnanců Dopravního podniku Ostrava (DPO). Tramvaje a autobusy jezdí podle nedělního jízdního řádu. Mluvčí DPO Miroslav Albrecht ČTK řekl, že omezení provozu zatím výraznější komplikace nezpůsobilo. Podnik přednostně vypravuje vozy, které mají větší kapacitu. Protestem chce odborová organizace dosáhnout zvýšení platů. Vedení společnosti tvrdí, že ale nemá peníze.   Odborový předák Ivo Protivínský ráno ČTK řekl, že do stávky se zapojila většina řidičů z autobusové vozovny v Hranečníku. Informace z dalších míst zatím nemá. Firma zaměstnává 2200 lidí, z nichž přes 900 je řidičů. "Ze 170 autobusů, které z Hranečníku ve všední den pravidelně vyjíždějí, jich ráno vyjelo 30. Informace z dalších míst a celkový přehled bychom měli mít po 08:00, kdy se sejde stávkový výbor," řekl Protivínský.   "Tramvaje jezdí podle nedělních jízdních řádů, navíc jsme posílili linky 1, 2, 8, 9 a 17. Autobusy jsou na 90 procentech nedělního provozu," řekl ČTK Albrecht. Trolejbusy jezdí bez omezení, jako by stávka nebyla.   "Na našich internetových stránkách  www.dpo.cz  jsou jízdní řády, které momentálně platí. Lidé se mohou podívat na přesné odjezdy, zjistit, jestli jejich spoj jede, nebo ne," informoval Albrecht. Dodal, že podnik navíc personálně posílil obsluhu infolinky. Lidé mohou pro informace telefonovat na čísla 597 401 555, 597 401 556 nebo 602 121 010.   Stávku odboráři vyhlásili minulý týden. Během kolektivního vyjednávání se totiž se zaměstnavatelem nedohodli na růstu tarifních mezd. Požadují navýšení o pět procent. Vedení nabízí jen 1,5 procenta a stejný nárůst garantuje i na příští rok. "To je pro nás nepřijatelné," řekl Protivínský.   Zatím není jasné, kolik lidí se do stávky zapojí. Ještě před stávkou měli představitelé firmy slíbeno, že do stávky nevstoupí 340 řidičů.   vpl dvc mol  