 Porucha zabezpečení vyřadila pražské hlavní nádraží z provozu  --------------------    Ke zpravodajství: FOTO/aktuality   Doplnili jsme vyjádření SŽDC ve 3. odstavci.   --------------------    Praha 24. ledna (ČTK) - Kvůli poruše zabezpečovacího zařízení stojí na pražském hlavním nádraží desítky vlaků. Porucha zabezpečení postihla severní část nádraží v 15:10, sdělil ČTK mluvčí Správy železniční dopravní cesty (SŽDC) Pavel Halla. Podle mluvčího Českých drah Petra Šťáhlavského se výpadek týká desítek tisíc cestujících a zpoždění dosahují desítek minut. Některé kratší trasy, hlavně příměstské, musely být úplně zrušeny.   Některé vlaky, například pendolino do Ostravy, byly odkloněny přes vršovické nádraží, jiné spoje čekají na opravu bezpečnostního zařízení.   Halla řekl, že prvotní příčinou selhání zabezpečovacího zařízení byl patnáctiminutový výpadek napájení z veřejné elektrické sítě. "Příčinou nebyla krádež kabelu, tentokrát," dodal. Pracovníci SŽDC nyní místo poruchy dohledávají mezi stanicí Libeň a hlavním nádražím. Závada bude odstraněna zhruba do hodiny, řekl po 18. hodině Halla.   Jak zjistila ČTK přímo na místě, spoje z nádraží v omezeném počtu odjíždějí. Odjezdy některých vlaků jsou však v důsledku poruch pozastaveny.   Například vlak směřující do Brna s plánovaným odjezdem v 16:02 krátce po 17. hodině stále z hlavního města nevyjel. Jeho předpokládané zpoždění dle informační tabule bude činit 80 minut. Vlak Jan Perner s cílem ve slovenské Žilině měl mít 55minutové zpožděním, souprava směřující do Strančic 40 minut.   Cestující jsou o zpožděních, stejně jako o dočasném omezení provozu nádraží, informováni prostřednictvím informačních tabulí na nádraží a nádražního rozhlasu. Ve vestibulu nádraží se zatím větší davy cestujících nevytvořily.   Podle Šťáhlavského dráhy za dnešní závadu na zabezpečovacího zařízení nemohou, tudíž cestující odškodňovat nebudou. Dodal, že odškodněni by byli pouze cestující s mezinárodní jízdenkou, pokud by to splňovalo nařízení Evropské unie. To by ale například v případě krádeže kabelu nesplňovalo, neboť by to byl "zásah vyšší moci".   Pražské hlavní nádraží je nejfrekventovanější v Česku, měsíčně tudy projde až milion cestujících.   cfr mjr dvd jw vju  