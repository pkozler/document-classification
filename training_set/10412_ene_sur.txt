 V českém hospodářství od roku 2000 klesá podíl tuhých paliv  --------------------    Ke zpravodajství: GRAFIKA   --------------------    Praha 26. ledna (ČTK) - České hospodářství mezi roky 2000 a 2009 zaznamenalo pokles podílu tuhých paliv z 54 procent na 46 procent. Podíl kapalných paliv vzrostl o čtyři procenta a podíl plynových paliv poklesl o tři procenta. Na tiskové konferenci to dnes oznámili zástupci Českého statistického úřadu (ČSÚ).   Česko patří podle údajů ČSÚ mezi země s vysokou energetickou nezávislostí, ale v palivové struktuře je energetická nezávislost země nejednotná. Zatímco pro tuhá paliva je více než stoprocentní, pro kapalná a plynná paliva se pohybuje mezi dvěma až třemi procenty. ČR proto musí většinu plynu a ropy dovážet.   Těžba hnědého uhlí podle ČSÚ od roku 2009 klesá, což souvisí s důsledky ekonomické krize a také s územními limity těžby. Spotřeba hnědého uhlí mezi roky 2000 a 2009 klesla o zhruba deset procent. Klesá také těžba černého uhlí a naopak jeho dovoz se od roku 2000 zvýšil téměř dvojnásobně.   Množství dovozené ropy rostl od roku 2000 na maximum v roce 2008, kdy činil přes osm miliard tun. V roce 2009 však dovoz ropy klesl meziročně o 11,4 procenta.   Dovoz zemního plynu v období 2000 až 2009 se podle ČSÚ pohyboval v rozmezí 8,6 miliardy a 9,8 miliardy krychlových metrů. Spotřeba plynu však v minulých letech klesala. Opětovný růst spotřeby zaznamenali čeští plynaři až v loňském roce.   Výroba elektrické energie se v Česku v roce 2009 oproti roku 2000 zvýšila o dvanáct procent na 82.250 gigawatthodin. V letech 2008 a 2009 kvůli ekonomické krizi nastal pokles, ale loni výroba za prvních deset měsíců opět meziročně vzrostla o 5,4 procenta.   Podle ČSÚ stojí před českou energetikou celá řada otázek. Patří mezi ně například budoucí těžba hnědého uhlí, výstavba nových jaderných zdrojů či fungování obnovitelných zdrojů.   lko mha  