 Chomutovský pivovar zmizel, co bude s areálem, se zatím neví  --------------------    Ke zpravodajství: FOTO/aktuality   --------------------    Chomutov 11. května (ČTK) - Nenávratně do minulosti patří někdejší pivovar v Chomutově. Technici dnes odstřelili pětatřicetimetrový komín, který byl posledním pozůstatkem továrny. Co bude s areálem dál a proč musely haly padnout, zatím nikdo oficiálně neví. Firma, která areál vlastní, s novináři nekomunikuje a ví se o ní jen to, že je spjatá s bývalým starostou a senátorem Alexandrem Novákem, který bývá označován za "kmotra" severočeské ODS.   Zhruba 120 let starý komín se odporoučel k zemi dnes bez jakýchkoli potíží dnes okolo 10:00. "Jeho stav byl zvenku velmi dobrý, zdivo se nedrolilo a zevnitř byl dešti dokonale vypláchnutý, takže byl ten odstřel bezproblémový. Ale překážel by v areálu," řekl ČTK vedoucí odstřelu Petr Mikula. Prý ale neví, co s pozemky jejich majitel plánuje.   Pivovar přestal fungovat na začátku 90. let. Dnes je majitelem pozemků společnost Venuše, za níž podle Chomutovského deníku stojí někdejší starosta a senátor Novák, svého času považovaný za kmotra severočeské ODS a vloni nepravomocně odsouzený za přijetí čtyřicetimilionového úplatku. Ten pozemky podle deníku nějaký čas vlastnil prostřednictvím své firmy Multitechnik, načež je převedl na společnost své švagrové.   O záměrech firmy prý není nic známo ani městu. "Ten objekt je soukromý a společnost, která ho vlastní, si požádala o demolici. Nebyl památkově chráněný, takže to bylo povoleno," řekla ČTK mluvčí magistrátu Šárka Schönová. "Stavební úřad tam zatím žádný záměr neeviduje," dodala.   jtb mol  