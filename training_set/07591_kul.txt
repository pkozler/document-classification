 Před 100 lety se narodil spisovatel Jirotka, autor Saturnina  --------------------    Ke zpravodajství: FOTO ve Fotobance   --------------------    Praha 6. ledna (ČTK) - Před 100 lety, 7. ledna 1911, se narodil spisovatel Zdeněk Jirotka, který se proslavil především jako autor humoristické knihy o vynalézavém sluhovi s názvem Saturnin. Své nejslavnější dílo, které se dočkalo i filmového zpracování, napsal prakticky na počátku literární dráhy. Vydal ho v roce 1942 a jeho věhlas už nikdy nepřekonal, přestože psal ještě celá desetiletí.   Kromě Saturnina napsal například románovou parodii na detektivní žánr Muž se psem (1944) a veselé příběhy z prostředí školy Profesor biologie na žebříku (1956). Věnoval se také psaní soudniček, byl i novinářem a fejetonistou.   Rodák z Ostravy Jirotka po maturitě vstoupil do armády, kde sloužil jako důstojník pěchoty. Po mimořádném úspěchu Saturnina se až do konce války živil jako spisovatel. Do své nejslavnější knihy Jirotka promítl svůj obdiv k suchému anglickému humoru, zejména k románům a povídkám, které napsal Pelham Grenville Wodehouse, jejichž hrdinou je nevšední sluha Jeeves. Ten postavu Saturnina zjevně inspiroval.   Po válce byl Jirotka redaktorem Lidových novin, humoristického Dikrobrazu a Československého rozhlasu. Od roku 1971 byl v důchodu. V 70. a 80. letech jej postihl publikační zákaz. Ten skončil až v roce 1985, kdy nakladatelství Československý spisovatel vytisklo Saturnina v padesátitisícovém nákladu. Román se poté dočkal dalších vydání a také překladů do angličtiny, francouzštiny a dalších jazyků. Oblíbený humorista skonal v úctyhodném věku 92 let v dubnu 2003.   tom ped      