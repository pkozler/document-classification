 Varšava a Poznaň nabízejí milovníkům MHD staré vagony tramvají  Varšava 25. ledna (zpravodajka ČTK) - Lákavou nabídku pro milovníky tramvají, které vyjely na ulice polských měst už před několika desítkami let, mají dopravní podniky ve Varšavě a Poznani. Prodávají vagony, jež už cestujícím dosloužily a musejí udělat místo novým, do jakých mohou bez problémů nastupovat vozíčkáři nebo rodiče s kočárky, informuje Dziennik-Gazeta Prawna.   V polském hlavním městě je na prodej 600 vozů tramvají a je o ně velký zájem, 60 z nich si už objednala jedna firma. "Zřídili jsme dokonce samostatnou telefonní linku, protože jsme zavaleni dotazy hlavně ze strany sběratelů," cituje Dziennik Teresu Kotwicovou z podniku Varšavské tramvaje.   K mání jsou vozy tramvají  Konstal 13N , jež se vyráběly v 60. letech v Polsku podle vzoru československých tramvají Tatra T1. Cena za sedmnáctitunový vůz nyní činí 8840 zlotých (asi 55.460 korun), nicméně Kotwicová varuje, že částka se může zvýšit.   Zatímco ve Varšavě kvůli návalu zájemců o staré tramvaje vznikl dokonce pořadník, poznaňský dopravní podnik pro ně nové majitele bezúspěšně hledal už v minulosti. Nabízí vozy německé výroby, kterým Poláci říkají  Helmut , a vagony původem z Nizozemska.   Podle Michala Porenckého z Klubu milovníků městské hromadné dopravy lidé, jež mají slabost pro staré tramvaje, mají různé nápady, co se s nimi dá udělat. "Starý vůz tramvaje lze opravit a zřídit v něm hospůdku," uvedl jeden z příkladů. "Nebo ho také lze jen tak postavit před dům a prostě ho mít," dodal.   hab dr      