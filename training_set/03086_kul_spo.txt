 Krkonošské muzeum ve Vrchlabí nabízí výstavu lyžařských ocenění  Vrchlabí (Trutnovsko) 24. ledna (ČTK) - Výstavu více než stovky nejrůznějších ocenění pro nejlepší lyžaře od konce 19. století do současnosti dnes otevřelo Muzeum Správy Krkonošského národního parku (KRNAP) ve Vrchlabí na Trutnovsku. Expozice umístěná v historickém domku čp. 222 na náměstí Míru bude otevřená do 1. května. ČTK to dnes řekl Jiří Louda, který výstavu připravoval.   Expozice nazvaná Nechte si ty sklenčky, já chci dantes představuje proměny podoby ocenění nejlepších lyžařů. "Dantesy byly ozdoby na pásech, které se udělovaly lyžařům či například zápasníkům. V meziválečné době je nahradily plakety, po druhé světové válce se rozšířily medaile," řekl Louda.   Na výstavě jsou k vidění například ocenění, která získal za svá vítězství lyžař Bohumil Hanč. Vystaveny jsou také různé pamětní listy, posledním exponátem je stříbrná olympijská medaile Lukáše Bauera z roku 2006. "Shánění exponátů bylo velice náročné, část jsme získali z muzeí, ale i od sběratelů či přímo závodníků či jejich rodin," řekl Louda.   Muzeum Správy KRNAP minulý týden otevřelo v budově bývalého kláštera ve Vrchlabí výstavu Laviny Krkonoš. Expozice přibližující laviny v největších českých horách bude přístupná do 27. března.   sja mol  