 Prodej zájezdů do Tuniska klesl kvůli nepokojům až o polovinu  Praha 24. ledna (ČTK) - Až o polovinu proti stejnému období loňského roku klesl zájem o zájezdy do Tuniska, kterým zmítají protivládní protesty. Vyplývá to z ankety ČTK mezi tuzemskými cestovními kancelářemi. Většina cestovních kanceláří hlásí snížený zájem o tuto tradiční turistickou destinaci a obává se přetrvání současných nepokojů v zemi do letní sezony.   "Je zřejmé, že lidé, kteří právě teď plánují dovolenou na léto, dávají přednost jiným zemím," uvedl obchodní ředitel cestovní kanceláře Exim Tours Jan Koláčný. Zájem o zájezdy do Tuniska podle něj výrazně klesá už od poloviny ledna. Jeho slova potvrzuje marketingová ředitelka kanceláře Firo-tour Pavlína Pešová, podle níž se prodej zájezdů do Tuniska výrazně zbrzdil.   Pokud by Češi přestali do Tuniska jezdit úplně, znamenalo by to pro mnoho cestovních kanceláří značné potíže, obává se Michal Tůma z internetového prodejce zájezdů Invia. Tunisko je pro některé cestovní kanceláře druhou nebo třetí nejhlavnější destinací. Patří mezi pět zemí, do nichž agentura Invia prodá nejvíce zájezdů, což ročně představuje tisíce dovolených.   Během zimní sezony cestovní kanceláře z České republiky do Tuniska zájezdy obvykle nepořádají. Důvodem je relativně chladné počasí. Pokud by se však situace v tomto africkém státě brzy neuklidnila, mohlo by to poškodit obraz bezpečnosti země. To by trvale poškodilo cestovní ruch, na kterém je ekonomika Tuniska závislá. Mezinárodní profesní organizace World Travel &amp; Tourism Council odhaduje výši podílu turistického ruchu na celkovém hrubém domácím produktu Tuniska za loňský rok na 16,1 procenta.   Pro České turisty bylo Tunisko nejatraktivnější v roce 2006, kdy zemi navštívilo bezmála 155.000 Čechů. Od té doby počet českých turistů klesá. Vloni tuto severoafrickou zemi podle odhadů Asociace českých cestovních kanceláří a agentur navštívilo přibližně 70.000 Čechů a celkově bylo Tunisko třináctou nejnavštěvovanější zahraniční destinací.   V Tunisku již více než měsíc pokračují protesty proti vysoké nezaměstnanosti, korupci a cenzuře tisku. V polovině ledna zemi opustil prezident Zín Abidín bin Alí, který je kritizován za autoritářský způsob vlády. K předčasným volbám má Tunisko dovést předseda přechodné vlády Muhammad Ghannúší. V hlavním městě Tunisu dnes policie slzným plynem zasáhla proti demonstrantům, kteří požadovali demisi ministrů spojených s režimem uprchlého prezidenta.   cfr dvd  