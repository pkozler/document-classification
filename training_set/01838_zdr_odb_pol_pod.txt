 Lékaři na jihu Moravy začali stahovat výpovědi  Vyškov 17. ledna (ČTK) - Na jihu Moravy ubývá lékařů, kteří chtějí v odborářské akci Děkujeme, odcházíme od března opustit nemocnice. Výpovědi začali stahovat. Ve vyškovské nemocnici tak učinili čtyři lékaři, oznámila dnes na hejtmanství ředitelka Věra Seidlová. Informace o schůzce a jejích výsledcích zaslal ČTK mluvčí Jihomoravského kraje Jan Chmelíček. Další lékaři vzali výpovědi zpět v Brně.   Ve Vyškově původně chtělo odejít 46 z 96 lékařů, tedy 48 procent. Stažením čtyř výpovědí podíl klesl na 44 procent.   Ve Fakultní nemocnici u svaté Anny dalo na počátku akce výpověď 142 lékařů, sedm jich ji dosud vzalo výpověď zpět, řekla dnes ČTK mluvčí Šárka Urbánková. Pracuje tam 400 lékařů, odejít jich chce 34 procent.   Posun nastal i v případě brněnské Nemocnice Milosrdných bratří. Odboráři tam původně mluvili o 30 výpovědích, nakonec jich však fakticky přišlo 28, tedy 48 procent, řekl ČTK mluvčí Pavel Štěpánek. Zda číslo bude dál klesat, se podle něj uvidí v příštích dnech. Informaci mají ověřit primáři jednotlivých klinik.   Neměnný zůstává počet výpovědí v Úrazové nemocnici. Odejít tam chce 41 lékařů ze 71, což odpovídá 58 procentům. Ředitel Karel Doležal čeká případný posun na konci ledna, řekl dnes ČTK.   lce snm  