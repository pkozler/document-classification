 Oslavanská strojírna otevřela vzdělávací centrum  Oslavany (Brněnsko) 30. ledna (ČTK) - STROJÍRNA OSLAVANY, spol. s r.o. otevřela ve svém areálu na Brněnsku nové vzdělávací centrum. Zrekonstruovala objekt bývalého administrativního střediska dolu Kukla. Celkové náklady investice činily 15 milionů korun. ČTK to řekla ředitelka divize vzdělávání a rozvoje firmy Alena Lubasová.   Vzdělávací centrum bylo v Oslavanech vybudováno s finanční podporou Evropské unie. Firma dostala v rámci operačního programu podnikání a inovace dotaci devět milionů korun. Centrum má kapacitu 95 školících míst v osmi učebnách. "Je vybavené potřebnou technikou a různými školícími pomůckami, včetně simulátorů řídících systémů obráběcích strojů," uvedla Lubasová.   Podle ní se díky projektu podařilo zrekonstruovat také původní historické prostory objektu, který dříve sloužil jako administrativní zázemí dolu Kukla v rosicko-oslavanském uhelném revíru. V původním stavu zůstalo zachováno vstupní schodiště, zábradlí a obraz svaté Barborky - patronky horníků. "Realizací projektu získal mikroregion Ivančicko multifunkční zařízení, které v současné době výrazně postrádá," uvedla Lubasová.   Zhruba za rok by měla být návštěvníkům otevřena i těžní věž dolu Kukla. Věž bude hlavní součástí nové turistické atrakce nazývané Ráj permoníků. Jeho cílem je připomenutí těžby černého uhlí na území někdejšího Rosicko-oslavanského revíru na Brněnsku. Těžba skončila v roce 1992.   Strojírna Oslavany se zabývá výrobou hydraulických tlumičů pro kolejová vozidla. Dále se orientuje na výrobu přesných strojních součástí a kooperací pro finální výrobce. V roce 2009 byla v zisku téměř 10 mil. korun. Roční výnosy činily 174 milionů korun.     vrn dp  