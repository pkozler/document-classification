 Postřelená Giffordsová pohnula oběma rukama i nohama  Tucson (Arizona, USA) 13. ledna (ČTK) - Postřelená demokratická poslankyně Sněmovny reprezentantů Gabrielle Giffordsová dnes otevřela obě oči, hýbe končetinami a komunikuje s rodinou a přáteli. Lékaři hovoří o zázraku, uvedla agentura AP.   Giffordsová, která zastupuje již ve třetím volebním období Arizonu, byla postřelena v sobotu na mítinku před nákupním centrem v Tucsonu. Útočník Jared Lee Loughner zabil při incidentu šest lidí a dalších 14 bylo zraněno. V současné době je ve vazbě.   Stav Giffordsové se pravděpodobně díky neočekávanému množství podnětů od velkého počtu známých lidí v jejím okolí výrazně zlepšil, uvedli ošetřující lékaři. Předpokládají, že Giffordsová přežije, i když dobu její rekonvalescence lze těžko odhadnout.   Dalším krokem bude odstranění dýchacího přístroje a pokus pacientku posadit, uvedl ošetřující lékař Peter Rhee, který působil v Iráku a Afghánistánu.   Lékařská zpráva byla zveřejněna den poté, co Tucson navštívil prezident Barack Obama. Při vzpomínkové bohoslužbě vyzval k solidaritě s oběťmi sobotního útoku a prosil Američany, aby jejich památku uctili tím, že Spojené státy se stanou lepší zemí. Obama překvapil shromáždění zmínkou, že Giffordová poprvé otevřela oči po jeho návštěvě v nemocnici.   kav šeb  