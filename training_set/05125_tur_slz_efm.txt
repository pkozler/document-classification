 Týden.cz: Komárek koupil cestovní kancelář Nev-Dama  Praha 3. května (ČTK) - Cestovní kancelář Fischer z podnikatelské skupiny KKCG Karla Komárka koupila cestovní kancelář Nev-Dama, která se zaměřuje především na lyžařské zájezdy a je ve svém oboru největší na českém trhu. Informoval o tom server Týden.cz. Cena transakce se podle jeho informací pohybovala kolem 150 milionů korun.   O akvizici se již dříve spekulovalo, nyní ji Týdnu potvrdil podnikatel a mluvčí Asociace českých cestovních kanceláří a agentur Tomio Okamura.   Mluvčí cestovní kanceláře Fischer Dan Plovajko se k transakci nechtěl vyjadřovat s tím, že akvizice bude zveřejněna na středeční tiskové konferenci. Na ní hodlá CK Fischer rovněž zveřejnit své další plány do budoucnosti.   Podle dřívějších informací Mladé fronty Dnes už dříve jednala cestovka o koupi s majiteli Čedoku, společností Odien. Jednání však zkrachovala na ceně, která se pohybovala kolem 200 milionů, napsala MfD v polovině dubna.   Cestovní kancelář Fischer se akvizicí zařadí mezi největší hráče na trhu cestovního ruchu - po bok kanceláří Exim Tour a Čedok. Nev-Dama působí na trhu třináctým rokem. Podle posledních hospodářských výsledků vykázala v roce 2009 obrat 777 milionů korun a vydělala 5,9 milionu po zdanění, napsal server Týden.cz.   kri vju  