 České exportní bance loni klesl čistý zisk na 82,4 mil. Kč  Praha 28. ledna (ČTK) - Státní České exportní bance za loňský rok podle předběžných neauditovaných výsledků klesl čistý zisk na 82,4 milionu korun. Za rok 2009 měla banka čistý zisk přes 94 milionů korun. Banka o výsledcích dnes informovala v tiskové zprávě. Bilanční suma banky loni stoupla o zhruba 30 procent na 64,8 miliardy Kč. Zisk banky před zdaněním dosáhl výše 228,7 milionu korun.   Banka loni podepsala smlouvy za 43,8 miliardy korun, což oproti roku 2009 představuje nárůst o 74 procent. Největším kontraktem je financování tepelné elektrárny Adularya v Turecku.   "Řada vývozních operací by bez podpory banky vůbec neproběhla, a to zejména nyní v době krize, čímž se nám podařilo významně snížit její dopady na české exportéry i zaměstnanost. I přes značný nárůst objemu poskytnutých úvěrů a jejich čerpání se nám podařilo ušetřit na dotacích ze státního rozpočtu," uvedl místopředseda představenstva České exportní banky pověřený jejím řízením Michal Bakajsa. Oproti plánovaným 827 milionům korun vyčleněným ve státním rozpočtu na podporu vývozu banka vyčerpala pouze 492 milionů.   Kromě tepelné elektrárny v Turecku patřila k dalším významným obchodům banky v loňském roce také dostavba třetího a čtvrtého bloku slovenské jaderné elektrárny Mochovce, investice společnosti Energo Pro v oblasti energetického sektoru v Turecku, vývoz komponent vrtulníků Sikorsky nebo výstavba komerčního komplexu v ruské Rjazani.   Státem vlastněná banka zprostředkovává státní podporu vývozu poskytováním a financováním vývozních úvěrů a dalších služeb, jež s exportem souvisejí.   sos dvd  