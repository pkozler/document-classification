 Zemědělci mohou získat 79 mil. Kč na likvidaci povodňových škod  Praha 12. ledna (ČTK) - Zemědělci zasažení loňskými letními povodněmi budou moci získat zvláštní dotaci ve výši 79 milionů korun. Programy podpor schválila Evropská komise. ČTK o tom dnes informovala mluvčí ministerstva zemědělství (MZe) Tereza Dvořáčková. Agentury pro zemědělství a venkov začnou žádosti o dotace přijímat od 17. ledna.   Farmáři, jejichž majetek poškodily povodně loni v květnu a červnu, mohou získat až 50 milionů korun. Pro zemědělce zasažené srpnovou velkou vodou je připraveno 29 milionů korun.   "Dotace jsou určeny na škody způsobené na porostech pěstovaných rostlin, na škody na krmivech a zásobách a také na škody na hospodářských zvířatech. Podmínkou je, aby žadatel o dotaci předložil škodní protokol sepsaný po povodních v roce 2010," uvedl ministr zemědělství Ivan Fuksa. Úplné znění podmínek pro udělování dotací je uveřejněno na  webových stránkách MZe .   Srpnové přívalové deště a následné záplavy nejvíce zasáhly Liberecko. Tamní zemědělci odhadují škody na více než 100 milionů korun. Největší škody jsou na orné půdě, které farmáři vyčíslili na 60 milionů korun.   Na přelomu května a června v zemědělství živel napáchal škody ve výši zhruba 340 milionů Kč. Zasaženo tenkrát bylo především území Moravy a Slezska. Záplavy poškodily pole i louky, způsobily úhyny hospodářských zvířat a poničily hospodářské budovy zemědělců.   mjr dvd  