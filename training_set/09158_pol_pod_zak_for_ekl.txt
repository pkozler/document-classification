 Dienstbier vyzval ministra Pospíšila, aby jednal v kauze Rampula  Praha 23. května (ČTK) - Místopředseda ČSSD Jiří Dienstbier vyzval dnes ministra spravedlnosti Jiřího Pospíšila (ODS), aby jednal v kauze vrchního státního zástupce v Praze Vlastimila Rampuly, nebo sám odešel, nejlépe s celou vládou. Prohlásil, že v Rampulově působnosti nejsou velké kauzy, které by byly dovedeny do konce. Ministr Pospíšil by neměl být zbabělý a neměl by podléhat tlakům některých lidí z ODS, řekl novinářům jeho stínový protějšek v ČSSD Dienstbier.   Pospíšil podle místopředsedy ČSSD postupuje v případě Rampuly protiprávně, když zbytečně protahuje jeho odvolání na návrh nejvyššího státního zástupce Pavla Zemana. Pospíšil zkoumá případ už třetí měsíc, připomněl stínový ministr.   Nejvyšší státní zástupce navrhl Rampulovo odvolání letos v březnu. Ministr Pospíšil uvedl, že by ho odvolal, ale prý mu to neumožňuje zákon.   Uvedl, že Zemanovou zprávou se intenzivně zabývá, neřekl však kdy a jaké stanovisko k ní zaujme.   Pospíšil slibuje, že do dvou měsíců vládě předloží zákon, který by posílil nezávislost státních zástupců na politice.   Dienstbier dnes reagoval na nejnovější informace týdeníku Respekt, podle nichž žalobkyně Jana Hercegová z městského státního zastupitelství údajně nabádala podřízenou obvodní státní zástupkyni pro Prahu 1 Šárku Pokornou, aby se nesnažila vyšetřit podezření z korupce na Státním fondu životního prostředí (SFŽP). Hercegová však obvinění odmítla. Na údajnou korupci na SFŽP upozornil později odvolaný ředitel fondu Libor Michálek. Tehdejší ministr Pavel Drobil (ODS) resignoval, přestože svou vinu odmítl.   Žalobkyně Hercegová, která se do případu vložila, měla jít podle týdeníku, který svá tvrzení opírá o její dopis Pokorné, Drobilovi "na ruku".   Tato kauza spadá podle Dienstbiera pod Rampulu stejně jako jiné kauzy, které nebyly dovedeny do konce a které vedly k návrhu na jeho odvolání. Podle místopředsedy sociálních demokratů jde o propracovaný systém, jak zabránit vyšetření velkých případů. Státní zástupci by měli v případě pochybností žalobu podat a ponechat na soudu, aby rozhodl, dodal.   vh rot          