 Vltava v Praze se dnes a v noci na 2. stupeň zřejmě nedostane  Zprávu jsme v celém textu aktualizovali.   --------------------    Praha 15. ledna (ČTK) - Vltava v Praze během dneška a noci na neděli oproti původním předpokladům na druhý stupeň povodňové aktivity s největší pravděpodobností nevystoupá. ČTK to řekla dispečerka Povodí Vltavy.   Podnik na svém webu píše, že vzhledem k vývoji situace a aktuální hydrologické předpovědi budou vodohospodáři během dneška a nadcházející noci udržovat průtok ve stanici Praha-Malá Chuchle pod 1090 kubickými metry za vteřinu. Regulovat ho budou prostřednictvím odtoku z Vltavské kaskády. "Náhlé neočekávané zvýšení průtoku, které by způsobilo překročení tohoto limitu, nelze vyloučit, jeví se však jako málo pravděpodobné," uvedlo Povodí Vltavy na svých internetových stránkách.   Na západě, severu a ve středu Čech dál hrozí velká voda, třetí povodňový stupeň platil podvečer na 13 místech. Situace ale není tak dramatická, aby ohrožovala životy či ve velkém majetek lidí. Na horních částech už by podle měly řeky spíš klesat, hladiny ale budou kulminovat na středních a dolních tocích. Příští týden se má postupně ochlazovat, což by mělo zbrzdit odtávání sněhu. Výstraha před povodněmi trvá do pondělí večer, nejvíc ohroženy jsou Středočeský, Ústecký, Karlovarský a Plzeňský kraj.   Rozvodnění řek způsobilo mimořádně teplé počasí a s ním spojená obleva. V pátek dokonce na mnoha místech Česka padly teplotní rekordy, v Doksanech v Ústeckém kraji například naměřili 11,8 stupňů Celsia. Ochlazení a sněhové srážky by měly přijít až ve druhé polovině příštího týdne.   kli hj mal  