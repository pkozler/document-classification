 Výstavba obchvatu Mělníka by mohla začít v roce 2013  Mělník 27. ledna (ČTK) - Stavba několik let plánovaného obchvatu Mělníka by mohla začít v roce 2013. Město by tak vyřešilo potenciální dopravní komplikace, které kvůli nárůstu dopravy hrozí už v roce 2015. ČTK to řekl starosta Ctirad Mikeš (ČSSD). Investorem akce je Ředitelství silnic a dálnic (ŘSD).   Obchvat Mělníka připravovaný několik let má mít celkem čtyři etapy, výstavba přijde na zhruba dvě miliardy korun. Mělník už v minulosti ŘSD sdělil, že má zájem o výstavbu první a druhé etapy. Jde o oblast mezi Pražskou a Mladoboleslavskou ulicí a také lokalitu Malý Spořilov. "Dohodli jsme se, že budeme pokračovat v přípravě podkladů pro stavební řízení tak, aby teoreticky v roce 2013 mohla být zahájena první etapa," uvedl Mikeš po jednání s ŘSD. Tam se dozvěděl, že se investor bude snažit Mělník zařadit mezi akce na rok 2012 nebo 2013.   Navržená trasa komunikace jako veřejně prospěšné stavby je v územním plánu už od roku 1999. Mluvčí ŘSD Martina Vápeníková ČTK řekla, že na stavbu nemá ŘSD ještě pravomocné územní rozhodnutí. "Znamená to tedy, že jde o výhledovou akci," uvedla Vápeníková. Pokud by ho letos ŘSD získalo a nechalo by si rok na výkup pozemků, teoreticky by výstavba mohla v roce 2013 skutečně začít. Všechno se odvine od toho, jaký bude na rok 2012 schválený rozpočet. "Je také otázka, zda bude stavba financována z národních zdrojů nebo se bude hledat koncesionář," uvedla mluvčí.   Mělník má připraveny podle Mikeše už peníze na spolufinancování částí obchvatu, které nejsou jeho přímou součástí. Jde o chodníky a terénní úpravy. Výstavba obchvatu má trvat dva roky. Při stavbě vznikne několik nových kruhových křižovatek. Obchvatu budou muset ustoupit také některé domy.   Stavba mělnického obchvatu mohla v minulosti už začít, zkomplikovaly ji ale protesty lidí. Bouřili se proti navrhovaným trasám a podepisovali petice.   zik snm  