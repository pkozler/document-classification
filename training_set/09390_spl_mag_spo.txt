 Cyklista na vysokém kole Zimovčák pojede pro dětskou charitu  --------------------    Ke zpravodajství: AUDIO; FOTO ve Fotobance  ID foto: P200912310339301, P200906140228401, FO03014860   --------------------    Brno 1. ledna (ČTK) - Jedenáct etap v celkové délce 1750 kilometrů bude mít druhý ročník charitativního turné cyklisty na vysokém historickém kole Josefa Zimovčáka pod názvem Na kole dětem. Během jedenácti dnů od 8. do 18. června Zimovčák projede od Aše až do Nové Sedlice napříč Českou i Slovenskou republiku. V šesti městech navštíví na onkologických klinikách dětské pacienty, kterým předá dárky a psychicky je podpoří v jejich léčbě.   Zimovčák objel na vysokém historickém kole trasy všech tří největších cyklistických závodů světa: Tour de France (v roce 2005), Giro di Italia (2006) a Vueltu (2007).   "Při těchto akcí jsem měl vždy k dispozici podpůrný tým, který pomáhal mně. Nyní chci pomáhat já nemocným dětem. Tento projekt by měl přispět na jejich léčbu i finančně, ale to není tak důležité jako podpora duševní. Zveme do pelotonu na etapy děti, pro které je tato akce zpestřením jejich léčby. Jde o to, aby malí pacienti poznali, že o nich víme a chceme jim pomoci," řekl ČTK Zimovčák.   Stejnou trasu, ale v opačném směru, projel loni. "Akce dopadla dobře, proto jsem se rozhodl ji zopakovat," dodal Zimovčák.   Tvářemi loňského projektu byli například lékaři Pavel Pafko, kardiochirurg Jan Pirk, cyklista Alois Kaňkovský, fotbalista Antonín Panenka, veslař Oldřich Svojanovský, lyžařka Šárka Záhrobská, herci Pavel Nový, David Suchařípa, písničkář Miroslav Paleček, televizní moderátoři Martin Severa a Robert Bakalář i viceprezident a tiskový mluvčí Asociace českých cestovních kanceláří Tomio Okamura.   poš gi kš  