 Čeští senátoři uctili památku obětí útoku na letišti v Moskvě  Praha 26. ledna (ČTK) - Čeští senátoři dnes uctili v úvodu své schůze památku obětí pondělního teroristického útoku na moskevském letišti Domodědovo. Zahynulo při něm 35 lidí a 111 bylo zraněno. K minutě ticha vyzval senátory předseda horní komory Milan Štěch (ČSSD), verbálně ale útok nikdo nekomentoval.   Místopředseda Senátu Přemysl Sobotka (ODS) v úterním soustrastném dopise předsedovi horní komory ruského parlamentu Sergeji Mironovovi označil bombový útok za nejzvrácenější podobu terorismu. Podle něj by měla vést k ještě intenzivnější mezinárodní spolupráci v boji s tímto společným nepřítelem.   K odpovědnosti za atentát se dosud nikdo nepřihlásil, jasno zatím není ani o jeho pozadí, ani o útočnících. Akce podle ruských bezpečnostních sil nese znaky extremistů bojujících za vytvoření islámského státu na ruském severním Kavkaze. Útok vedl k rozsáhlým bezpečnostním prověrkám na ruských letištích a k policejním opatřením na letištích v zahraničí, včetně českých.   Senátoři před zahájením schvalování série zákonů obhajovaných ministrem financí Miroslavem Kalouskem (TOP 09) rozhodli také o tom, že nevidomý senátor Milan Pešák (ODS) bude moci mít ve své blízkosti přímo v sále při schůzích horní komory svého osobního asistenta a průvodce. Má mu například pomoci lépe se orientovat v předkládaných pozměňovacích návrzích k předkládaným normám. "Určitě mi to ulehčí práci a jsem vám za to velice vděčný," poděkoval svým kolegům za vstřícnost Pešák.   Souhlas Senátu má obecnou povahu, platí i pro asistenty všechny dalších případných tělesně postižených členů horní komory.   mhm pba  