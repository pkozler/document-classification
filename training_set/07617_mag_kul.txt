 Američan Bobby McFerrin odzpívá v Brně dva koncerty  --------------------    Ke zpravodajství: FOTO ve Fotobance  ID foto: P201005040875201, P201005040857401, P201001271098301   --------------------    Brno 21. ledna (ČTK) - Americký mistr vokálních improvizací Bobby McFerrin kvůli velkému zájmu publika odzpívá v Brně dva koncerty. Oficiálně to potvrdili pořadatelé. Lístky na první vystoupení, jež se koná 29. března v hale Vodova, zmizely během několika týdnů. Pořadatelé proto začali jednat o dalším vystoupení a spustili předběžnou registraci zájemců. Jednání se povedla, druhý koncert bude 30. března, oznámili dnes novinářům pořadatelé.   Oba koncerty McFerrina jsou prologem desátého ročníku hudebního festivalu JazzFest Brno. "Je to pro nás nejlepší dárek k letošnímu desátému výročí," uvedl Vlastimil Trllo z pořádající agentury 24/7 Promotions. JazzFest začínal jako menší nadšenecká akce, postupem času však tým mladých organizátorů dokázal do Brna přitáhnout velká jména světového jazzu.   Podrobné informace o přidaném koncertu najdou zájemci na webových stránkách  www.bobbymcferrin.cz . Vstupenky v ceně od 990 korun budou v prodeji od 26. ledna.   Fenomenální zpěvák a desetinásobný držitel Grammy McFerrin svým repertoárem zasahuje do popu, jazzu, klasiky i lidové hudby. Je také uznávaným dirigentem, skladatelem filmové hudby a vášnivým zastáncem povinné hudební výchovy ve školních osnovách. Na svém kontě má na tři desítky alb, kterých se doposud prodalo přes 20 milionů kopií. V Česku odzpíval několik úspěšných koncertů.   McFerrin se narodil v roce 1950 v hudbymilovné rodině. Jeho otec byl prvním afroamerickým členem Metropolitní opery v New Yorku. McFerrin má originální pěvecký styl a působivým způsobem využívá svůj hlasový rozsah čtyř oktáv. Jeho vystoupení jsou založená na improvizaci a nenuceném zapojení publika.   tmd kš  