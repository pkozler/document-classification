 Průvod Karla IV. na Karlštejn obohatí rytířský turnaj  --------------------    Ke zpravodajství: FOTO ve Fotobance  ID foto:  P200906060145901 ,  P200906060146101 ,  P200906060145101    --------------------    Praha 11. května (ČTK) - Z katedrály svatého Víta na Pražském hradě obcemi okolo Berounky až na Karlštejn pojede 4. a 5. června již popáté královský průvod Karla IV. Na zastávkách cesty, při níž monarcha s družinou odveze na svůj oblíbený hrad korunovační klenoty, budou pro diváky připravena hudební, divadelní a šermířská vystoupení. Vrcholem akce mají být závody povozů tažených lidmi a souboje rytířů na koních.   Desítky jezdců na koních, povozech i pěšmo se vydají na čtyřicet dva kilometrů dlouhou cestu z Prahy na Karlštejn. V obcích, kde se zastaví, bude na příchozí v čele s císařem Karlem IV. v podání Vladimíra Čecha a císařovny Elišky (Debora Štolbová) i návštěvníky čekat po oba víkendové dny zábavný program určený především rodinám s dětmi.   Asi největším lákadlem je středověký rytířský turnaj, v němž se v neděli po 16:00 utká na louce u obce Karlštejn šest rytířů z řad profesionálních kaskadérů, z nichž většina účinkovala v českých a zahraničních filmech. Pro tuto příležitost ale budou zastupovat šestici obcí zapojených do organizace průvodu. Své síly změří v několika disciplínách, v nichž mají prokázat dovednost v ovládání meče a obratnost na koni. Patří sem například jízda proti otočné figuríně, zasahování věnečků kopím a stínání "tureckých" hlav. Vrcholem klání, jehož inspirací jsou tradiční historické průvody v Itálii, bude finálový souboj, v němž se střetnou dva nejúspěšnější bojovníci. Oba budou mít na vrcholu přilby připevněný klenot, který mají v plném trysku srazit protivníkovi z hlavy dřevěnou údernou zbraní mlat. "Ve střední Evropě se nic podobného nepořádá. Je to regulérní turnaj rytířů, kteří ovládají jezdecké umění," uvedl režisér průvodu Janek Jirků.     Organizátoři ujišťují, že nepůjde o žádné divadlo s nahranými souboji a pády. "Očekáváme, že kaskadéři souboje vezmou vážně a bude to napínavá podívaná se vším všudy," poznamenal Jiří Hudeček, starosta obce Lety.   Součástí turnaje je i závod Ženy na voze, v němž se utkají družstva jednotlivých obcí v netradiční disciplíně závodu povozů tažených muži. Ti budou muset co nejrychleji odtlačit do cíle vůz naložený nejméně pěti ženami. "Bude se měřit nejen čas, ale i krása vozu a jeho "obsah"," vysvětlil Jirků.     Královský průvod je pomyslným pokračováním tradice, kterou založil Karel IV. Ten uchovával na Karlštejně korunovační klenoty Svaté říše římské. Každoročně po Velikonocích je ale nechával v Praze ukazovat věřícím. Pak byly opět převezeny na Karlštejn.   Loňské dvoudenní putování dvořanů a rytířů navazující na tuto tradici sledovalo asi 30.000 lidí. První ročník průvodu uspořádal Středočeský kraj za bývalého hejtmana Petra Bendla (ODS). Bendlův nástupce David Rath (ČSSD) ale akci označil za zbytečné mrhání penězi, kraj se na ni proto přestal podílet. Současným pořadatelem je proto sdružení obcí Region Karlštejnsko. Více informací včetně podrobného popisu trasy Královského průvodu 2011 poskytne webová stránka  www.kralovskypruvod.eu .   Pavel Hortig dr  