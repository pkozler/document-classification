 Výkonný výbor ČSTV dnes bude jednat o situaci v Sazce  --------------------    Ke zpravodajství: AUDIO; FOTO/aktuality; VIDEO   --------------------    Praha 12. ledna (ČTK) - Výkonný výbor Českého svazu tělesné výchovy (ČSTV), největšího akcionáře Sazky, dnes po poledni bude jednat o postoji svazu k návrhům na řešení situace loterijní společnosti. Ta podle některých informací dluží již celkem 1,5 miliardy korun podnikateli Radovanovi Vítkovi, který před časem uvedl, že pokud Sazka nesplatí dluhy do 17. ledna, podá na ni insolvenční návrh. Zájem o převzetí Sazky mají podle dostupných informací podnikatel Radovan Vítek, finanční skupina Penta, podnikatel Martin Ulčák a společnost Synot.   Výkonný výbor ČSTV by měl nastínit východiska z krize. Podle předsedy ČSTV Pavla Kořana se bude zabývat třemi nabídkami - od Penty, holdingu Synot a firmy E invest Martina Ulčáka. "To jsou písemné nabídky," upozornil. Na pořad tak nepřijde zřejmě návrh Radovana Vítka, který rovněž připravuje plán restrukturalizace a fungování firmy.   Ministr školství Josef Dobeš svaz tělesné výchovy v úterý kritizoval za pasivitu a vyzval svaz k odvaze pro radikální změnu. Kořan ale jeho kritiku označil za vměšování a odmítl, že by ČSTV byl v záležitostech kolem Sazky pasivní.   kri mha  