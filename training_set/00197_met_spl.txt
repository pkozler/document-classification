 V Krušných horách se i přes oteplení lyžovalo, v neděli na slunci  Karlovy Vary 16. ledna (ČTK) - Přes oteplení byly o víkendu v provozu lyžařské areály v Krušných horách a nabídly dobré podmínky, i když většinou na mokrém sněhu. V provozu byly ve vyšších polohách i běžkařské tratě. Zejména dnešního slunečného počasí využili lyžaři k pobytu na sjezdovkách. Provozovatelé nyní čekají ochlazení a i nový sníh, zjistila dnes ČTK.   "Sněhu trochu ubylo, ale lyžovalo se na všech areálech. Upravené byly i běžkařské trasy," řekla ČTK Alena Formáčková z Infocentra na Božím Daru. Úbytek sněhu navíc uvolnil silnice, a tak se zlepšila i doprava na hory.     Na Božím Daru a Klínovci i po oblevě zůstává od 50 do 115 centimetrů sněhu. V neděli bylo i na Klínovci téměř šest stupňů nad nulou, ale sjezdovky jsou upravené. "Lyžařské podmínky jsou výborné, sněhu je dost," informovali dnes provozovatelé areálu. Na Klínovci navíc jezdí až do 28 za ceny vedlejší sezony.   Mokrý a po ránu zmrzlý sníh je stále i na Bublavě. V provozu tam byly o víkendu tři z pěti vleků a jezdilo bez čekání. Jezdilo se i na Velkém Bleibergu, jen kvůli vodě u dojezdu nejezdil vlek na Velkém Bleibergu. Na sjezdovkách je až 75 centimetrů sněhu.   Zásoby sněhu jsou stále i v Mariánských Lázních. V provozu bez odtátých míst byly sjezdovky Slalomák i Krakonoška.   pnp mal    