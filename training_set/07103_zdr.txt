 V perinatologických centrech se rodí třetina novorozenců  Praha 26. ledna (ČTK) - Výběr údajů o perinatologických centrech a péči o novorozence v ČR v souvislosti s možnými odchody lékařů v akci Děkujeme, odcházíme:     - Perinatologie - interdisciplinární obor, v němž se prolíná péče porodníka a neonatologa. Zahrnuje péči o těhotnou ženu, plod a novorozence v období od viability plodu (plod je schopen po porodu přežít nyní při délce trvání gravidity 24 ukončených týdnů, tedy 24 + 0 den), přes období porodu a šestinedělí, respektive do časného a pozdního neonatálního období (28 dnů po narození dítěte).   - Neonatologie - obor komplexně pečující o novorozence. Od zabezpečení poporodní adaptace fyziologických novorozenců, přes řešení komplikací v souvislosti s porodem a vrozených vývojových vad až po péči o extrémně nezralé novorozence.   - Intenzivní perinatální péči poskytují regionální perinatologická centra, tvořená perinatologickým a neonatologickým pracovištěm.   - V Česku je nyní 12 perinatologických center. V Praze je to Ústav pro péči o matku a dítě v Podolí (ÚPMD), Všeobecná fakultní nemocnice (VFN) a Fakultní nemocnice (FN) v Motole. Další jsou pak ve fakultních nemocnicích v Brně, Plzni, Hradci Králové, Ostravě a Olomouci. Doplňují je centra v Masarykově nemocnici v Ústí nad Labem, v Mostě, v Českých Budějovicích a v Baťově krajské nemocnici ve Zlíně.   - Péči o novorozence se středně těžkou adaptací zajišťují i vybraná pracoviště intermediární perinatální péče. Patří mezi ně pražská Fakultní Thomayerova nemocnice s poliklinikou a dále nemocnice v Karlových Varech, Liberci, Písku, Kladně a v Pardubicích (podle  Sekce perinatální medicíny  České gynekologické a porodnické společnosti).   - Ve 12 perinatologických centrech pracuje 150 lékařů. Například na novorozeneckém oddělení FN v Motole (67 lůžek) zajišťují péči na 13 lůžkách intermediární péče dva lékaři, na 14 lůžkách intenzivně-resuscitační a intenzivní péče tři dětští lékaři a na úseku fyziologických novorozenců pracují tři lékaři. V neonatologické části Gynekologicko-porodnické kliniky pražské VFN působí 15 lékařů (116 lůžek). ÚPMD údaje na svých webových stránkách neuvádí. Pro srovnání neonatologické oddělení FN Brno uvádí 23 lékařů, stejné oddělení v Nemocnici České Budějovice má 16 lékařů, novorozenecké oddělení zlínské Krajské nemocnice Tomáše Bati zajišťuje podle deníku Právo z 25. ledna 12 lékařů (z toho 11 jich podalo výpověď v akci nespokojených lékařů).   - Výbor České neonatologické společnosti České lékařské společnosti J. E. Purkyně v souvislosti s akcí lékařských odborů Děkujeme, odcházíme varoval, že kvůli nedostatku lékařů dojde minimálně v pěti z 12 center k výraznému omezení až zastavení akutní péče o novorozence. Neonatologové opakovaně upozorňují na překračování kapacity co do počtu dětí.   - Česko má jeden z nejlepších systémů péče o předčasně narozené děti na světě. Novorozenecká úmrtnost se v 90. letech minulého století významně snížila v celé Evropě, v ČR dokonce několikanásobně. Úmrtnost je několikanásobně nižší, když se miminko narodí ve specializovaném centru. V roce 2009 se v těchto centrech narodila třetina všech novorozenců.   - V roce 2009 se v Česku živě narodilo 118.348 dětí, hrubá míra porodnosti byla 11,3 živě narozených na 1000 obyvatel. Více než polovina dětí se narodila v 39. nebo 40. týdnu těhotenství. Medicína je již na takové úrovni, že se často podaří zachránit děti narozené ve 26. týdnu těhotenství i dříve. Téměř osm procent dětí se narodilo s nízkou porodní hmotností (pod 2500 g). Trend zvyšování počtu dětí narozených s nízkou porodní hmotností tak pokračuje.   Iva Pokorná rmi  