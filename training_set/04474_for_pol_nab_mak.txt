  Ke zpravodajství: PROFIL   Do hodiny vydáme PROFIL s výběrem hlavních myšlenek z prvního projevu amerického prezidenta Baracka Obamy k muslimům v červnu 2009 na Káhirské univerzitě.   ------------------------------    Obama nabídne Egyptu a Tunisku miliardovou ekonomickou pomoc  Doplnili jsme další informace o americké pomoci v posledních čtyřech odstavcích.   --------------------    Washington 19. května (zpravodaj ČTK) - Americký prezident Barack Obama ve svém dnešním projevu k situaci na Blízkém východě a v severní Africe nabídne Egyptu a Tunisku hospodářskou pomoc ve výši několika miliard dolarů. USA tak tyto země chtějí podpořit na cestě k demokracii. Egyptu například odpustí dluh ve výši jedné miliardy dolarů. Zároveň mu půjčí anebo budou ručit za další miliardu dolarů.   Spojené státy se pro svůj plán inspirovaly ze zkušeností s transformací zemí střední a východní Evropy po pádu komunistických režimů v roce 1989. Novinářům to řekl vysoce postavený činitel americké administrativy.   "Z přechodu (k demokracii) ve střední a východní Evropě jsme se poučili, že je důležité spolu s demokratizací podporovat tvorbu politiky a ekonomický management," uvedl. USA proto třeba chtějí podporovat nevládní organizace, univerzity či různé instituty, které mohou zlepšit ekonomické rozhodování v regionu.     Právě proto se jejich pomoc zaměří na Egypt a Tunisko, které již první krok na cestě k demokracii udělaly, když tam lidé letos svrhli autoritářské režimy. Obě země nyní jsou v obtížné ekonomické situaci. Americký plán by jim tak měl pomoci stabilizovat hospodářství. Kromě peněz z USA by se na něm přitom měly například podílet prostředky z Evropské banky pro obnovu a rozvoj či Mezinárodního měnového fondu.   Peníze by podle americké administrativy měly v regionu pomoci k prosazení čtyř cílů. Kromě lepšího ekonomického managementu a ekonomické stability jimi jsou hospodářská modernizace a reformy, které by měly vybudovat silný soukromý sektor. Posledním pak jsou investice a lepší obchodní propojení regionu.   Američané si přitom dobře uvědomují, že špatné životní podmínky a nedostatek práce pro početnou mladou generaci byly hlavním spouštěcím motorem současných nepokojů v regionu. V oblasti podle Bílého domu nyní žije 400 milionů lidí, vyvážejí ale dohromady stejně zboží jako osmimilionové Švýcarsko.   "Všem těmto zemím je vlastní nevyužitý potenciál lidí. Většině populace je pod 30, každý rok se k pracovní síle připojí čtyři miliony lidí. Jen v Egyptě je přitom třicetiprocentní nezaměstnanost," uvedl v telefonickém rozhovoru s novináři zdroj z americké administrativy.   Podle něj je tak třeba udělat něco proto, aby široké populační vrstvy měly prospěch z ekonomického růstu a aby lidé měli práci a příležitosti. Zlepšení hospodářské situace by podle představ USA mělo zabránit uvržení oblasti do nečitelného a nebezpečného chaosu, z nějž by jako vítězové mohli vzejít extremisté.   fcz jas  