 Průzkum: Na internetu loni nejvíc zlevnily myčky a LCD televizory  Praha 26. ledna (ČTK) - Průměrná cena spotřební elektroniky prodávané v internetových obchodech loni klesla. Nejvíce zlevnily myčky, jejichž cena se snížila téměř o pětinu, LCD televizory a mobilní telefony. Nárůst cen byl loni v tuzemských e-shopech zaznamenán pouze u notebooků. Vyplývá to z průzkumu společnosti Karsa Technologies, která pravidelně monitoruje ceny zboží v internetových obchodech.   Průměrná cena myčky se v internetových obchodech snížila z 14.603 korun v prosinci 2009 na 12.032 korun v závěru loňského roku. LCD televizory zlevnily z předloňských 18.074 korun na 15.378 korun. V kategorii plazmových televizorů společnost Karsa Technologies loni zaznamenala snížení průměrné ceny na 26.280 korun z 27.678 korun v prosinci 2009.   "Hodnota LCD televizorů dlouhodobě klesá a za uplynulé dva roky se snížila o více než 30 procent. Naopak průměrná cena plazmových televizí je relativně stabilní. Důvodem je nízký počet modelů dostupných na tuzemském trhu," sdělil dnes ČTK Michal Ježek ze společnosti Karsa Technologies,   Průměrná cena mobilních telefonů loni v prosinci činila 4765 korun a v meziročním srovnání byla nižší o 779 korun. "Snížení bylo způsobeno zlevněním chytrých telefonů," podotkl Ježek. Digitální fotoaparáty zlevnily jen mírně na loňských 4879 korun z 5018 korun v prosinci 2009. Podle odborníků to souviselo s tím, že internetoví prodejci dodržovali doporučené koncové ceny.   Společnost Karsa Technologies ze všech měřených komodit zaregistrovala zdražení pouze v případě notebooků. Jejich průměrná cena se loni meziročně zvýšila o čtyři procenta a v prosinci 2010 se ustálila na částce 18.392 korun.   "V prvním čtvrtletí loňského roku se cena notebooků pohybovala pod dlouhodobým průměrem. Od dubna však začala narůstat a nejdražší byly notebooky v září. Kolísání ceny u této komodity úzce souvisí s vývojem kurzu dolaru a skladbou produktové řady notebooků," komentoval údaje Ježek.   Češi na internetu podle údajů společnosti GfK Czech nakupují už zhruba pětinu technického zboží včetně spotřební elektroniky, což je více než v ostatních evropských zemích.   Z pohledu všech komodit obliba internetových obchodů v posledních letech také rychle roste. Tuzemské internetové obchody loni podle odhadu Asociace pro elektronickou komerci celkově utržily rekordních 33 miliard korun, což je o šest miliard korun více než v roce 2009. Tempo růstu tržeb internetových obchodů bylo loni vyšší než v roce 2009, kdy se jejich obrat zvýšil meziročně o pět miliard korun na 27 miliard korun.   beh dvd  