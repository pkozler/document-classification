 Festival Prague Wine Week představuje medailová vína  --------------------    Ke zpravodajství: FOTO/aktuality   --------------------    Praha 24. ledna (ČTK) - Galadegustace medailových vín ze soutěže Prague Wine Trophy zahájila dnes třetí ročník festivalu  Prague Wine Week , který v Praze potrvá do 30. ledna. V hotelu Crowne Plaza se představilo bezmála 400 vín z celého světa, které zastupuje na 80 vinařů. Zhruba dvě třetiny tvoří zahraniční produkce, zatímco asi třetinu vystavovatelů představují moravští vinaři.     "Výběr vín je tak velký, že si vybere každý, ať už jde o vína moravská, zahraniční, suchá, sladká, bílá, červená či champagne," řekla ČTK pořadatelka festivalu Šárka Dušková. Upozornila, že svou produkci mnozí vinaři představují osobně.   Zájemci tak mohou například ochutnat kalifornská vína oscarového režiséra Francise Forda Coppoly. Jeho produkce získala v české soutěži cenu pro nejlepší zahraniční vinařství. "Toto vinařství prezentuje nejdražší víno. Je to víno Rubicon. Jde o úžasný Cabernet Sauvignon z Kalifornie. Získalo také cenu za design. Maloobchodní cena na českém trhu je 3500 korun," uvedla Dušková.   Návštěvníci galadegustace se mohli osobně setkat s medailisty soutěže. Norbert Reinisch z piemontského vinařství Braida di Giacomo Bologna nabídl svou Barberu, z chilského vinařství Santa Rita dorazil Andres Alvarado. Zastoupen je také absolutní vítěz soutěže Vinselekt Michlovský, druhé nejlepší vinařství Sonberg i vinařství Volařík.   Podle Duškové mají moravští i čeští vinaři dobré šance prosadit se v konkurenci s dobrými zahraničními značkami. "Moravská vinařství dokázala, že jsou srovnatelná se světem," řekla. Mnoho lidí podle ní dává přednost domácí produkci před zahraniční. Ta však může pokrýt pouze 40 procent spotřeby vína v České republice. "Více se vyrobit nemůže. Nelze vysazovat více vinic," zdůraznila. Právě proto podle ní asi 60 procent produkce na českém trhu pochází ze zahraničí.   Festival si klade za cíl nabídnout také vinařskou osvětu. "Dobrá vína nemusí být za astronomické ceny. I šampion může stát 300 korun," uvedla. Zdůraznila, že také restaurace stojí o kvalitní vína, která nemají přehnanou cenu. O tom, že to není nereálné, má návštěvníky přesvědčit spojení vinařů s restauratéry. "Tříchodové menu ve spojení s třemi sklenicemi vína se vešlo do ceny 450 korun," poznamenala pořadatelka.     Festival podle ředitele Vinařského fondu ČR Jaroslava Machovce prospívá zejména zvýšení kultury pití vína. "Lidé mají možnost ochutnat škálu vín, ke kterým se běžně nedostanou. Cenná je i možnost porovnávání domácí a zahraniční produkce," řekl ČTK. Upozornil, že Česko je daleko pod průměrem spotřeby vína v Evropské unii.   "V Lucembursku dosahuje spotřeba 80 litrů na obyvatele a rok. Francouzi mají kolem 55, v Rakousku kolem 30 a v Česku je to asi 19 litrů na osobu. V tomto směru je co dohánět," řekl Machovec. Podle něj souvisí pití vína s rozvojem ekonomiky. "V zemích, kterým se dobře daří, se pijí kvalitnější vína," dodal.   Podle údajů ministerstva zemědělství spotřeba vína v ČR dlouhodobě roste. Ještě v roce 1993 činila jen 12 litrů, zatímco za rok 2008 vzrostla roční spotřeba vína na 19,1 litru na osobu. Přesto Česko nadále zaostává za Evropou, kde se průměr pohybuje od 25 do 32 litrů na osobu a rok. Tuzemští vinaři vyrobili v uplynulé sezoně rekordních 840.000 hektolitrů vína, o 20.000 více než o rok dříve. Z celkové produkce připadlo 530.000 hektolitrů na bílé a 310.000 hektolitrů na červené víno. Vývoz vín vzrostl meziročně o 36 procent na 209.000 hektolitrů za půl miliardy korun.   Podle účastníků festivalu je akce zajímavá možností srovnání. "Nemáme se za co stydět a zákazník se může přesvědčit o kvalitě našich vín," řekl ČTK vinař Jiří Hort, který představuje růžová vína. Upozornil, že v Česku jsou výtečné podmínky pro výrobu tohoto vína. "Objevili jsme to nedávno a je tady velká šance to ukázat," dodal.   Účast na galadegustaci je podle Miroslava Majera z vinařství Vinselekt Michlovský prestižní záležitost. "Festival má velmi pozitivní komerční dopad. Spousta moravských vinařů to takto vnímá," řekl ČTK. Upozornil, že dovozci jsou čím dál aktivnější a domácí výrobci vítají každou podobnou prezentaci.   Nabídka kvalitních vín se v Česku podle znalců výrazně neliší od ostatních vinařsky vyspělejších zemí. Cenové spektrum pak záleží na úrovni podniku. Podle Kamila Gruncla ze společnosti Global Spirits &amp; Global Wines je nejběžnější cenovou kategorií u zahraničních vín 150 až 400 korun, prodejní cena pak dle individuálních marží podniků. U moravských vín začíná toto rozmezí kolem 50 korun za litr. Cenu vín, určených k investici pak ovlivňují nově vznikající trhy, například Asie či Rusko.   Festival od úterý pokračuje prezentacemi vystavovatelů. Patnáct pražských restaurací, vinných barů a vinoték zároveň nabídne vybraná menu ve spojení s nápoji z medailových vinařství. Zúčastní se například Restaurant Palác Kinských, Restaurant &amp; cafe Theatro, Vinograf Bar či Vinotéka U sv. Vincenta. Další informace jsou na webu  www.praguewine.cz .   Alexandra Malachovská kš  