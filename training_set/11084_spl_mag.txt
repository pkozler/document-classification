 V Praze bude vyhlášen Kadeřník roku  Praha 22. ledna (ČTK) - Nejlepší čeští a slovenští kadeřníci budou dnes vyhodnoceni v soutěži Czech and Slovak Hairdressing Awards 2010. Udělen bude titul Kadeřník roku a další prestižní ocenění pro vlasové tvůrce z České republiky a ze Slovenska. Šanci získat kadeřnické "oscary" má dvacítka účastníků, kteří byli nominováni v kategoriích dámský komerční účes a pánský komerční účes. Loňský titul bude obhajovat Jana Burdová ze salonu EGOO Teplice.   Do soutěže se mohli v květnu až srpnu loňského roku hlásit profesionální kadeřníci z obou zemí. Zhruba 200 soutěžních prací posuzovala porota složena z odborníků, mezi nimiž byli kadeřníci, vizážisté či módní návrháři. Zároveň je hodnotila novinářská porota.   V soutěži se posuzuje nejen účes, ale také celkový dojem, tedy výběr modelky, styling, make-up a fotografie. Novinkou letošního ročníku je titul Newcomer of the Year - Objev roku.   Předávání "kadeřnických Oskarů" v holešovickém klubu SaSaZu bude moderovat Dara Rolins. Součástí večera je představení nových vlasových trendů Essential Looks na jaro a léto letošního roku, které budou mít v Praze světovou premiéru.   ač dr  