 Mezi nejstarší fungující automobilky patří i česká Tatra  Mannheim/Praha 27. ledna (ČTK) - Hispano-Suiza, Wanderer, Horch nebo Packard - to jsou názvy automobilek, které ve své době znal celý svět, ale dnes něco řeknou už jen málokomu. Výčet zaniklých značek by byl ostatně velmi dlouhý a továren, které se mohou vykázat více než stoletou tradicí výroby aut, je jako šafránu.   Přehled nejstarších dosud existujících světových automobilek (řazeno podle data výroby jejich prvního automobilu):     Daimler   Založeno: 1883   První automobil: 1885   Společnost Daimler-Motoren-Gesellschaft založili němečtí konstruktéři Gottlieb Daimler a Wilhelm Maybach v roce 1890. Pro své vozy začali od počátku 20. století používat pojmenování Mercedes. V roce 1926 se firma sloučila s podnikem Benz &amp; Cie., u jehož zrodu v roce 1883 stál další z pionýrů automobilismu Carl Benz. Fůzi obou firem se zrodila značka Mercedes-Benz, která je v držení koncernu Daimler AG dodnes.     Peugeot   Založeno: 1810   První automobil: 1889   Firma začínala jako slévárna oceli a producent kovových výrobků, mimo jiné mlýnků na kávu. V roce 1889 vyrobila první parní tříkolku, aby se v zápětí přeorientovala na vozy s benzínovým motorem. V roce 1896 se výroba aut osamostatnila, ale kvůli sporům existovaly souběžně dvě automobilky se jménem Peugeot v názvu. Situace se urovnala až opětovným sloučením obou firem v roce 1910. V polovině 70. let Peugeot převzal bankrotující automobilku Citroën, čímž vznikla dodnes existující skupina PSA Peugeot-Citroën.     Tatra   Založeno: 1850   První automobil: 1897   Firma byla založena Ignácem Šustalou jako továrna na kočáry a bryčky. V roce 1897 vyjel z jejích vrat první osobní automobil pojmenovaný Präsident a o rok později i první nákladní vůz. Velkou zásluhu na technickém rozvoji firmy měl konstruktér Hans Ledwinka, který dal tatrám do vínku podvozek s centrální nosnou rourou s výkyvnými polonápravami. Výroba osobních aut byla ukončena v roce 1998, nákladní vozy však Tatra vyrábí dodnes.     Renault   Založeno: 1899   První automobil: 1898   Továrnu založil Louis Renault se svými dvěma bratry. V roce 1919 už byla největší soukromou průmyslovou firmou ve Francii. Po druhé světové válce byla automobilka znárodněna a v majetku státu zůstala až do privatizace v roce 1996. Kromě malých vozů, jako byl poválečný typ 4 CV nebo pozdější Renault 5, se firma proslavila i svým velkoprostorovým modelem Espace, jenž byl průkopníkem dnes populární kategorie vozů MPV.     Opel   Založeno: 1862   První automobil: 1899   Společnost založil v hesenském Rüsselsheim Adam Opel. Jejím původním výrobním programem byly šicí stroje a jízdní kola. S výrobou automobilů firma začala v roce 1899 a o tři roky později představila první vůz vlastní konstrukce. V roce 1924 zavedl Opel jako první německá automobilka pásovou výrobu. Na konci 20. let minulého století se většinovým akcionářem Opelu stal americký General Motors, který firmu vlastní do dnešních dnů.     Fiat   Založeno: 1899   První automobil: 1899   Společnost Fabbrica Italiana Automobili Torino založil Giovanni Agnelli spolu s několika dalšími investory. Firma se nevěnovala jen výrobě aut, ale postupně expandovala do dalších průmyslových oborů od elektrotechniky po petrochemii. V roce 1936 představila minivůz Topolino, který založil dodnes přetrvávající tradici výroby malých a cenově dostupných fiatů. Pod křídla průmyslové skupiny Fiat ale patří i známé sportovní značky Ferrari, Alfa Romeo či Lancia.   dto rmi  