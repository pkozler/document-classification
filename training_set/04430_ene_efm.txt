 Duke díky koupi Progres bude největší dodavatel elektřiny v USA  New York 10. ledna (ČTK) - Americká elektrárenská společnost Duke Energy se dohodla na převzetí konkurenční firmy Progress Energy za 13,7 miliardy dolarů (261 miliard Kč). Pokud dnešní transakci schválí regulační úřady Severní a Jižní Karolíny, kde je hlavní působiště obou firem, vznikne největší dodavatel elektrické energie ve Spojených státech.   Spojení vytvoří skupinu se 7,1 milionu zákazníků ve státech Severní a Jižní Karolína, Florida, Indiana, Kentucky a Ohio. Její produkční kapacita bude dosahovat 57.000 megawattů.   Duke je nyní třetí největší americký dodavatel elektrické energie a v případě završení transakce se stane zcela největší jak z hlediska tržní hodnoty, tak z pohledu kapacit. Americké antimonopolní úřady však v posledních letech kvůli příliš velkému podílu na trhu zablokovávaly nebo kladly těžké podmínky pro jiné akviziční plány na tomto poli. Často vyžadovaly rozsáhlé odprodeje aktiv spojujících se firem.   Šéf Duke Energy Jim Rogers uvedl, že rozšířená firma ušetří během pěti let v obou Karolínách 600-800 milionů dolarů. Uspoří zejména na nákladech paliv a díky efektivnějšímu využívání distribučních systémů. Dodal, že dosažené úspory firma přenese na zákazníky formou nižších cen.   Duke se rozšířila už v roce 2006, kdy za devět miliard dolarů koupila firmu Cinergy. V poslední době se akviziční aktivita v sektoru elektroenergetiky zvýšila a Rogers předpovídá novou vlnu spojování.   hp jw  