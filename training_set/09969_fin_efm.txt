 ČS vydala dluhopisy za miliardu Kč,jsou určeny drobným investorům  Praha 3. ledna (ČTK) - Česká spořitelna vydala strukturované dluhopisy za jednu miliardu korun, které jsou určeny k prodeji drobným investorům. Zájemci je mohou ode dneška nakoupit ve vybraných pobočkách České spořitelny, informovala dnes spořitelna v tiskové zprávě.     Jmenovitá hodnota dluhopisu je 10.000 korun. Nejmenší množství nakupovaných dluhopisů jsou tři kusy. Dluhopisy nebudou úročeny. Jejich výnos je závislý na koši akcií světových trhů a naroste jednorázově ke dni konečné splatnosti dluhopisů, který bude 30. ledna 2015.   Dluhopisy jsou vydány ve formě sběrného dluhopisu. Ten je podobně jako podílový fond společným majetkem vlastníků jeho podílů. Investor je vlastníkem takového počtu jednotlivých dluhopisů, jež odpovídá velikosti jeho podílu na jmenovité hodnotě sběrného dluhopisu. Evidence vlastníků podílů je vedena u administrátora emise, kterým je ČS. Vlastník může převést všechny své dluhopisy nebo některý z nich na jinou osobu.   fd vju  