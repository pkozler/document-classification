 Akcie Porsche prudce posílily díky zamítnutí žaloby v USA  Frankfurt nad Mohanem 3. ledna (ČTK) - Akcie německého výrobce sportovních vozů Porsche dnes prudce stouply poté, co americký soud minulý týden zamítl žalobu požadující od firmy odškodné přes dvě miliardy dolarů (38 miliard Kč). Žaloba byla považována za překážku pro fúzi podniku s Volkswagenem.   Akcie Porsche dnes posílily o deset procent a akcie Volkswagenu stouply o 3,5 procenta, napsala agentura Reuters. "Považujeme to za příznivou zprávu pro akcionáře Porsche, protože byla odstraněna největší hrozba pro fúzi s VW," řekli k zamítnutí žaloby analytici ze společnosti Credit Suisse.   Skupina investičních fondů v žalobě tvrdila, že byla podvedena, když firma Porsche v tichosti nakoupila téměř všechny volně obchodované kmenové akcie Volkswagenu v rámci snahy o jeho převzetí. Ve svých veřejných prohlášeních však takovéto plány popírala.   Porsche se při snaze o převzetí Volkswagenu značně zadlužil. Podniky si proto poté vyměnily role, takže by se Porsche nakonec mělo stát desátou značkou Volkswagenu.   Volkswagen, jehož součástí je Škoda Auto, je největší automobilkou v Evropě. Do roku 2018 se plánuje stát největším výrobcem automobilů na světě.   pmh jw   