 Prostějovská radnice si nechá zpracovat nový územní plán  Prostějov 12. ledna (ČTK) - Prostějovská radnice začala pracovat na svém novém územním plánu. Na základě výběrového řízení zadala jeho zpracování brněnské společnosti Knesl + Kynčl. Měl by stát přibližně 5,5 milionu korun. V příštích měsících se ke konceptu strategického dokumentu, který bude řešit i aktuální dopravu ve městě či novou zástavbu, budou moci vyjádřit i obyvatelé. ČTK to dnes řekl místostarosta Zdeněk Fišer (ČSSD).   Stávající územní plán zhruba padesátitisícového Prostějova je už 15 let starý a musel se několikrát měnit. Nový dokument má především umožnit další rozvoj města. "Nynější plochy určené k zástavbě jsou již vyčerpány, chceme umožnit další rozvoj města tak, aby vyhovoval po stránce ploch pro bydlení, zeleně, dopravy a rozvoje nových průmyslových zón," uvedl místostarosta. Nový územní plán má nejen rozšířit výhled zastavěné části Prostějova, ale i rezervovat plochy určené pro dopravní stavby. Dokument například počítá s případným budováním obchvatu, který by měl odvést kamionovou dopravu z města. "Město musí koridory pro tyto stavby zajistit tak, aby byly volné," dodal místostarosta.   Koncept návrhu územního plánu má brněnská společnost předložit v únoru, poté se k němu budou moci vyjádřit i všichni obyvatelé města. Radnice počítá s tím, že v listopadu by plán měli dostat ke schválení zastupitelé.   Nový územní plán se bude týkat nejen Prostějova, ale i jeho městských částí. Prostějov není jediným městem v Olomouckém kraji, které se pustilo do přípravy nového územního plánu. Pracuje na něm také olomoucká radnice, za zpracování dokumentu zaplatí zhruba 11 milionů korun.   ftv snm  