 Firmy by mohly od státu dostat 100 pct. nákladů na vlastní školku  Praha 17. května (ČTK) - Ministerstvo školství připravuje novelu, díky níž by mohly firmy čerpat až 100 procent nákladů na provoz podnikových školek. Do těch by mohly docházet i děti mladší tří let, podnikatelé však budou muset zajistit kvalifikované učitelky a dodržování hygienických předpisů. Úřad připravuje novelu spolu s ministerstvem práce a sociálních věcí, pokud vše projde, mohla by novinka platit od září, nejpozději pak od ledna příštího roku. ČTK to řekl mluvčí ministerstva školství Patrik Kubas s tím, že masivní zájem ze strany zaměstnavatelů neočekávají.   Aby mohly firemní školky získat dotaci, budou muset být zapsány v rejstříku škol a splňovat všechny podmínky jako klasické mateřinky. "Budou tak moci získat finanční dotaci v prvním roce ve výši 60 procent z normativu a v dalších letech 100 procent při splnění zákonných podmínek," sdělilo ministerstvo. Odečíst si náklady na zřízení školky z daní ale zatím nebude možné, zákon připravuje ministerstvo práce s účinností zřejmě od července 2012.   "Firma si také může najmout odborného provozovatele či se může několik menších firem spojit a provozovat školku společně. Pokud firemní školka nenaplní kapacitu, může nabídnout služby jiné firmě či dětem, jejichž rodiče nejsou firemními zaměstnanci," plánují úředníci. Fungování školky si přitom budou moci firmy uzpůsobit specifickým potřebám svých zaměstnanců, například směnnému provozu. Ve školkách by mohly podniky nabízet i péči o děti mladší tří let, ta je v současnosti kvůli malému počtu jeslí pro většinu rodičů nedostupná.   Kolik peněz ale bude novinka ministerstvo stát, prý úřad zatím vyčísleno nemá. Žádostí, které zatím na úřad chodí, není podle mluvčího Kubase moc. Firemní školky mají fungovat jako alternativa ke klasickým zařízením péče o předškoláky, rodičům mají umožnit snazší skloubení práce a rodiny.   Odbornice na problematiku firemních školek jsou ale k novince ministra Dobeše skeptické. Více by prý pomohlo, kdyby se nastavila pravidla pro vznik mikroškolek a denních center, která by nemusela splňovat tak přísné hygienické a bezpečnostní normy, ale nabízela by vzdělávání a péči v určité kvalitě.   Firemních školek je v Česku zatím málo, má ji třeba výrobce nemocničních lůžek Linet, ČVUT nebo Raiffeisenbank. Podle údajů Ústavu pro informace ve vzdělávání (ÚIV) vzrostl mezi roky 2003 až 2008 počet předškoláků o více než 15.000, ubylo však 258 školek. Obce školky často rušily, protože ve druhé polovině 90. let klesala porodnost a dětí bylo málo. Od roku 2003 však populační křivka prudce rostla, rodit totiž začaly silné populační ročníky.   kli pba  