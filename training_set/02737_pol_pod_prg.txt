 ÚOOÚ: Praha musí nabízet opencard bez zpracovávání osobních údajů  --------------------    Ke zpravodajství: AUDIO   Opravili jsme klíčové slovo: "ÚOÚ" na správné "ÚOOÚ".   --------------------    Praha 26. ledna (ČTK) - Úřad pro ochranu osobních údajů (ÚOOÚ) chce, aby Praha do konce června začala nabízet osobní elektronickou tramvajenku bez zpracování osobních údajů. Město by ji podle úřadu mělo vydávat za stejných finančních podmínek jako opencard, u níž lidé poskytnou svá osobní data. Novinářům to dnes řekl předseda ÚOOÚ Igor Němec.   "Nelze připustit, aby se třeba cena karty lišila v tom, že by za cenu sběru osobních údajů lidé měli kartu levnější," uvedl Němec. ÚOOÚ nový typ tramvajenky po Praze žádá už delší dobu. Nyní městu prodloužil lhůtu na její zavedení do poloviny roku.   Lidé mají možnost pořídit si opencard bez odevzdání osobních údajů už nyní. Praha nabízí anonymní, přenosnou kartu, kterou může sdílet více lidí. Tato varianta tramvajenky je ale dražší.   "Veřejnost má už nyní možnost vybrat si mezi kartou osobní, nebo anonymní, bez jakékoliv evidence osobních údajů," řekl dnes ČTK mluvčí opencard Martin Opatrný. Vyšší cena anonymní karty podle něj vyplývá z toho, že je přenosná a může ji používat například více lidí ve firmě.   Mluvčí upozornil na to, že pokud by město neevidovalo osobní údaje u tramvajenky, nemohlo by lidem vydávat duplikáty v případě ztráty opencard, ani kompenzovat ztrátu předplaceného kupónu. Kvůli těmto nevýhodám podle něj lidé nebudou mít o takový produkt zájem a město na něj pouze vydá zbytečné finanční náklady.   Opatrný připomněl, že ÚOOÚ původně projekt opencard schválil a nyní k němu má nové požadavky. Zopakoval, že město osobní údaje uživatelů opencard uchovává pouze kvůli výrobě a správě tramvajenky, nemůže je nijak využít ke komerčním účelům.   tmn ner mal  