 Android se stal nejoblíbenějším systémem pro chytré telefony  Helsinky 31. ledna (ČTK) - Operační systém Android od americké firmy Google sesadil ve čtvrtém čtvrtletí konkurenční Symbian od finské Nokie z pozice nejoblíbenější platformy pro chytré telefony. Symbian byl jedničkou od zrození tohoto trhu před deseti lety. Vyplývá to z údajů zveřejněných výzkumnou společností Canalys.   Výrobci mobilních telefonů prodali v posledních třech měsících roku 32,9 milionu telefonů vybavených systémem Android. Meziročně prodej těchto telefonů stoupl sedminásobně. Telefonů se Symbianem se prodalo 31 milionů. Apple, který používá vlastní systém, zvýšil prodej telefonů iPhone na 16,2 milionu z 8,7 milionu. Celkem ve čtvrtém čtvrtletí stoupl prodej chytrých mobilních telefonů o 89 procent na 101,2 milionu přístrojů.   Úspěch operačního systému Android je pro Google velmi dobrou zprávou, protože mobilní telefony jsou na nejlepší cestě překonat počítače v připojování na internet. Z předních hráčů na trhu chytrých telefonů Android zatím nepoužívají pouze Nokia, Apple a RIM. Na rozdíl od Applu a Nokie Google nevyrábí vlastní telefonní hardware. Svůj operační systém Android nabízí zdarma výrobcům telefonů a ti si ho mohou přizpůsobit pro své přístroje.   Androidu nejvíce pomohl vysoký prodej telefonů od výrobců Samsung Electronics, HTC a LG Electronics. Naopak Symbian souží problémy jeho majitele a hlavního uživatele Nokia. Nokia minulý týden varovala, že její start do nového roku není příliš dobrý, protože konkurence dále snížila její podíl na trhu chytrých telefonů, napsala agentura Reuters.   Do kategorie chytrých mobilů patří přístroje s operačním systémem, díky němuž pracují podobně jako osobní počítač. Umožňují lidem prohlížet internet, odesílat elektronickou poštu a pracovat s různými softwarovými aplikacemi na barevném displeji.   irl dvd  