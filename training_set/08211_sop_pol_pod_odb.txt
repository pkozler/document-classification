 Aktuálně.cz: Češi loni zneužili sociální dávky za 144 milionů  Praha 23. května (ČTK) - Pracovní úřady zjistily, že lidé v Česku loni zneužili dávky státní sociální podpory ve výši téměř 144 milionů korun. Proti předchozímu roku je to o zhruba 10,5 milionu korun více. Uvedl to dnes server  Aktuálně.cz , kterému uvedené údaje poskytlo ministerstvo práce a sociálních věcí. Loni bylo vyplaceno na sociálních dávkách 40,8 miliardy korun.   Neoprávněně čerpané dávky musí lidé vrátit státu. Podle webu jejich objem v posledních pěti letech ale stále roste, přičemž v roce 2006 to bylo 73,4 milionu korun. Počet případů, kdy lidé museli neoprávněně čerpané dávky vrátit, se loni zvýšil na 29.400, meziročně je to o přibližně tisícovku více.   Nejčastěji byl zneužíván rodičovský příspěvek, který neoprávněně čerpalo 29 procent příjemců. Ve 23 procentech případů pak úřady zjistily zneužití u příspěvku na bydlení, uvedlo Aktuálně.cz.   "V rámci předběžných a průběžných finančních kontrol bylo loni zkontrolováno 100 procent podaných žádostí," uvedl náměstek ministra pro trh práce Karel Machotka. Vedle toho pak úřady provedly 3686 takzvaných vnějších kontrol příjemců dávek, což je stejně jako v roce 2009.   Vedle odebraných dávek potrestaly pracovní úřady některé lidi nebo firmy také za nepravdivá tvrzení v příslušných podkladech, například za špatně vyplněná potvrzení o výši příjmů od zaměstnavatele, nepravdivé potvrzení o studiu nebo chybné zdravotní posudky. Za loňský rok jim tak udělily 3820 pokut ve výši 4,4 milionu korun. O rok dříve to bylo 3628 pokud ve výši 5,5 milionu korun.   Mezi dávky státní sociální podpory patří vedle rodičovského příspěvku a příspěvku na bydlení ještě přídavek na dítě, sociální příplatek, porodné, dávky pěstounské péče a pohřebné.   ktp mkv    