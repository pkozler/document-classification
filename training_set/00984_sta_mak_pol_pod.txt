 V podnikatelském inkubátoru v Kunovicích bude 27 společností  Kunovice (Uherskohradišťsko) 4. května (ČTK) - Ve vznikajícím podnikatelském inkubátoru v Kunovicích bude nově sídlit 27 firem. Jednoho žadatele průmyslová rada městské společnosti Podnikatelský inkubátor - Panský dvůr zamítla. V areálu, který vzniká v centru města v bývalém sídle lichtenštejnských knížat - Panském dvoře, budou sídlit podniky zaměřené na například právní poradenství, mediální a reklamní činnost, IT technologie, řekl dnes ČTK mluvčí kunovické radnice Zdeněk Kučera.   "Jde o poměrně pestré portfolio firem, které v tomto týdnu obdrží zprávu o kladném vyřízení jejich žádostí. Jsou to malé podniky i firmy, které přicházejí s nějakou inovativní činností," poznamenal Kučera. Dodal, že s otevřením inkubátoru radnice počítá na přelomu léta a podzimu.   "Jsem samozřejmě rád, že v tuto chvíli máme fakticky naplněnou kapacitu celého Panského dvora," doplnil jednatel společnosti Podnikatelský inkubátor Kunovice - Panský dvůr Pavel Vardan.   Podnikatelský inkubátor vzniká v komplexu pozdně renesančních budov, které byly v době socialismu značně zdevastované. V roce 1995 se staly národní kulturní památkou a o deset let později vedení města dokončilo výkup areálu od místní firmy.   V roce 2009 radnice začala s jeho revitalizací. Stavbaři nejprve zbourali některé staré objekty. Na jejich místě nyní stojí dětské prolézačky, hřiště na pétanque, lavičky, chodníky a osvětlení. Poté přestavěli sýpku na komunitní centrum, kde se přestěhovala knihovna.   Inkubátor za 163 milionů korun je třetí a zároveň nejnákladnější etapou revitalizace celého areálu. Město si od něj slibuje především podporu podnikání a s tím související i vznik dalších pracovních míst.   slu mol  