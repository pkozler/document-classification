 Gretzkého nováčkovská kartička byla vydražena za 94.000 dolarů  --------------------    Ke zpravodajství: FOTO ve Fotobance  ID foto:  F201002220313401 ,  FO00284382 ,  FO00209269    --------------------    Laguna Niguel (USA) 2. května (ČTK) - Sběratelská kartička hokejové legendy Wayna Gretzkého z jeho nováčkovské sezony v NHL byla v neděli v zámoří vydražena za ohromujících 94.163 amerických dolarů (přes 1,5 milionu korun).   Přestože padesátiletý Gretzky už v soutěži, v níž stále drží mnoho rekordů, po své roli kouče Phoenixu dva roky aktivně nepůsobí, tak zaznamenal rekord další. Podle oficiálního prohlášení organizátora aukce, společnosti SCP Auctions, jde totiž o nejvyšší sumu, která kdy byla za hokejovou kartičku zaplacena.   Gretzkého nováčkovské kartičky je sice velmi snadné najít na populárních aukčních webech, ale je zcela mimořádné, když je taková karta bez sebemenších vad na kráse. Ta, která se prodala v neděli, byla ohodnocena stupněm 10, tedy jako neopotřebovaná v perfektním stavu, jako kdyby byla zbrusu nová.   Částka za kartičku suverénně nejproduktivnějšího hráče NHL všech dob však není ani zdaleka tou nejvyšší sumou, která byla za sportovní sběratelskou kartu zaplacena. Nejdražší je v tomto směru karta jednoho z nejlepších baseballistů všech doby Honuse Wagnera z roku 1909. Kalifornský sběratel ji v roce 2007 koupil za 2,8 milionu dolarů.   Shodou okolností byli jeden čas právě Gretzky společně s bývalým majitelem klubu Los Angeles Kings Brucem McNallem majiteli této karty baseballisty Pittsburghu Pirates. V roce 1991 za ni ale zaplatili "jen" 451.000 dolarů.   vov gi kš  