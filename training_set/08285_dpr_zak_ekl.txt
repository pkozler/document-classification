 Vyzdvižení lodi s kyselinou havarované na Rýnu se komplikuje  Sankt Goarshausen (Německo) 28. ledna (ČTK) - Vyzdvižení říčního tankeru s nákladem 2400 tun kyseliny sírové, který se převrhl 13. ledna v Německu na Rýnu u pověstmi opředené skály Loreley, se znovu zkomplikovalo. Odborníci zjistili, že ve všech sedmi nádržích tankeru Waldhof se už vytvořil vodík, a kyselinu proto nelze prostě přečerpat: hrozí nebezpečí výbuchu. O příčinách havárie a osudu dvou pohřešovaných lodníků, z toho jednoho Čecha, se nadále neví nic. Oznámil to dnes koordinační tým zřízený pro vyproštění lodě.   "Vzorky odebrané z nádrží mikroskopickými vrty prokázaly obsah vody a kyseliny. To znamená, že se v nádržích nutně vytvořil také plynný vodík," citovala agentura DPA z prohlášení.   Nyní musí být speciálním zařízením do nádrží vyvrtán otvor, kterým bude do prostoru nad kyselinou vháněn dusík. Ten vytěsní vodík tak, aby kyselinu bylo možné odčerpat.   Příčina havárie lodi je i více než dva týdny po nehodě nadále nejasná. Ani výpovědi dvou přeživších členů posádky, ani průzkum vraku nepřinesly žádné hmatatelné poznatky, proč se loď převrhla. Uvedl to dnes zemský ministr vnitra spolkové země Porýní-Falc Karl Peter Bruch.   Nadále neznámý zůstává také osud zbývajících dvou členů posádky tankeru, z nichž jeden je Čech. Ukázalo se, že mrtvola muže vytažená ve středu z Rýna nemá nic společného s kterýmkoli z obou lodníků.   Vrak v řečišti představuje nadále značný problém pro říční dopravu po Rýnu, který je největší lodní cestou v Německu. Zatímco plavbu proti proudu už říční úřady povolily, protože tak lodě plují velmi pomalu a mohou snáze manévrovat, v opačném směru zůstává řeka uzavřená. Panují totiž obavy, že by proud mohl strhnout loď na vrak ležící v řečišti a prorazit nádrže s kyselinou. Na povolení plavby k moři čeká v prostoru Mohuče už přes 300 říčních lodí.   ik mik        