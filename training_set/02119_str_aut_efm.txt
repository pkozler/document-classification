 Nošovický Hyundai vykázal za tři čtvrtletí zisk 1,55 miliardy Kč  V posledním odstavci jsme doplnili informace o připravované změně místa výroby některých typů aut mezi nošovickým závodem Hyundai a slovenským závodem Kia.   --------------------    Nošovice (Frýdecko-Místecko) 26. ledna (ČTK) - Nošovická automobilka Hyundai zvýšila za první tři čtvrtletí minulého roku zisk na 86 milionů dolarů (asi 1,55 miliardy Kč). Ve stejném období roku 2009 byla ve ztrátě 1,35 miliardy Kč. Loni v pololetí měla zisk 23,6 milionu dolarů (425 milionů Kč). Tržby firmy od ledna do září meziročně vzrostly o 70 procent na 33 miliard korun. ČTK to zjistila z výsledků mateřské firmy Hyundai Motor Company. Za celý loňský rok zatím finanční výsledky nezveřejnila.   Závod Hyundai v Česku za celý minulý rok vyrobil 200.135 aut. Meziročně tak zvýšil produkci o 70 procent, což předčilo plány jihokorejské společnosti.   "Výsledek výroby je lepší, než byly nejoptimističtější plány," řekl již dříve ČTK mluvčí automobilky Petr Vaněk. Nošovický závod podle něho prakticky nevyrábí na sklad a každé auto má před zahájením výroby svého kupce.   Za rok 2009 skončila firma ve ztrátě 90,7 milionu dolarů, což je dle současného kurzu asi 1,63 miliardy korun. Bylo to hlavně způsobeno rozjezdem výroby a dopady hospodářské krize.   V letošním roce plánuje automobilka další expanzi, chce rozjet také třetí směnu. Počítá, že navýší počet zaměstnanců ze současných 2600 na 3600. Letošní plánovaný nárůst výroby zatím firma nespecifikovala. "Přesná čísla s ohledem na stále ještě neusazený trh není možné poskytnout," podotkl Vaněk. Maximální výrobní kapacity 300.000 aut ročně ještě letos závod podle něho nedosáhne.   Nejvíce v Nošovicích loni vyrobili vozů Hyundai typů i30 a i30cw - 130.598 kusů, pak Hyundai ix20 - 20.651 kusů, jehož sériová výroba běží od loňského října. Vozů Kia Venga vyprodukovali 48.886 kusů. Největšími odběrateli automobilů jsou Německo, Velká Británie, Španělsko, Francie a Izrael, na export jde 97 procent výroby. V České republice prodala zhruba tři procenta aut.   Jihokorejský výrobce připravuje změnu místa výroby některých typů vozů v českém závodu Hyundai a slovenském Kia. Z Nošovic se má do žilinské továrny Kia přestěhovat výroba modelu Kia Venga, opačným směrem produkce sportovně-užitkového vozu Hyundai ix35. "V současné době se to připravuje, vyžádá si to nějaké investice a úpravu linky," konstatoval Vaněk. Důvodem přesunu je efektivnější a flexibilnější výroba v obou závodech.   rkj mol  