 Pardubický kraj sloučí dvě školy v Pardubicích do jedné  Pardubice 20. ledna (ČTK) - Pardubický kraj sloučí od nového školního roku dvě školy v Pardubicích do jedné. Změna se týká Střední průmyslové školy potravinářské a SOŠ a SOU Poděbradská. Kraj reaguje na pokles žáků na základních školách, zároveň chce slučovat školy s příbuznými obory, čímž mimo jiné sníží náklady na provoz. Novinářům to dnes řekla krajská radní Jana Pernicová.   "Jsou to školy velmi podobně zaměřené. Tím, že do potravinářské školy přesuneme některé obory gastro, dojde k jednooborovému zaměření školy. Vznikne daleko větší subjekt, který bude odolávat ekonomickým nástrahám a nedostatku studentů," řekla Pernicová.   Studenti a učitelé opustí učiliště v Polabinách a přestěhují se do potravinářské školy v centru města. Od 1. července letošního roku vznikne Střední škola potravinářství a služeb Pardubice. Uvolněné objekty v Polabinách potom budou sloužit střední škole chemické.   "Nedivím, se že to nebude jednoznačně přijato pedagogickým sborem, je to velký zásah, dojde i k optimalizaci pracovníků. Přinese to trochu problémů, ale věřím, že to ředitelé a učitelé za pomoci kraje zvládnou," řekla radní.   Pernicová zatím neví, kolik učitelů bude muset odejít, ale předpokládá, že to budou zejména pedagogové v důchodovém věku a externisté. Kraj už nebude na ředitele vypisovat výběrové řízení, vedení převezme ředitel stávají potravinářské školy.   Od nového roku zanikne obor ekonomika a podnikání a obor oděvnictví se přesune na umělecko-průmyslovou školu do Ústí nad Orlicí. Obor gastro v Pardubicích zůstane a v nabídce škol jej najdou žáci i v Chrudimi.   jlc sap  