 Vedoucím obchodního oddělení Bestsportu je Dalibor Dezort  Praha 5. ledna (ČTK) - Vedoucím obchodního oddělení společnosti Bestsport, která je majitelem a provozovatelem pražské víceúčelové haly O2 areny, se od ledna stal Dalibor Dezort (51). Od července 2010 byl vedením obchodního oddělení pověřen vedoucí úseku pronájmu produktů Miroslav Siedem, který ve společnosti dál zůstává na dosavadní pozici. ČTK to sdělil mluvčí Bestsportu Jan Tuna.   Dezort přichází z pozice obchodního rady oddělení prodeje společnosti Sazka. Má zkušenosti v oblasti strategie prodeje produktů a služeb nejen v Sazce, ve které působil od roku 1996, ale také například z Pražských pivovarů.   O2 arena od dob výstavby do konce loňského roku přinesla českým veřejným rozpočtům podle propočtů společnosti KPMG téměř 5,5 miliardy korun. Hlavním investorem O2 areny je sázková společnost Sazka, jejíž hospodaření zatěžují dluhy právě z výstavby vysočanské arény.   Firma Bestsport v roce 2009 zvýšila čistý zisk na 19,5 milionu Kč z předchozích 760.000 korun. Provozní zisk jí vzrostl na 733,5 milionu Kč, zisk před zahrnutím úroků, daní a odpisů (EBITDA) na 967 milionů Kč. Bestsport podle dostupných informací vlastní z 99,932 procenta Občanské sdružení Zelený Ostrov, zbylých 0,068 procenta patří Sazce.   fd vju  