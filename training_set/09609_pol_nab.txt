 Tuniská policie rozháněla údajné islamistické výtržníky střelbou  Tunis 17. července (ČTK) - Tuniská policie dnes v noci musela střelbou do vzduchu rozhánět rozlícený dav asi 200 výtržníků, kteří na předměstí metropole Tunisu podpálili policejní stanici. Protestující, podle agentury Reuters pravděpodobně islamisté, poukazovali na předchozí zákroky policie, která prý u místní mešity použila slzný plyn.   Střety se odehrály na západě tuniského hlavního města. Mnoho výtržníků mělo vousy, což by podle Reuters naznačovalo, že šlo o islamisty. Protestující vysvětlovali, že jsou rozlíceni kvůli pátečnímu incidentu, kdy policie údajně rozehnala protest u mešity v centru města slzným plynem.   Lidé v davu dnes volali Alláhu Akbar! (Bůh je velký) a také "Útočíte na islám! a "Nebojíme se vaší policie!".   Tunisané v lednu svrhli autokratického prezidenta Zína Abídína bin Alího, čímž inspirovali k revoltám obyvatele dalších arabských zemí. Přechodná vláda mimo jiné zrušila zákaz islamistických stran a propustila stovky jejich stoupenců z vězení.   Obrození islamistů však vedlo k neshodám nejen s vládou, ale také s částí obyvatelstva, které se obává jejich rostoucí moci a možného oslabení světských hodnot země.   V Tunisku se mezitím v posledních týdnech znovu množí demonstrace, tentokrát za urychlení procesu reforem slibovaných po svržení bin Alího.   Od odchodu prezidenta do Saudské Arábie před šesti měsíci v zemi probíhá nejistá politická transformace a ekonomika země se potýká s velkými problémy. Parlamentní volby, z nichž má vzejít ústavodárné shromáždění, byly odsunuty z konce července až na říjen.   zdp  