 Íránské úřady odložily výkon trestu oslepení  Teherán 14. května (ČTK) - Íránské úřady odložily výkon trestu oslepení, k němuž byl odsouzen muž, který kyselinou oslepil a zohavil ženu. Rozsudek měl být vykonán dnes. Důvod odkladu ani nové datum případného výkonu nebyly oznámeny, napsala íránská agentura Isna, kterou citovala AFP.   Muž byl v souladu s islámským právem šaría, které uznává zásadu "oko za oko, zub za zub", odsouzen v roce 2008. Do očí mu má být nakapána kyselina.   Svého činu se dopustil v roce 2004. Důvodem bylo, že žena, která s ním studovala na univerzitě, odmítla jeho nabídku k sňatku. Žena, jíž je dnes asi 30 let, žije ve Španělsku s invalidní penzí, kterou jí poskytla tamní vláda. Španělští lékaři se jí 17 operacemi marně pokoušeli zrak zachránit. Podle AFP v poslední době několikrát prohlásila, že trvá na tom, aby byl trest vykonán, a dokonce přijela do Íránu, aby se jeho dnešního předpokládaného výkonu mohla zúčastnit.   "Tolik jsem v posledních letech vytrpěla, teď jsem opravdu šťastná. Ráda bych trest vykonala sama, ale když to není možné, udělá to lékař," řekla v rozhovoru pro íránský list Haft-e Sobh.   Agentuře Isna řekla, že na vykonání trestu netrvá proto, aby viník trpěl stejně jako ona, ale protože by tento trest mohl odradit další, kteří by na podobný zločin v budoucnu pomýšleli.   Haft-e Sobh napsal, že trest oslepení bude v Íránu vykonán poprvé. Mělo se tak stát v jedné teheránské nemocnici.   Proti jeho výkonu v pátek protestovala Mezinárodní organizace pro amnestii (Amnesty International), byť současně uvedla, že neignoruje ženino utrpení.   Podle AFP se zásada "oko za oko, zub za zub" v Íránu nejčastěji uplatňuje v případech vraždy. Rodina oběti musí o uplatnění trestu smrti pro vraha výslovně požádat, výkon trestu je pak ponechán na zvážení soudce.   pz hej  