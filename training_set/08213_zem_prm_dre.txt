 Na jihu Moravy stoupla loni těžba dřeva téměř o pětinu  Brno 6. června (ČTK) - Na jižní Moravě se loni vytěžilo 1,3 milionu metrů krychlových dřeva bez kůry, což představuje meziroční nárůst o 18 procent. Víc než 70 procent vytěženého dřeva tvořily jehličnany, především smrky, zbytek listnaté stromy. Údaje zveřejnil Český statistický úřad. Meziroční nárůst těžby dřeva je v kraji největší za posledních pět let. V celé zemi se loni vytěžilo 16,7 milionu metrů krychlových dřeva.   Loni se podle ČSÚ v jihomoravském regionu vytěžilo 356.000 metrů krychlových dřeva z listnatých stromů, což je nejvíc mezi kraji. V kraji se tak vytěžila pětina dřeva listnatých stromů v zemi. Podle ČSÚ se v regionu nejvíc těžilo dubové dřevo.   Loni lesnické subjekty v kraji hospodařily na téměř 207.000 hektarech. V regionu se loni přirozeně obnovil les na 635 hektarech půdy, což je největší rozloha v mezikrajském srovnání. Zalesněno bylo celkem 1514 hektarů půdy.   Celková výše škod, které loni v jihomoravských lesích způsobila zvěř, dosáhla čtyř milionů korun. Podle ČSÚ to je v mezikrajském srovnání druhá nejvyšší částka po Ústeckém kraji. V celé zemi tyto škody v lesnictví dosahují 27,6 milionu Kč.   lab snm  