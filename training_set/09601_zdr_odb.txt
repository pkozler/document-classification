 Ředitelé nemocnic v Moravskoslezském kraji vezmou všechny lékaře  Doplnili jsme vyjádření mluvčí nemocnice v Karviné Radmily Fleischerové ve 4. odstavci a ředitele Nemocnice Bílovec Martina Raise v 5. a 6. odstavci.   --------------------    Ostrava 31. ledna (ČTK) - Ředitelé nemocnic v Moravskoslezském kraji se shodují v tom, že vezmou zpět všechny lékaře, kteří podali výpovědi v rámci protestní akce Děkujeme, odcházíme. Návrat doktorů do nemocnic je jednou z podmínek, kterou si odboráři stanovili při vyjednávání s ministrem zdravotnictví Leošem Hegerem (TOP 09). ČTK to zjistila od vedení nemocnic. V osmi krajských nemocnicích a Městské nemocnici Ostrava podalo na konci roku výpověď dohromady 568 z 1179 lékařů, tedy 48 procent.   Mluvčí nemocnice v Havířově, kde dalo výpovědi 54 procent lékařů, Jana Zlattnerová řekla, že nemocnice přijme zpět všechny lékaře, kteří o to budou mít zájem. "Vzhledem k tomu, že jsme na minimálních stavech lékařů a chceme i nadále poskytovat kvalitní péči, určitě je vezmeme," řekla Zlattnerová. Totéž sdělil náměstek ředitele Sdruženého zdravotnického zařízení Krnov, odkud také chtělo odejít 54 procent lékařů, Ivan Pavlák. "Nemáme lékařů moc, takže určitě vezmeme všechny," řekl Pavlák.   Také vedení Nemocnice Třinec, kterou by opustilo 57 procent lékařů, je rozhodnuto, že nebude lékařům případný návrat do pracovního poměru komplikovat. "Máme zájem o všechny lékaře, kteří chtějí odejít z naší nemocnice. Pokud se odbory s ministerstvem dohodnou, pak všichni lékaři mohou vzít své výpovědi zpět," uvedl v prohlášení ředitel nemocnice Zdeněk Jiříček.   Stejné stanovisko má vedení nemocnice v Novém Jičíně, jež by přišla o polovinu lékařů. "Nemůžeme nikoho nutit, aby se vrátil. Ale všichni lékaři, kteří budou mít o návrat zájem, jsou vítáni," řekl mluvčí novojičínské nemocnice Miroslav Fajkus. Všechny lékaře by vzal zpět i ředitel Slezské nemocnice v Opavě Milan Cvek. V opavské nemocnici dalo výpovědi 60 procent lékařů. "Pokud se například nezmění struktura lůžek, vezmeme zpět všechny lékaře," uvedla rovněž mluvčí nemocnice v Karviné-Ráji Radmila Fleischerová. Karvinská nemocnice evidovala na konci prosince výpovědi 42 procent lékařů.   Cvek řekl, že z peněz, které lékařům slíbil ministr, by v této fázi zvýšil platy jen lékařům, sestrám ne. Oproti tomu Fajkus uvedl, že pokud lékařští odboráři od začátku prohlašovali, že bojují i za ostatní pracovníky nemocnic, měly by dostat přidáno i sestry. "Při rozdělování ale budeme určitě vázáni účelem, na který budou peníze určeny," řekl Fajkus. Dodal, že podle ředitele nemocnice by si přidat peníze nejvíce zasloužili lékaři, kteří se rozhodli zůstat a neopustit pacienty. "Přesně dodržíme metodiku, se kterou přijde ministerstvo. Pokud bude určeno, že to budou peníze jen pro lékaře, dostanou je jen lékaři," řekl ředitel Nemocnice Bílovec Martin Rais. Připomněl, že když se předloni zvyšovaly platy sester, byly tyto peníze vázány přímo na tento účel.   K plánu na rychlé zrušení 10.000 akutních lůžek se vedení nemocnic staví skepticky. "Nemám zatím konkrétní představu, jak by se to provádělo. Pro nás je podstatné, zda by se to dotklo naší nemocnice, nebo ne," řekl ředitel opavské nemocnice Cvek. Uvedl, že mu tento záměr ale nepřipadá příliš reálný. "Nějaké peníze se tím ušetří, ale asi ne tolik, aby to vydalo na všechny zvýšené platy," řekl Cvek. Také bílovecký ředitel Rais řekl, že se tímto rozhodnutím potřebné peníze neuspoří.   Náměstek ředitele krnovského zdravotnického zařízení Pavlák uvedl, že pokud by se lůžka rušila systémově ve všech resortech v celé zemi, pak by s tím souhlasil. "Pokud by se ale lůžka rušila jednosměrně, tak by to dobré nebylo. Že by například v Praze zůstala všechna a rušila by se jen v krajích," řekl Pavlák.   Vlastimil Vyplel snm  