 Variabilní vozík pro postižené, vyvinutý na UTB, se dočká výroby  --------------------    Ke zpravodajství: AUDIO; FOTO ve Fotobance  ID foto:  P201004190398601 ,  P201004190426701    --------------------    Zlín 20. května (ČTK) - Nový variabilní vozík pro handicapované, který vyvinul tým pracovníků na zlínské Univerzitě Tomáše Bati (UTB), se dočká výroby. Úkolu se chopila společnost, kterou pro tento účel založil podnikatel Jiří Devát. Děkanka Fakulty managementu a ekonomiky UTB Drahomíra Pavelková a Devát dnes podepsali licenční smlouvu k průmyslovým vzorům vozíku.   "Mohu slíbit, že ještě v tomto roce bude k dispozici finální prototyp a doufám, že na přelomu tohoto a příštího roku budeme moci zahájit výrobu a poté prodej," řekl dnes ČTK Devát.   Vozík s pracovním názvem Trilobit má multifunkční konstrukci. Umožňuje nejen pohodlné přemístění z místa na místo jako v případě klasického invalidního vozíku, ale také aktivní sportování. Pomocí dalších dílů jej lze snadno změnit na in-liny, brusle na sledge hokej, lyže či bicykl.   Pavelková dnes prozradila, že se pracuje i na dalších variantách. Upřesnit je zatím nechtěla. "Ale mohu říct, že jsou návrhy, které budou rozšiřovat možnost jak sportovního vyžití, tak i dokonce jsou varianty, které by mohly ulehčit samotný osobní život handicapovaných lidí," řekla ČTK.   Vývoj variabilního vozíku začal na konci roku 2007. Nápad se zrodil z diskusí mezi Zdeňkem Melichárkem, ředitelem Ústavu tělesné výchovy zlínské univerzity, a Romanem Herinkem z humanitárního sdružení Handicap (?) Zlín. Ke spolupráci přizvali vedoucího ateliéru průmyslového designu Pavla Škarku, který zadal svým studentům vytvoření nového designu. Nejvýrazněji přispěl student tehdy 4. ročníku Jan Škola, který nakonec návrh představil na paralympiádě ve Vancouveru.   "Než výrobek spatří světlo světa, bude to znamenat několik milionů korun v technickém vývoji a řádově statisíce až jednotky milionů korun na straně přípravy marketingu a prodeje. Chceme, aby řešení bylo dostupné celosvětově, nejen na českém trhu," poznamenal Devát. Odhadnout prodejní cenu zatím nechtěl. Upozornil ale na to, že zatímco nyní handicapovaný musí mít pro sportovní či rekreační vyžití pokaždé jiný speciální vozík, Trilobit s několika nástavci umožňuje použít jednu konstrukci pro široké spektrum trávení volného času. "A to je něco, co je unikátní v porovnání s jakýmkoliv jiným konkurenčním výrobkem na trhu. Trilobit je tak dnes cenově nejvýhodnějším řešením pro vozíčkáře," uzavřel investor. Pořizovací hodnota mechanického vozíku se pohybuje od 35.000 korun do 180.000 korun.   Jan Škola za svůj nápad a design Trilobitu získal ocenění Design Cabinetu CZ a Národního technického muzea v rámci Národní ceny za studentský design 2008.   Gabriela Sluštíková hj  