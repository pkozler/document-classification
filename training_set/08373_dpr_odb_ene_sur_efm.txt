 Aerolinky Delta chtějí kvůli drahé ropě snížit počet zaměstnanců  Chicago 8. května (ČTK) - Americké aerolinky Delta Air Lines Inc. nabízejí některým zaměstnancům předčasný odchod do důchodu nebo odchod z firmy za odstupné. Cílem tohoto plánu je snížení provozních nákladů kvůli vysokému růstu cen pohonných hmot.   Delta již dříve uvedla, že v září sníží počet pravidelných letů nejméně o čtyři procenta. Nyní musí ještě srazit náklady navázané na tyto lety, včetně počtu zaměstnanců obsluhujících tyto lety, dodal generální ředitel Richard Anderson.   Ceny pohonných hmot sice tento týden klesly, stále se však nesnížily na úroveň, kterou považují aerolinky za normální. Cena ropy Brent je také nadále vysoká, činí více než 109 dolarů za barel. Cena americké ropy tento týden klesla pod 100 dolarů za barel.   Delta nabízí dobrovolný odchod do důchodu zaměstnancům, jejichž věk je více než 55 let a ve firmě působí přes deset let. Mladším zaměstnancům, kteří jsou ve firmě nejméně pět let, pak nabízí firma odstupné při dobrovolném odchodu, napsala agentura Reuters.   Delta Air Lines prohloubila v prvním čtvrtletí letošního roku kvůli růstu cen pohonných hmot ztrátu na 318 milionů USD (5,4 miliardy Kč) z loňských srovnatelných 256 milionů USD. Příjmy firmy díky vyšším cenám letenek stouply o 13 procent na 7,75 miliardy USD, náklady na pohonné hmoty ale vzrostly o 29 procent. Delta je druhou největší leteckou společností v USA za United Continental Holdings.   irl dvd  