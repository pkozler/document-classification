 Tuzemské pily jsou nervózní z nedostatku dřeva a růstu cen  Ve 3. odstavci jsme opravili nesprávné:"Podle prezidenta AČMD Zdeňka Valného však růst v důsledku nynější nejisté situace výrazně zrychlil a prodejci si za kubík pilařské kulatiny účtují o 400 a více korun více než na konci roku 2010," na správné: "Cena dřeva již stoupá několik měsíců. Podle prezidenta AČMD Zdeňka Valného však růst v důsledku nynější nejisté situace výrazně zrychlil a prodejci za kubík pilařské kulatiny požadují o 400 a více korun více než na konci roku 2010. Valný takové cenové požadavky označil za nereálné a ze strany zpracovatelů nesplnitelné."   --------------------    Praha 9. ledna (ČTK) - České pily trápí nedostatek dřeva na trhu i jeho rostoucí ceny, vyplývá z ankety ČTK mezi nimi. Podle vyjádření Asociace českých a moravských dřevozpracovatelů (AČMD) ze začátku tohoto týdne je situace důsledkem zpožděného podepisování smluv mezi Lesy České republiky (LČR) a vítězi tendrů na práce ve státních lesích pro letošní rok, což potvrzují také zástupci některých pil. LČR, které spravují polovinu lesů v zemi, to však popírají. Firmy, které nejsou závislé na odběru státního dřeva, jsou na tom lépe, plyne z odpovědí.   Ačkoliv se od začátku roku mělo podle výsledků loni na podzim vypsaných tendrů pracovat ve všech 108 takzvaných smluvních územních jednotkách (SÚJ), v pátek 7. ledna měl státní podnik podepsány smlouvy jen s vítězi na 44 územích. Mnoho zpracovatelů, zejména v regionech s majoritním podílem státních lesů, tak prý nyní žije v nejistotě a neví, kde sežene surovinu na realizaci svých zakázek. Situace navíc žene cenu dřeva nahoru.   Cena dřeva již stoupá několik měsíců. Podle prezidenta AČMD Zdeňka Valného však růst v důsledku nynější nejisté situace výrazně zrychlil a prodejci za kubík pilařské kulatiny požadují o 400 a více korun více než na konci roku 2010. Valný takové cenové požadavky označil za nereálné a ze strany zpracovatelů nesplnitelné. V zimě, kdy klesá zájem stavebních firem o dřevo, přitom zpravidla naopak jde cena suroviny dolů.   Problém s nedostatkem dřeva je dlouhodobou záležitostí a nelze ho spojovat jenom se současným zpožděným podepisováním smluv mezi Lesy České republiky a vítězi tendrů na práce ve státních lesích, uvedl provozovatel pily v Hazlově - Lipné na Chebsku Ondřej Kurák. Podotkl, že nebýt městských lesů v regionu, pila by nejspíše dávno zkrachovala, protože by zůstala bez suroviny. Menší zpracovatelé nemají v Česku šanci dostat se ke dřevu, která se ve vyváží do zahraničí, poznamenal. "Drží nás jen to, že máme pár lidí a všechno dřevo, co seženeme, musíme maximálně zhodnotit do výrobků," uvedl Kurák.   Situace s tendry Lesů České republiky se vážně dotýká i dřevařské společnosti Mayr-Melnhof Holz Paskov z rakouského koncernu Mayr-Melnhof Holz, která na Frýdecko-Místecku provozuje největší tuzemskou pilu. "Vedení společnosti momentálně připravuje plán dalšího postupu. Další informace poskytneme až v polovině příštího týdne," řekla ČTK jednatelka společnosti Marie Wagnerová.   Zpožděné uzavírání smluv zasahuje, byť nepřímo, i Školní lesní podniku Křtiny, který obhospodařuje Masarykův les s rozlohou přes deset tisíc hektarů na Blanensku severně od Brna. Podnik i lesy patří pod Mendelovu univerzitu.   Podle obchodního ředitele společnosti Zbyňka Mikuláška mají nyní obecně zpracovatelé k dispozici nedostatečné množství surového dřeva, které je navíc předražené. "Jeho cena stoupla mezikvartálně o 15 procent," řekl ČTK Zbyněk Mikulášek,   Masarykův les patří k největším souvislým lesním porostům na Moravě. Táhne se od Lelekovic na západě, přes Útěchov, Vranov, Adamov, Olomučany až Rudici a Jedovnicím na východě.   Pila ve Velké Losenici na Žďársku má dřeva dostatek. "Nakupuji spíš od soukromníků a od obecních úřadů v okolí," vysvětlil majitel Lubomír Mach.   Od majitelů soukromých lesů nakupuje i pila ve Skleném nad Oslavou na Žďársku, dodávky má zajištěny. Jednatel Michal Kment uvedl, že situace kolem tendrů ve státních lesích jeho firmu přesto poškozuje. Na trhu stoupá nervozita a poptávka po dřevě, což vede ke zvýšení cen. "Naši dodavatelé pochopitelně chtějí prodávat kulatinu za těchto podmínek i nám malým," řekl.   Ze 108 takzvaných smluvních územních jednotek (SÚJ) podnik dle posledních údajů uvedených na webu LČR podepsal smlouvy na 35 jednotkách.   Podle Valného některé firmy v důsledku nynější situace omezují výrobu či propouštějí lidi. Valný nevyloučil, že někteří zpracovatelé podají do budoucna kvůli ušlému zisku na zástupce státu trestní oznámení. Především menší dřevozpracovatelé dlouhodobě kritizují model hospodaření ve státních lesích od letošního roku jako diskriminační vůči nim.   Vítězné lesnické firmy mají v lesích těžit a vykonávat pěstební práce. Pokácené a změřené kmeny firmy od podniku za cenu stanovenou v soutěži koupí a dál je budou zpracovávat a prodávat. Vítězové tendrů budou muset minimálně pětinu objemu čtvrtletně vytěžené dřevní hmoty nabídnout na tuzemský veřejný trh se dřevem, tedy obchodovat s ním na burze.   Podle dřívějšího vyjádření České asociace podnikatelů v lesním hospodářství (ČAPLH) některé firmy své nabídky podané do tendru úmyslně podhodnotily. Nelze prý vyloučit to, že tyto firmy se s dalšími subjekty dopředu dohodly, že po svém vítězství díky nízké ceně ze soutěže odstoupí. Za to budou od společností, kterým vítězství přenechají, požadovat určitou kompenzaci. Valný odhaduje, že přibližně na jedné polovině území nebudou smlouvy podepsány vůbec a bude zde nutné vypsat nové tendry, což prý dobu nejistoty prodlouží a situaci na trhu ještě zkomplikuje.   Jednoroční tendr je jakýmsi nouzovým řešením a má zabránit přerušení lesních prací po letošním 1. lednu. Původní obří desetiletý tendr v hodnotě 16 miliard korun, který kritizovali politici, ekologové, lesníci a výhrady k němu měl i antimonopolní úřad, Lesy ČR zrušily v polovině loňského května. I nynější jednoroční tendr některé lesnické svazy kritizují.   mjr red mha  