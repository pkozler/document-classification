 Kvůli výpovědím lékařů je v Olomouci ohrožená péče o nedonošené  Olomouc 11. ledna (ČTK) - Fakultní nemocnice Olomouc nebude moci od března zajistit péči o nedonošené děti, pokud budou tamní lékaři trvat na výpovědích. Velmi ohrožené je i oddělení anesteziologie a resuscitace, kde hrozí snížení počtu provozuschopných operačních sálů. Novinářům to dnes řekl ředitel Fakultní nemocnice Olomouc Radomír Maráček po jednání ředitelů nemocnic, zástupců zdravotní záchranné služby i zdravotních pojišťoven s vedením kraje, na němž domlouvali řešení možné krizové situace.     "V perinatologickém centru je šest lékařů a výpověď dali tři. V takové situaci bychom nebyli schopni zajisti specializovanou péči o nedonošené děti," uvedl Maráček. Podle něj už v průběhu února budou maminky, u nich je předpoklad narození nedonošeného dítěte, směřovány do jiných center v Ostravě a Brně.   Z oddělení kliniky anesteziologie a resuscitace dalo výpověď 30 z necelých 50 lékařů a na chirurgii 25 lékařů z 30. Lékaři tak budou muset odložit plánované operace. Lékařům vadí současný stav ve zdravotnictví, chtějí také 1,5 až trojnásobek současných platů. Odbory hrozí, že v celé zemi 1. března přestane chodit do práce více než 3800 lékařů.   Podle Maráčka vedení Fakultní nemocnice s lékaři stále jedná a má zájem, aby v zařízení zůstali. Nemůže jim ale slíbit zvýšení platů.   Na území Olomouckého kraje je osm nemocnic akutní lůžkové péče. Výpovědí lékařů týkají pouze olomoucké fakultní nemocnice. Jde o 132 lékařů z celkového počtu 620 lékařských úvazků.   srd jpt    