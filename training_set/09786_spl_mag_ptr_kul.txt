 Návštěvníky Archeoskanzenu v Modré zaujala nejvíce exotická vína  --------------------    Ke zpravodajství: ilustrační FOTO ve Fotobance  ID foto:  P200911260610501 ,  F200912090007401    --------------------    Modrá (Uherskohradišťsko) 14. května (ČTK) - Návštěvníky Archeoskanzenu v Modré při dnešní akci zaměřené na historii vinařství zaujaly především exotičtější vzorky vína. V kurzu byla vína z Krymu, Kypru, Řecka nebo Bulharska, řekl ČTK správce archeoskanzenu Lubomír Sláma. Třetí ročník přehlídky nesl tentokráte jméno Za vínem cestami Cyrila a Metoděje. Deštivé počasí však řadu lidí odradilo, přišlo jich jen několik stovek.   "Lidi zaujal úvod, kdy členové občanského sdružení Velkomoravané a ochotníci předvedli průvod z Byzance. Zájem byl i o obě přednášky o historii vinařství," řekl Sláma. Lidé se mohli dozvědět o počátcích pěstování vína i o jeho používání jako liturgického nápoje a také o období největšího rozvoje vinařství na střední a jižní Moravě. Velkým lákadlem byla především ochutnávka některého ze 145 vzorků vín pocházejících ze střední a jihovýchodní Evropy.   Pořadatelé již nyní plánují program na příští ročník akce. "Rádi bychom představili řád cisterciáků, kteří přišli na Velehrad ve 13. století. Právě oni zde založili první vinice. Chtěli bychom proto návštěvníkům archeoskanzenu nabídnout vzorky z oblastí, kde řád vznikl a měl zastoupení, tedy především z Francie," poznamenal Sláma.   Archeoskanzen v Modré byl otevřen v roce 2004. Vznikl v místě, kde v osmém a devátém století stálo velkomoravské opevněné sídliště. Na pěti hektarech je přes 20 objektů, které jsou postaveny dobovými technologiemi. Konstrukce jsou z dubového dřeva nebo z kamene. Skanzen již od svého vzniku hostí kulturní a společenské akce, ročně sem zavítá kolem 50.000 návštěvníků.   jav jup  