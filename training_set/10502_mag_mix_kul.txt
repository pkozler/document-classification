 Alec Baldwin se prý velmi zajímá o politickou dráhu  --------------------    Ke zpravodajství: FOTO ve Fotobance  ID foto: F201012060015001, F201012100404201   --------------------    Los Angeles 5. ledna (ČTK) - Americký herec Alec Baldwin by se prý velmi rád ucházel o politickou funkci, ale neplánuje, že by se v brzké době vzdal své současné profese. Se svými politickými ambicemi se svěřil v pořadu Parker Spitzer v televizi CNN.   "Ano, je to něco, co mě velmi, velmi zajímá," odpověděl dvaapadesátiletý Baldwin na otázku moderátora Eliota Spitzera, jestli by chtěl vstoupit do politické "hry". Potom ale svůj postoj upřesnil a řekl, že právě začíná lépe rozumět herectví.   "Opustit to nyní, kdy se skutečně cítím dobře a hraní mi dělá dobře, by bylo nesmírně obtížné," řekl.   "Myslím si, že lidé chtějí věřit tomu, že někdo, kdo se velmi zajímá o střední třídu, se bude ucházet o veřejnou funkci."   Baldwin uvedl, že všichni čtyři američtí prezidenti po Ronaldu Reaganovi absolvovali některou z prestižních univerzit patřících do takzvané Ivy League (břečťanová liga).   "Co tady chybí... jsou lidi, kteří nepřestali vnímat, co v této zemi potřebuje střední třída," řekl Baldwin, který vyrostl na předměstí New Yorku a jeho rodiče byli učiteli.   Baldwin vstoupil na Univerzitu George Washingtona a později na Newyorskou univerzitu, ani jedna z nich nepatří do Ivy League jako Harvardova nebo Yaleova univerzita.      Ani poté, co se proslavil ve filmech Hon na ponorku a sitcomu Studio 30 Rock, "nepřestal denně pracovat jako mnoho lidí". "To, čeho jsem nabyl, mě nijak nezměnilo jako člověka," řekl Baldwin Spitzerovi.   Jeho rozhovor pro CNN nebyl první, v němž hovořil o svých politických ambicích. V pořadu 60 minut v roce 2008 řekl, že má kromě herectví před sebou ještě mnoho věcí.   "Bude mi 50 let," řekl tehdy. "Na politickou funkci není žádné věkové omezení ani žádný požadovaný stupeň vzdělání. Je to něco, do čeho se mohu jednoho dne pustit."   ko dr    