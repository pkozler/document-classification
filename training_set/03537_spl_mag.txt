 Svatební veletrh v Praze představuje služby pro cizince  --------------------    Ke zpravodajství: FOTO ve Fotobance  ID foto: FO00002831, P200812280192001   --------------------    Praha 28. ledna (ČTK) - Jako jedno z nejatraktivnějších míst pro pořádání svateb představuje Českou republiku dvoudenní veletrh Prague Wedding Fair 2011, který dnes začal v Praze. Cizinci žijící v České republice i v zahraničí si tam mohou vybrat z nabídky zhruba tří desítek dodavatelů, kteří umí pracovat s cizojazyčnými klienty.   "Veletrhů pro české nevěsty a ženichy je dostatek. Proto jsme připravili materiály pro cizince žijící v ČR nebo smíšené páry. Dodavatelé, kteří se prezentují běžně, totiž mnohdy nemluví anglicky," řekl ČTK za pořadatele veletrhu Martin Dobeš ze svatební agentury Prague Weddings.   Podle něj si cizinci vybírají Prahu a další místa v ČR pro jejich atmosféru, architektonickou přitažlivost i ceny. "Praha je krásná a má velmi dobrý ohlas ve světě. Patří mezi významné svatební destinace," zdůraznil Dobeš. Upozornil, že česká metropole těží také ze své geografické polohy. "Lidé, kteří mají rozvětvené rodiny po celém světě, se sjíždějí z Blízkého východu, z Ruska, USA či z evropských zemí. Tuto polohu vnímají jako optimální," vysvětlil.   Mezi nejpočetnější svatební klienty patří v Česku zejména anglosaské páry. "Největší svatby podnikají Britové, Irové, Američané či Kanaďané. Zájem mají také Rusové, Izraelci či lidé z Asie, kteří si však na velký počet svatebčanů nepotrpí," uvedl. Upřesnil, že na některé cizinecké veselky se do Prahy sjíždějí i stovky hostů.   Snahou pořadatelů veletrhů je usnadnit zájemcům o sňatek zorientovat se v české nabídce. Zároveň chtějí přiblížit některé nuance místního trhu. "Vyžaduje to velmi pečlivou přípravu. Snažíme se, aby Praha neměla ostudu z toho, že něco nefunguje," uvedl Dobeš. Upozornil, že problémy někdy vznikají kvůli nekvalitní obsluze nebo snaze nadhodnotit ceny pro cizojazyčné klienty.   Podle Dobeše se cizinci při pořádání svateb tolik nestresují jako čeští klienti. "Chtějí si tento den užít, mít kolem sebe své blízké a oslavy si vychutnat. Je to zaměřené na dobré jídlo, pití a zážitky," uvedl o představách klientů.   Motivací pro cizince je často historické prostředí, v nichž se obřady v Česku konají. "Jsou to kostely, věže, náměstí, zahrady nebo mosty. Mezi nejoblíbenější místa pro sňatky patří zejména pražské centrum," uvedl Dobeš.   Na veletrhu si zájemci mohou dohodnout komplexní služby včetně fotografování, natáčení, překladatelů, líčení nebo účesů. Vybírat mohou z rozmanité nabídky míst pro hostiny i obřady, ochutnat pohoštění nebo si poslechnout hudbu. Součástí veletrhu je také prezentace svatebních menu některých hotelů a restaurací, degustace vín a hudební a taneční program. Další informace jsou na webových stránkách  http://www.pragueweddingfair.com .    Alexandra Malachovská dr  