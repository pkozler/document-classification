 Turnov se chystá postavit kontejnerovou mateřskou školu  Turnov (Semilsko) 7. května (ČTK) - Turnovská radnice se chystá postavit novou budovu mateřské školy za pomoci kontejnerových systémů. Mateřinka v čtvrti Daliměřice má waldorfský systém výuky. Její budova je však dlouhodobě ve špatném technickém stavu. Podle starostky Hany Maierové by pro novou budovu nemělo být obtížné najít vyžití ani v případě, že by zájem rodičů o místa v mateřských školách klesl.   Téměř patnáctitisícové město v minulosti žádné školky nerušilo a ani v tomto volebním období se k tomu nechystá. "Naše prognózy ještě na řadu let dopředu říkají, že mateřské školy budou naplněné," řekla starostka Turnova.   Nová budova v Daliměřicích by měla vyrůst na městských pozemcích. Stavební práce podle představ radnice začnou v příštím roce, nejpozději v roce 2013. Maierová dodala, že se nyní náklady na vybudování školky odhadují na sedm až osm milionů korun, výsledná čísla se však ještě můžou lišit.   Pokud by v budoucnu mateřinka už nebyla zapotřebí, mohla by její budova získat jiné veřejně prospěšné využití. "Nicméně teď stále mluvíme o mateřské školce," zdůraznila Maierová.   Mateřských škol je nyní v Turnově osm. K dispozici je v nich podle informací radnice 535 míst. Mohou do nich proto děti zapsat i lidé, kteří nebydlí přímo v Turnově, ale v okolních obcích. Například před dvěma lety město nákladem zhruba 10,5 milionu korun zateplilo mateřinku na ulici Kosmonautů. Letos přišla řada na mateřskou školu na Výšince.   Školky postavené pomocí kontejnerových systémů jsou v poslední době stále populárnější, jedna by měla vyrůst například i v krajském městě Liberci. Primátorčin náměstek Jiří Šolc už dříve ČTK řekl, že se začne stavět zřejmě příští rok, letos se na ni nepodařilo včas vyčlenit peníze. Uvažovalo se o ní i v Jablonci nad Nisou. Turnovská kontejnerová školka by v Libereckém kraji první nebyla. V Rychnově u Jablonce nad Nisou podobnou stavbu pro 40 dětí dokončili už na podzim roku 2009.   jem jpt  