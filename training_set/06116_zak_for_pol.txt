 Střelba v Arizoně - kongresmanka Giffordsová je v kritickém stavu  --------------------    Ke zpravodajství: FOTO/aktuality   V 6. odstavci jsme na základě opravy AP opravili příjmení útočníka z "Laughner" na "Loughner"   --------------------    Washington 8. ledna (ČTK) - Členka americké Sněmovny reprezentantů Gabrielle Giffordsová je v kritickém stavu poté, co byla na dnešním mítinku v Arizoně postřelena do hlavy. Podstoupila operaci a je velká šance, že přežije, uvedla televize CNN. Při útoku v arizonském Tucsonu bylo celkem postřeleno 18 lidí, z nichž přinejmenším šest svým zraněním podlehlo. Mezi oběťmi je i devítileté dítě.   Demokratka Giffordsová měla v Tucsonu mítink, když náhle přiběhl neznámý muž a začal střílet do davu. Svědci vypověděli, že bylo slyšet asi dvacet výstřelů. Poslankyni útočník zasáhl zblízka do hlavy.   Giffordsovou a dalších devět zraněných dopravil do nemocnice vrtulník. Poslankyně podstoupila neurochirurgickou operaci a po ní byla převezena na jednotku intenzivní péče. Lékaři jsou ohledně její šance na přežití optimističtí.   Stav pěti lidí dopravených do nemocnice byl kritický. Po hospitalizaci ale zraněním podlehlo pouze zraněné dítě.   Několik osob zahynulo přímo na místě incidentu. Mezi mrtvými jsou podle agentury AP mimo jiné asistent Giffortové a soudce federálního soudu v Arizoně.   Střelce se podařilo po útoku zadržet. Americký Federální úřad pro vyšetřování (FBI) uvedl, že útočníkem byl jednadvacetiletý muž jménem Jared Loughner. Bližší informace o něm nebyly zveřejněny a jeho motiv není znám.   "Jsem zděšen nesmyslným útokem na kongresmanku Gabrielle Giffordsovou a její spolupracovníky," reagoval předseda Sněmovny reprezentantů, republikán John Boehner. "Násilnosti a výhružky vůči veřejným činitelům nemají v naší společnosti místo," dodal. Podle něj je útok na jednoho zákonodárce útokem na všechny.   Útok odsoudil i americký prezident Barack Obama. Událost označil za "nevýslovnou tragédii".   Giffordsová už loni na jaře dostala několik výhružek poté, co podpořila reformu zdravotnictví. Neznámí útočníci v březnu 2010 také vytloukli okna její kanceláře v Tucsonu. Podobným útokům byli vystaveni i další poslanci ze států New York a Kansas, kteří reformu rovněž podpořili.   Giffordsové je 40 let a v listopadu obhájila svůj mandát ve Sněmovně reprezentantů. V Kongresu působí od roku 2007 a je třetí ženou, která byla za Arizonu zvolena do amerického parlamentu.   str ank drk  