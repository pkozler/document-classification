 ÚOHS začal zkoumat prodej filmového distributora Bontonfilm  Brno 25. května (ČTK) - Úřad pro ochranu hospodářské soutěže začal zkoumat prodej filmového distributora Bontonfilm společnosti Central European Media Entreprises (CME), která vlastní českou televizi Nova. Zahájil správní řízení. ČTK to zjistila z webových stránek ÚOHS.   Podle dřívějších informací CME koupí od společnosti Bancroft a minoritních akcionářů stoprocentní podíl v Bontonfilmu. Hodnota transakce má činit až 12,5 milionu dolarů (zhruba 218 milionů korun).   Antimonopolní úřad zahájil správní řízení v polovině května. Oznámení o zahájení řízení na svém webu zveřejnil dnes. Ve většině případů fúze povoluje ve lhůtě jednoho měsíce od zahájení správního řízení. V uvedené transakci bude posuzovat oblast televizního vysílání, nových médií, obsahu vysílání, distribuce práv k projekci filmů v kinech a distribuce práv k filmům určeným pro domácí užití (DVD).   Podle dřívějších vyjádření prezidenta a generálního ředitele CME Adriana Sarbu akvizice Bontonfilmu doplňuje působení CME na českém a slovenském trhu. "Umožní nám maximalizovat hodnotu našeho archivu v obou zemích a zvýšit výnosy a OIBDA (hospodářský výsledek před zahrnutím finančních nákladů, daní, odpisů a amortizace) společnosti Media Pro Entertainment," uvedl k transakci.   V roce 2010 společnost Bontonfilm, která působí i na Slovensku, podle zatím neauditovaných výsledků vykázala příjmy 37 milionů dolarů (646 milionů korun) a její ukazatel OIBDA obnášel 2,6 milionu dolarů (45,4 milionu korun).   Bontonfilm tvoří zbytek zábavního impéria Bonton, které vlastní americká investiční společnost Bancroft, podnikatel Martin Kratochvíl a několik menšinových akcionářů. Podle původních plánů měl být prodej Bontonfilm uzavřen už do konce roku 2008, avšak kvůli hospodářské krizi nabral zpoždění. Majitelé Bontonfilmu se totiž obávali, že krize může mít nepříznivý vliv na výši nabídnuté ceny za stoprocentní podíl v této distribuční firmě.   Bontonfilm v kinech exkluzivně zastupuje tradiční hollywoodská studia 20th Century Fox, Paramount, Universal a DreamWorks. Uvádí také filmy produkované menšími studii a nezávislými producenty a soustředí se na spolupráci s českými producenty. Na DVD a blu-ray discích společnost Bontonfilm vydává snímky velkých hollywoodských studií.   vrn jpt  