 Vláda daruje kladrubského hřebce britskému královskému páru  --------------------    Ke zpravodajství: FOTO ve Fotobance  ID foto:  P201104281001101 ,  P201104281014001 ,  P201104280980401    --------------------    Praha 18. května (ČTK) - Vláda dnes souhlasila s darem pro britské královské novomanžele, prince Williama a jeho ženu Kate. Novinářům to po jednání vlády řekl premiér Petr Nečas (ODS). Pětiletý hřebec Favory Alta XXI., jehož cenu vyčíslil 30.000 eur (asi 730.000 korun), bude na britský pár "bezúplatně převeden", ale prozatím zůstane na "výslovnou žádost" obdarovaných v národním hřebčíně v Kladrubech.   Do Británie nyní putuje "zkumavka se specifickým genetickým materiálem", uvedl Nečas bez bližšího upřesnění. "Čili část tohoto hřebce bude dodána s předstihem," dodal s úsměvem.   Návrh na dar předložil ministr zemědělství Ivan Fuksa (ODS). William a Kate Middletonová měli svatbu 29. dubna a Fuksa podobu svatebního daru oznámil ještě před ní. Pětiletý hřebec Favory Alta XXI. je však stále v kladrubské stáji, za což ministerstvo zemědělství sklízelo kritiku.   Česká strana byla na vypravení do Británie vzácného zvířete připravena. Kůň už má všechna potřebná veterinární osvědčení, uvedl Jan Höck, ředitel Národního hřebčína Kladruby nad Labem. "Koně snášejí cestování dobře, máme na to speciální kamiony. Jel by řidič a ošetřovatel, který má ke koni i během cesty přístup," řekl už dříve Höck.   Linie Favory, ze které byl pětiletý bělouš vybrán, je jednou z nejstarších čistokrevných linií starokladrubských koní. Je předurčený k tomu, aby byl plemeníkem. Má klidnou a mírnou povahu a ochotně se učil pod sedlem i v zápřahu. Hřebec má vynikající původ. Otec koně se účastnil mistrovství světa, Evropy i mezinárodního závodu ve Winsdoru.   Kůň pochází z národního hřebčína, který je nejstarším velkým hřebčínem na světě. Funguje 432 let. Hřebčín v Kladrubech nad Labem a kmenové stádo běloušů jsou od roku 2002 národní kulturní památkou.   Podle ministra zemědělství je darování hřebce mimořádnou šancí, jak propagovat Českou republiku, slavný hřebčín, jeho unikátní chov a jak rozšířit výjimečné koně po panovnických dvorech Evropy. O kladrubský hřebčín se v minulosti členové britské královské rodiny zajímali. V roce 2007 tam zavítala dcera královny Alžběty II. princezna Anna, o 11 let dříve Kladruby navštívil manžel panovnice princ Filip.   jd lp kš  