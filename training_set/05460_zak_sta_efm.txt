 U soudu v K. Varech stanuli dva manažeři obžalovaní z korupce  Karlovy Vary 10. ledna (ČTK) - Okresní soud v Karlových Varech začal dnes projednávat případ dvou manažerů, kteří jsou obžalováni z přijetí milionového úplatku. Vymáhat ho měli na majiteli karlovarské firmy KV-Term v souvislosti se stavbou hotelu v Praze. Kriminalisté zatkli manažery loni poté, co měl jeden z nich převzít peníze v karlovarském nákupním centru. V případě odsouzení jim hrozí trest od dvou do osmi let.   Oba muži údajně měli za úplatu umožnit firmě KV-Term předat hotovou práci a uvolnit proplacení faktur. Státní zástupce Petr Vošta zatím neupřesnil, jaký trest požaduje. Uvedl, že se o tom bude rozhodovat v průběhu soudu. Po přednesení obžaloby dostali prostor oba manažeři. Nejdříve vypovídal Martin Kratochvíl, jenž působil jako projektový manažer společnosti Skanska a stavbu hotelu řídil. Nyní ale už v této firmě nepracuje. Kratochvíl odmítl, že by si někdy o úplatek řekl.   Z jeho vystoupení vyplynulo, že obvinění z úplatků může souviset s problémy s prací prováděnou na stavbě firmou KV-Term. Uvedl, že se dostal do sporu s majitelem firmy Romanem Šůlou, protože neodvedla stoprocentní práci a zůstaly po ní závady. Skanska tak do odstranění závad část faktur KV-Term neuhradila. Na dotaz soudkyně Michaely Jasové, jak si své obvinění vysvětluje, Kratochvíl uvedl, že do Šůly patrně vstoupila nějaká negativní energie. "Jinak si prostě jeho jednání nedovedu vysvětlit," uvedl Kratochvíl.   Druhý z obviněných, Lukáš Matocha, zastupoval na stavbě hotelu investora. U soudu popřel, že by se v případě peněz, které měl převzít od Šůly, jednalo o úplatek. Na další otázky pak odmítl odpovídat. Soud vyslýchal rovněž Šůlu a snažil se dobrat toho, co mohl od manažerů za úplatek získat. Měl jim předat 1,1 milionu korun a přitom výše dosud neproplacených faktur byla asi 700.000 korun. Šůla uvedl, že to chtěl udělat jen proto, aby už měl klid a požadavky manažerů se nestupňovaly.   Podle jeho výpovědi přicházely stále další a další oznámení o nedodělcích a závadách v hotelu. To ovšem Kratochvíl odmítl s tím, že byl vystaven fixní protokol o vadách a nedodělcích, jichž byly asi dvě desítky, a jak je firma odstraňovala, ubývalo jich. Šůla odpovídal i na dotazy obhájců obžalovaných, které zastupují advokáti Josef Lžičař a Jaroslav Ortman. Často si ale nemohl vzpomenout zejména na některé časové údaje související s případem a údajnými žádostmi o úplatek.   Z výpovědi Šůly před soudem vyplynulo, že ho měl Kratochvíl žádat o úplatek už poté, co byla společnost KV-Term vybrána v tendru jako dodavatel jedné ze zakázek na stavbě hotelu. Výše kontraktu představovala 25 milionů korun. Pak měl být o peníze žádán ještě asi jednou nebo dvakrát. Na dotaz obhájců, proč už tehdy neinformoval policii nebo Kratochvílova nadřízeného, Šůla odpovídal, že prostě nereagoval. A Kratochvílova nadřízeného neoslovit údajně proto, že měl strach.   Oba advokáti Šůlovo svědectví zpochybnili a označili ho za nevěrohodného proto, že své výpovědi mění. Lžičar kritizoval také práci policie, která v případu vybavila Šůlu nahrávací technikou a také penězi na úplatek. Podle obhájců měla nepodložená obvinění na jejich klienty velmi negativní dopad a zkomplikovala jim život.   Další jednání v případu bylo stanoveno na 21. února a Šůla má do té doby předložit soudu doklady, které by podpořily jeho tvrzení o tom, že se měly objevovat další a další závady na provedené práci. Vyslechnuti budou rovněž někteří svědci, patrně i někteří z vrcholových manažerů firmy Skanska.   Vladimír Meluzín sap  