 V Christie's se bude dražit Gauguinova pocta van Goghovi  Londýn 10. ledna (zpravodaj ČTK) - Aukční síň Christie's bude začátkem února v Londýně dražit obraz Paula Gauguina, který je poctou jeho příteli a dalšímu slavnému malíři Vincentu van Goghovi. Christie's odhaduje cenu plátna na sedm až deset milionů liber (207 až 295 milionů korun). Celkem předpokládá, že by se při aukci impresionistických, moderních a surrealistických umělců měla prodat díla za 74 milionů až 109 milionů liber (2,2 až 3,2 miliardy korun).    Zátiší  Nature Morte a 'L'Espérance', které Gauguin namaloval v roce 1901 na Tahiti, je jedním ze čtyř obrazů z toho roku zachycující slunečnice, tedy oblíbené téma Vincenta van Gogha. "Je to bezpochyby zčásti pocta příteli a dalšímu uměleckému průkopníkovi Vincentu van Goghovi, který zemřel více než deset let před tím," uvedl mluvčí Christie's, která uspořádá aukci 9. února.   Obraz byl na řadě velkých výstav, ale naposledy ho mohla veřejnost vidět před více než 20 lety v roce 1989.   Vysoký odhad první velké aukce letošního roku odráží podle britských médií optimismus, pokud jde o stav trhu s uměním po krizi před dvěma lety. Vedoucí oddělení impresionistického a moderního umění v Christie's Giovanna Bertazzoniová připomněla, že již loňský rok přinesl řadu rekordů a potvrdil "ohromnou poptávku po vzácných dílech nejvyšší kvality".   ml hej  