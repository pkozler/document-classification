 Dívka, kterou srazil na Třebíčsku řidič, zraněním podlehla  Zpráva v 1. odstavci informuje o úmrtí dívky sražené v Rapoticích.   --------------------    Brno/Rapotice (Třebíčsko) 18. ledna (ČTK) - Patnáctiletá dívka zemřela v důsledku zranění, která utržila dnes ráno v Rapoticích na Třebíčsku poté, co ji na přechodu pro chodce srazil pětatřicetiletý řidič osobního auta. Po kolizi byla s rozsáhlými poraněními převezena do Fakultní nemocnice v Brně, kde jim podlehla. ČTK to řekla mluvčí nemocnice Anna Mrázová.   I pro viníka kolize skončila celá událost nešťastně. Když zraněné dívce poskytoval hned po nehodě první pomoc, srazilo ho další osobní auto, uvedla mluvčí policie Dana Čírtková. "Pětatřicetiletý zraněný řidič skončil rovněž s mnohačetnými zraněními v brněnské nemocnici U svaté Anny," uvedl primář záchranné služby na Vysočině Miroslav Havlík.   Nehoda se stala kolem 06:15 na křižovatce u nádraží. Dechová zkouška podle mluvčí u obou řidičů vyloučila požití alkoholu před jízdou.   bjr mol  