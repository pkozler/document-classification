 Program TIP příští rok podpoří průmyslový výzkum půl miliardou Kč  Doplnili jsme komentář společnosti Deloitte v 5. a 6. odstavci   --------------------    Praha 15. června (ČTK) - Podnikatelé mohou ode dneška žádat o dotace z programu TIP, jehož prostřednictvím ministerstvo průmyslu a obchodu příští rok na podporu výzkumu a vývoje poskytne firmám přes půl miliardy korun. ČTK to dnes sdělil mluvčí MPO Pavel Vlček, podle kterého by díky tomuto programu mohly být v Česku zahájeny desítky nových výzkumných projektů.   "Program TIP motivuje firmy k investicím do původního českého průmyslového výzkumu a vývoje. Má totiž jednu hlavní podmínku - výsledky podpořených projektů musejí mít reálnou šanci uplatnit se na trhu a nesmí končit jenom v šuplíku. Celkem takových projektů v příštím roce podpoříme kolem 150," uvedl ministr průmyslu a obchodu Martin Kocourek.   Letos MPO vyhlašuje čtvrtý ročník programu TIP, který se zaměřuje na aplikovaný výzkum a experimentální vývoj nových materiálů a výrobků, nových progresivních technologií a informačních a řídicích systémů z oblasti průmyslu. "V předchozích letech jsme díky němu pomohli uskutečnit přes 700 výzkumných a vývojových projektů, které si dosud rozdělily 6,3 miliardy korun," podotkl ředitel sekce fondů EU, výzkumu a vývoje MPO Petr Očko.   Firmy se do programu TIP mohou přihlásit do konce července. Přihlášky přijímá MPO, program je určen pro všechny právnické i podnikající fyzické osoby se sídlem v ČR. Dotace MPO může pokrýt až 80 procent nákladů.   "TIP je důležitým nástrojem pro stimulaci výzkumu a vývoje v podnikání. Řada společností čekala na tuto příležitost, zejména podniky z pražského regionu a z odvětví, jakým je ocelářský průmysl, jaderná energetika a těžební průmysl, které nemohou využívat téměř žádných forem peněžních dotací," řekl ČTK Jaroslav Škvrna, partner daňového oddělení společnosti Deloitte, který má na starost oblast výzkumu, vývoje a vládních pobídek.   Škvrna věří, že i přes velmi krátkou dobu, kterou MPO poskytlo na přípravu žádostí, a subjektivní hodnotící kritéria budou předloženy a vybrány projekty, které nabízejí skutečně inovativní řešení a konkurenční výsledky. "Je třeba mít na paměti, že podle zprávy o konkurenceschopnosti zemí EU zveřejněné minulý týden je ČR z hlediska inovací pod průměrem EU. I kdyby program TIP společnosti nepřilákal, mají k dispozici další formy podpory a rovněž možnost daňového odpočtu 200 procent nákladů na výzkum a vývoj,” podotkl.   beh fd dvd jw  