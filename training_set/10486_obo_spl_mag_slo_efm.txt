 Mountfield plánuje v Česku a na Slovensku otevřít nové prodejny  --------------------    Ke zpravodajství: ilustrační FOTO ve Fotobance  ID foto: IF00002880   --------------------    Praha 4. ledna (ČTK) - Společnost Mountfield, která v České republice a na Slovensku patří mezi největší prodejce zahradní techniky, nábytku a bazénů, hodlá v tuzemsku a zejména na Slovensku otevřít nové prodejny. Nyní společnost Mountfield v Česku provozuje 54 a na Slovensku 17 obchodů a její vedení plánuje do roku 2015 kvůli rostoucí poptávce rozšířit prodejní síť o 15 až 20 procent.   "V České republice je síť našich prodejen v podstatě hotová a otevírání zcela nových prodejen v budoucnosti očekáváme maximálně v řádu několika prodejen," sdělil ČTK generální ředitel společnosti Mountfield Ivan Drbohlav.   Větší prostor pro expanzi vedení Mountfieldu vidí na Slovensku, kde firma od roku 2004 otevřela 17 prodejen. "Naším plánem je na slovenském trhu ideálně vlastnit 25 prodejen, tedy přibližně polovinu počtu prodejen, které máme v ČR. Nová prodejní místa chceme budovat v souvislosti s rozvojem trhu v zahradním a bazénovém segmentu. Pokud tedy budeme rozšiřovat prodejní síť, tak to bude především na Slovensku," podotkl Drbohlav.   V Česku hodlá společnost Mountfield soustředit síly zejména na zkvalitňování prodejní sítě. "Některé naše dříve otevřené prodejny již přestávají vyhovovat vysokým nárokům na komfort prodeje, proto je v rámci sídelních měst přemisťujeme do míst, kde můžeme nabídnout našim zákazníkům vysoký standard služeb a servisu," uvedl Drbohlav.   Vedení společnosti Mountfield s odvoláním na vlastní analýzu odhadlo, že prodej zahradní techniky a bazénů letos v Česku vzroste v průměru o 14 procent. Nejvyšší nárůst vykážou bazény a bazénová technika, kde lze prý očekávat nárůst o 20 procent. Nárůst investic do zahradní techniky má podle Mountfieldu činit přibližně 11 procent.   "Za zvýšenými prodejními čísly v druhém pololetí roku 2010 stojí jak oživení ekonomiky, tak i prodejní akce, které podnítily zvýšený zájem kupujících o nabízené zboží. Pro rok 2011 očekáváme, že segment prodejů zahradní techniky a vybavení bude v ČR opětovně růst dvouciferným číslem a dostane se na úroveň, na které byl v roce 2008 před nástupem finanční krize," míní obchodní ředitel Mountfieldu Aleš Pernička.   Podobný vývoj vedení Mountfieldu předpokládá i na slovenském trhu, který bude v následujících letech těžištěm rozšiřování prodejní sítě. "Pro rok 2011 zde očekáváme nárůst trhu o pět až sedm procent. Ve srovnání s ČR je menší nárůst dán především menší ekonomickou silou slovenského trhu," dodal Pernička, podle kterého velký nárůst prodeje lze na Slovensku očekávat u bazénů a bazénového příslušenství.   Společnosti Mountfield předloni v Česku klesly tržby meziročně o 362 milionů korun z 3,621 miliardy korun v roce 2008 na 3,259 miliardy korun. Naopak čistý zisk společnosti Mountfield v roce 2009 vzrostl z 13 milionů korun v roce 2008 na 20,2 milionu korun. Hlavním akcionářem společnosti Mountfield je Ivan Drbohlav.   beh vju  