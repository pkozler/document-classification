 Počet vozů s povinným ručením loni v Česku stoupl na 6,6 milionu  --------------------    Ke zpravodajství: GRAFIKA   --------------------    Praha 24. ledna (ČTK) - Počet vozů pojištěných v rámci pojištění odpovědnosti za provoz motorových vozidel, takzvaného povinného ručení, stoupl v loňském roce o 123.000 na 6,633 milionu aut. Nejvíce klientů získaly loni pojišťovny Slavia a Allianz, největší úbytek měla Česká pojišťovna. ČTK to zjistila na webových stránkách České kancelář pojistitelů (ČKP).   Pojišťovně Slavia přibylo loni 79.000 smluv povinného ručení, Allianz pak 53.000. Naopak o 150.000 smluv méně proti konci roku 2009 měla Česká pojišťovna.   Slavia patřila v loňském roce mezi nejlevnější pojišťovny na trhu, a to zejména pro kategorii mladých řidičů, řekl ČTK Pavel Ronovský ze společnosti Top-Pojištění.cz, která nabízí uzavření pojištění přes internet. Allianz se podle něj povedl tah s novou podobou balíčkových produktů. Současně prý Allianz výrazně změnila slevovou politiku u flotilového pojištění, a získala tak více firemních klientů. ČP méně pružně reaguje na změny na trhu a stále patří mezi dražší pojišťovny, ovšem bez nadstandardních doplňkových služeb, dodal.   Analytik Broker Consulting Jan Lener míní, že z malých čísel se na pojistném trhu roste dobře, ale velká čísla se udržují jen těžko. Zabodovala prý agresivní cenová politika pojišťovny Slavia. Allianz zase zaujala svou nabídkou lidi v menších městech. Výběr povinného ručení je nyní podle Lenera pro klienta skutečně složitý. "V různých místech a pro různá auta vychází pojistné různě. Internetové porovnávače nemusí být vždy spolehlivé. Ačkoliv výběr pojištění není vždy pouze o ceně, ale také o rozsahu plnění a spolehlivosti pojišťovny, u povinného ručení hraje cena prim," upozornil analytik.   Počet vozidel bez sjednaného povinného ručení klesl loni do konce září o tři procenta na 598.000. Počet registrovaných vozidel stoupl v tomto období o procento na 7,2 milionu. Povinné ručení poskytuje nyní 14 pojišťoven. Většina z nich sazby takzvaně segmentuje, tedy je stanovuje podle věku a místa bydliště řidiče, stáří vozidla, objemu a výkonu motoru nebo dalších kritérií. Pojišťovny nabízejí svým klientům čím dál víc možností připojištění k povinnému ručení, nabízejí též různé slevy. Srovnání jednotlivých produktů pojišťoven je tak obtížné.     Počet pojištěných vozidel vedených v databázi ČKP:     Pojistitel  2009  2010     Allianz  614.000  667.000     ČPP  925.000  969.000     Česká pojišťovna  2,026.000  1,876.000     ČSOB Pojišťovna  359.000  382.000     Generali  598.000  574.000     Kooperativa  1,399.000  1,435.000     Triglav  154.000  159.000     UNIQA  211.000  244.000     Wüstenrot  60.000  77.000     Chartis  7000  6000     AXA  29.000  35.000     Hasičská vzájemná  55.000  38.000     Slavia  28.000  107.000     Direct  44.000  62.000     Celkem  6,510.000  6,633.000     Zdroj: Česká kancelář pojistitelů   Filip Dušek dvd  