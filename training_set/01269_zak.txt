 Maskovaný lupič přepadl čerpací stanici v Huslenkách na Vsetínsku  Vsetín 12. ledna (ČTK) - Maskovaný muž přepadl v noci na úterý benzinovou čerpací stanici v Huslenkách na Vsetínsku. Lupič se zbraní v ruce požadoval po obsluze peníze. Vylekaná žena mu vydala několik tisíc korun. Neznámý muž následně utekl, policisté po něm pátrají. Přepadení se obešlo bez zranění. ČTK o tom dnes informovala vsetínská policejní mluvčí Lenka Javorková.   Podle obsluhy čerpací stanice šlo o muže silnější postavy vysokého asi 180 centimetrů. "Žena odhaduje, že by mohl mít kolem třiceti let. Na hlavě měl černou kuklu, s otvorem pro oči a dále byl oblečený do tmavomodré prošívané bundy," poznamenala Javorková. Pachateli loupeže hrozí v případě uznání viny až desetileté vězení.   jav mol  