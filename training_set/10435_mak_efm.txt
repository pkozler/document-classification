 V Česku loni vzniklo meziročně o pět pct více a.s., s.r.o a SE  Praha 20. ledna (ČTK) - V Česku bylo loni založeno celkem 27.364 společností s právní formou akciová společnost, evropská společnost (SE) nebo společnost s ručením omezeným, což je meziročně o pět procent více. Vyplývá to z údajů rejstříkových soudů, které ČTK poskytla společnost Smart Companies. Ta se zabývá zakládáním, prodejem a správou společností.   "Největší nárůst počtu nově vzniklých firem zaznamenáváme v Praze a Brně, naopak v Plzni bylo minulý rok založeno o 50 procent méně společností než v roce 2009," komentovala údaje Petra Janáková ze Smart Companies.   Z celkového počtu nově zaregistrovaných 41.976 subjektů bylo společností s právní formou a.s. nebo s r.o. 27.202, tedy asi 65 procent z celkového počtu. Ve zbývajících 35 procentech dominují nově zaregistrované fyzické osoby, evropské společnosti a jiné právní formy podnikání typu společenství vlastníků, komanditní společnosti, družstva atd. Nejvíce společností s právní formou a.s., s r.o. nebo SE (15.183) bylo stejně jako v předchozích letech založeno v Praze.   Z celkového počtu založených společností tvoří téměř 12 procent prodané předzaložené (ready-made) společnosti. Z toho zhruba 85 procent připadá na společnosti založené v roce 2010, zbylých 15 procent tvoří starší společnosti. Popularita ready-made společností proti loňsku vzrostla o deset procent. Důvodem je podle Janákové především rychlost a pohodlnost získání společnosti a každoročně rostoucí povědomí veřejnosti o této službě.   Důvodem, proč minulý rok vzrostl počet nově vzniklých firem s právní formou a.s., s.r.o. a SE, je především hromadný přechod živnostníků - fyzických osob na bezpečnější formu s.r.o., nové projekty nastartované paradoxně krizí či projekty ve fotovoltaice. Také počet nově založených a.s. vzrostl. Akciové společnosti neztrácí svůj význam, loni jich vzniklo ještě o několik desítek více než v roce 2009, upozornila Janáková.   Stále větší oblibu zaznamenávají tzv. evropské společnosti. Nabízí možnost přesunout sídlo do zahraničí v rámci EU, aniž by byla zrušena společnost likvidací a tak přerušena právní kontinuita společnosti. Firma se pouze začne řídit právem státu, kde bude umístěno nové sídlo. "To umožňuje mimo jiné zvolit stát s nejpříhodnějšími podmínkami pro podnikání a s ohledem na daňové zatížení nebo nutnou administrativu,“ shrnula Janáková.     Počty nově založených společnosti podle statistiky rejstříkových soudů ČR:     rok  2010  2009  2008  2007     akciová společnost  1599  1522  1703  2614     společnost s ručením omezeným  25.603  24.315  24.343  19.893     evropská společnost  162  153  94      celkem  27.364  25.837  26.046  22.507     Filip Dušek jw  