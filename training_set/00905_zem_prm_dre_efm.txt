 Lesy ČR kvůli chybějícímu indexu ČSÚ neznají reálné ceny dříví  Hradec Králové 24. května (ČTK) - Státní podnik Lesy České republiky (LČR) neví, jaké ceny dříví by měl fakturovat svým smluvním partnerům. Český statistický úřad totiž dosud nezveřejnil index cen surového dříví za první čtvrtletí, přičemž právě podle indexu se má měnit cena dříví od státních lesů. LČR kvůli tomu údajně hrozí významný propad příjmů. Podnik s postupem ČSÚ nesouhlasí. LČR o tom informovaly v tiskové zprávě.   ČSÚ nezveřejnění indexu cen dřeva na svém webu zdůvodnil tím, že se výrazně změnila struktura respondentů. Průměrné ceny za 4. čtvrtletí 2010 a 1. čtvrtletí 2011 tak údajně nejsou plně srovnatelné. Index cen ČSÚ hodlá spočítat až pro 2. čtvrtletí 2011, přičemž základem bude hodnota 1. čtvrtletí. ČSÚ uvedl, že struktura respondentů se změnila právě kvůli tendru Lesů ČR. Změnou je, že Lesy ČR, až na pět lesních závodů, již nevykazují ceny surového dříví dle stávající metodiky. Seznam respondentů pak ČSÚ rozšířil o nové subjekty.   Lesy ČR tvrdí, že pro nevyhlášení indexu ČSÚ nemá důvod. Podnik chce, aby ČSÚ vyhlásil index za první čtvrtletí v co nejkratší době tak, aby mohl přistoupit k reálnému ocenění dříví dodaného svým smluvním partnerům. Porušení předpokládané kontinuity publikování statistických zjištění podle LČR prý může vést k destabilizaci trhu se dřevem.   "Ekonomický dopad nevyhlášení indexu cen surového dříví za 1. čtvrtletí je pro Lesy ČR negativní. Máme významné pochybnosti o tom, zda je nezveřejnění indexu v souladu se zákonem o státní statistické službě," uvedl generální ředitel LČR Svatopluk Sýkora. O změně struktury respondentů ČSÚ podle státních lesů věděl s dostatečným předstihem mohl prý změny metody výpočtu indexace předvídat.   Lesnické firmy v loňské soutěži na lesnické práce pro letošní rok nabídly ceny dřeva, které se jim v průběhu trvání smlouvy upravují cenovým indexem vydávaným ČSÚ. Indexy mají každé čtvrtletí zohledňovat pohyb cen dřeva na trhu. Tento výpočet ceny je zakotven ve smlouvě mezi LČR a firmami.   Zdeněk Rychtera mol  