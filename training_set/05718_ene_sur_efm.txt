 ČEZ od června následuje dominantní dodavatele plynu a zdraží  Praha 3. května (ČTK) - Energetická společnost ČEZ následuje dominantní dodavatele ve zdražování plynu. V regionech, kde je hlavním prodejcem RWE Transgas a E.ON, bude ČEZ od června zvedat ceny stejně jako konkurenti, tedy o 9,5 procenta, respektive o sedm procent. ČTK o tom dnes informoval mluvčí ČEZ Ladislav Kříž. Stejně jako ostatní firmy ČEZ zdražuje kvůli rostoucí ceně ropy.   Podle Kříže je ČEZ v každém regionu stále o pět procent levnější v celkové ceně než příslušný dominantní dodavatel. "V regionu Prahy se zatím ceny nemění," dodal.   ČEZ dodává plyn od poloviny loňského roku a má více než 80.000 zákazníků. Kromě RWE, E.ON a ČEZ bude od třetího čtvrtletí zdražovat plyn hlavní alternativní dodavatel Bohemia Energy. Ten od července zdraží plyn v průměru o zhruba devět procent.   Ceny plynu se obvykle mění na začátku čtvrtletí, RWE, E.ON a ČEZ však kvůli rostoucím cenám komodit zdražily již od června. Pražská plynárenská oznámí ceny plynu pro třetí čtvrtletí na konci května.   Zdražování plynu od července zvažuje také alternativní dodavatel Centropol Energy, který dodává plyn zhruba 13.000 zákazníků. Podle obchodního ředitele Lukáše Pokrupy ale zdražení nebude ve stejné výši jako u RWE. Ceny pro třetí čtvrtletí hodlá firma zveřejnit v průběhu května.   Další alternativní dodavatel Vemex podle šéfa Huga Kysilky zdražování plynu nechystá. "Naše firma má smlouvy navázané na vzorec nebo s fixní cenou. Navyšování cen se proto nás netýká," sdělil Kysilka.   Firmy většinou kalkulují ceny především podle cen ropných derivátů na světových trzích. Ty za posledních zhruba šest měsíců narostly téměř o 50 procent.   Skupina RWE má v Česku více než 2,3 milionu zákazníků a ovládá řadu společností. Patří mezi ně RWE Energie (dříve Západočeská plynárenská, Středočeská plynárenská a Severočeská plynárenská), Východočeská plynárenská, Severomoravská plynárenská a Jihomoravská plynárenská. Energetická skupina E.ON v Česku plynem zásobuje 110.000 zákazníků v jižních Čechách.   RWE na tuzemském trhu s plynem ovládá zhruba 56 procent. Pražské plynárenské náleží kolem deseti procent trhu, E.ON ovládá přes pět procent. Vemex dodává plynu zhruba sedmi procentům zákazníků.   lko jw  