 V Plzeňském kraji je povodňové ohrožení na čtyřech místech  Zprávu jsme doplnil o předpovědi meteorologů ve 3.a 4. odstavci a informace hasičů v 5. odstavci.   --------------------    Plzeň 15. ledna (ČTK) - Na čtyřech místech v Plzeňském kraji zůstávají řeky na třetím povodňovém stupni, znamenající stav ohrožení. Jde o Mži ve Stříbře a na nádrži Hracholusky, na Úterském potoce v Trpístech a v Plasech na řece Střela. Až na Hracholusky ale začala voda mírně klesat, vyplývá u aktuálních údajů povodí.   Nejhorší situace je na přehradě Hracholusky, kde přes přehradu odtéká tolik vody, kolik do ní přitéká. Hned pod Hracholuskami leží obec Bdeněvec, kterou by přívaly vody mohly postihnout. Podle starosty Josefa Šmída ale zatím voda vytekla jen na louky a obytné domy zatím neohrožuje. "Teď tudy teče asi 80 kubíků za vteřinu. Podle některých odhadů by to mohlo být až 150 kubíků, to už by asi domy ohrožovalo, ale jsme i na to připraveni. Doufáme, že nezačne pršet, řekl ČTK Šmíd.   Podle Lenky Boříkové z předpovědní služby hydrologie plzeňského Českého hydrometeorologického ústavu horní přítoky řeky sice začínají klesat, ale odlišná situace je na Mži a na Střele. "Na dolní Mži je neřízený odliv z Hracholuské přehrady. Voda tam stále ještě nedosáhla rovnováhy a více vody přitéká, než odtéká. Vyrovnaný stav by mohl nastat okolo poledne," řekla ČTK. Vysoký průtok by mohl zhoršit už tak nebezpečnou situaci pod přehradou.   Podobně na Střele se dá očekávat ještě růst průtoku. To by se mohlo dotknout například Plasů. Na stále ještě rostoucí průtok bude pak následně reagovat Berounka. Změna k lepšímu by mohla nastat až v neděli nebo pondělí.   Hasiči na Plzeňsku v noci na dnešek vyjížděli k desítkám zásahů čerpání vody nebo pytlování písku. Připraveni jsou i na možné zhoršení situace. "Střela v Plasích začíná klesat, ale roste nám Mže. Asi nejvíce ohrožení jsou Bdeněves, Město Touškov a Kozolupy. Kolem je hodně luk, takže je možné, že voda obydlí neohrozí," řekl ČTK dnes dopoledne řídící krajských hasičů.   Podle Josefa Domabyla, tajemníka městského úřadu v Plasech, by voda neměla ohrozit žádný obytný dům. "Namočí se určitě nějaké chaty, jinak by to mělo jít hlavně na louky, dobře je na tom zatím i klášter," řekl v noci ČTK Domabyl. V Plasech voda kulminovala okolo půlnoci, kdy průtok přesáhl 100 kubíků za sekundu.   Druhé stupně povodňové aktivity byly ráno v Plané, Třebeli, na Úhlavce ve Stříbře, ve Staňkově a Lhotě na Radbuze, v Bílé Hoře a Liblíně na Berounce, v Koterově a Nové Huti. Na většině míst už řeky dosáhly svého maxima a pokud nezačne znovu pršet, měly by hladiny toků klesat.   pnp mal      