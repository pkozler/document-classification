 Česká pozice: Rektoři ČVUT a VŠCHT jednají o sloučení  Praha 19. ledna (ČTK) - Rektoři Českého vysokého učení technického (ČVUT) a Vysoké školy chemicko-technologické (VŠCHT) jednají o sloučení obou vysokých škol, v Praze by tak mohla vzniknout technická superškola s 12 fakultami. Píše to server  www.ceskapozice.cz . Podle něj je to zřejmě logický krok v procesu, o němž se zmínil premiér Petr Nečas a podle kterého má mít Česko v dohledné době asi pět výzkumných univerzit. Konzultace mezi oběma univerzitami potvrdil náměstek ministra školství pro vysoké školství a výzkum Jan Koucký.   Rektor ČVUT Václav Havlíček České pozici řekl, že v řadě věcí už našli s rektorem VŠCHT společnou řeč. "Domnívám se, že v horizontu jednoho roku se nám podaří dovést spolupráci, která už dnes není zanedbatelná, k případnému spojení obou škol, což by jednoznačně pomohlo oběma," uvedl. ČVUT je podle něj patrně jedinou technikou na světě, která nemá chemické obory.   Naopak rektor VŠCHT Josef Koubek na otázky České pozice nereagoval. "Nezbývá vám, než text publikovat bez stanoviska rektora VŠCHT," sdělila mluvčí školy Ivana Picková.   "Ministerstvu je známo, že konzultace mezi oběma školami probíhají. Ve shodě s politikou ministra školství a náměstka pro vysoké školy a vědu podporujeme snahy vysokých škol o integraci kapacit s cílem dosažení větší efektivity ve vysokém školství. V případě ČVUT a VŠCHT se navíc jedná o dvě kvalitní výzkumně zaměřené univerzity; jejich spojení by prospělo oběma z nich," řekl České pozici náměstek ministra školství Koucký.   "Ministerstvo však současně respektuje autonomii obou škol; je tedy věcí jejich shody a iniciativy, zda navrhnou státu provedení fúze. Stát je v tom ovšem může výrazně podpořit," dodal náměstek.   Pokud budou vysoké školy iniciovat sloučení, proces by vyžadoval přijetí příslušného zákona, píše Česká pozice s tím, že příprava zákona by nebyla komplikovaná, avšak předpokládá vyřešení řady otázek souvisejících s vnitřní organizací školy po fúzi, s jejími ekonomickými vztahy a podobně.   "Tyto otázky musí vyřešit dotčené vysoké školy. Za předpokladu jejich vyřešení by fúze mohla být reálná v horizontu jednoho až dvou let včetně legislativního procesu," řekl náměstek Koucký. To potvrzuje i Havlíček. "O některých problémech - zejména majetkového charakteru - dále hovoříme. VŠCHT se považuje za bohatou nevěstu, která si může vybírat," řekl.   Server připomíná, že VŠCHT vznikla roku 1952 "násilným" vyčleněním ze svazku ČVUT a už mnohokrát v dějinách se hovořilo o opětovném spojení. Stát by se to mohlo nyní, píše Česká pozice s tím, že špičkové vědecké výsledky v Praze produkují Univerzita Karlova, ČVUT i VŠCHT. "Neumím si představit, že by Praha měla mezi pěticí budoucích výzkumných univerzit v Česku hned trojí zastoupení. To je asi politicky neudržitelné," zmínil Havlíček jeden z důvodů sloučení.   Dnes má ČVUT osm fakult. VŠCHT má čtyři, ale daleko méně studentů. Splynutím by v Praze-Dejvicích vznikl univerzitní gigant, který by měl 12 fakult a více než 25.000 studentů, píše Česká pozice.   hš mkv  