 Horácké divadlo završilo sezonu muzikálem Hello, Dolly  --------------------    Ke zpravodajství: AUDIO; FOTO ve Fotobance  ID foto:  P201105110605001 ,  P201105110609001 ,  P201105110602501    --------------------    Jihlava 14. května (ČTK) - Horácké divadlo v Jihlavě dnes uvedlo poslední premiéru současné sezony - muzikál Hello, Dolly autorů Jerryho Hermana a Michaela Stewarta. V dramaturgii Marie Procházkové představení nastudoval hostující režisér Karel Kříž. V hlavních rolích dohazovačky Dolly Leviové a starého mládence Horáce Vandergeldera diváci viděli Lenku Schreiberová a Josefa Kunderu.   Světoznámý muzikál přinesl podle hostujícího choreografa Martina Packa výsostně americkou muziku v tom dobrém slova smyslu. "Hudba je líbivá, na první poslech jednoduchá, ale nese v sobě zákeřnosti v synkopách, které nám jako Slovanům nejsou přirozené," řekl Pacek ČTK.   Při vymýšlení choreografie si Pacek pro sebe stanovil vnitřní zadání - výsledek by se měl blížit typicky americkým filmovým muzikálům nejen zručností a virtuozitou, ale hlavně lehkostí provedení. "Oni to dělají jakoby nic, spíš mimochodem, a to je to nejtěžší, aby výsledek působil, že vzniká zrovna v tuto chvíli, že to nejsou nacvičené choreografie," řekl Pacek. Takový přístup Hello, Dolly podle něj vyloženě vyžaduje.   Přes zdánlivě jednoduchý žánr přinášela práce na rolích hercům mnohá úskalí. Představitelka Dolly Lenka Schreiberová Hello, Dolly nikdy předtím neviděla, znala pouze ústřední melodii. "Když jsem uviděla noty a scénář, přemýšlela jsem, jestli si na roli nezlomím vaz. Jen přesně trefit žánr, aby člověk nebyl povrchní a bavilo to jeho a hlavně diváky, je těžké," uvedla Schreiberová.   Autorkou muzikálové výpravy je rovněž hostující Kristina Matre-Křížová. Hudební nastudování zajistil Lubomír Šrubař, v představení je použita nahrávka hudby Městského divadla Brno.   Hudební adaptace divadelní hry Thorntona Wildera Dohazovačka, jejíž předlohou zase byla bláznivá komedie Johanna Nepomuka Nestroye A jde se řádit, zaznamenala hned po své newyorské premiéře na Broadwayi v roce 1964 obrovský úspěch. Do roku 1970 se uskutečnilo 2844 repríz. Muzikál vypráví příběh podnikavé dohazovačky Dolly Leviové, která si nejlepšího zákazníka nechává pro sebe a kouzlem své osobnosti dokáže nerudného starého mládence Horáce Vandergeldera nakonec změnit i proti jeho vůli v galantního a milujícího muže.   Muzikál měl premiéru před 46 lety, 16. ledna 1964 v New Yorku, a překonal všechny dosavadní broadwayské rekordy. Ústřední píseň v podání Louise Armstronga obletěla celý svět a stala se hitem. Slávu dílu zajistil v roce 1969 tanečník, choreograf a režisér Gene Kelly, když natočil stejnojmenný film s Barbrou Streisandovou a Waltrem Matthauem v hlavních rolích.   Jaroslav Buček jup              