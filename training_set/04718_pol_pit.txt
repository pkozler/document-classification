 Reuters: Aféra WikiLeaks způsobila USA jen omezené škody  Washington 19. ledna (ČTK) - Rozsáhlý únik amerických diplomatických depeší, které zveřejnil server WikiLeaks, způsobil jen omezené škody zájmům USA v zahraničí. Uvedla to v úterý agentura Reuters s odvoláním na vnitřní dokumenty americké vlády, které aféru s kabelogramy hodnotí. Americká vláda přitom dosud navenek varovala, že zveřejněné informace mohou významně poškodit diplomatické vztahy.   "Myslím, že chtějí jen vytvořit nejtvrdší obraz, jaký dovedou," popsal veřejné vystupování americké administrativy vládní úředník, který Reuters seznámil s interním hodnocením a přál si zůstat v anonymitě. Podle něj chce vláda svým vystupováním posílit tlak na uzavření WikiLeaks a na udělení tvrdých trestů těm, kteří serveru poskytli tajné materiály.   "Bylo nám řečeno, že (dopad dokumentů zveřejněných WikiLeaks) byl nepříjemný, ale nezpůsobil škody," dodal úředník.   Server WikiLeaks loni publikoval statisíce tajných vojenských materiálů o amerických operacích v Iráku a v Afghánistánu. Na podzim oznámil, že získal také čtvrt milionu amerických diplomatických depeší. Na serveru jich zatím bylo zveřejněno asi 2500.   "Z našeho pohledu došlo k podstatným škodám," trval na oficiální pozici mluvčí amerického ministerstva zahraničí Philip Crowley. "Domníváme se, že stovky lidí byly vystaveny možnému nebezpečí, protože jejich jména byla zveřejněním těchto dokumentů vyzrazena," dodal.   Pracovníci americké vlády uvedli, že největší škody vznikly zveřejněním depeší z těch zemí, kde vlády tajně udržují s Washingtonem užší vztahy, než oficiálně přiznávají. Za příklad označili kabelogram z Jemenu, který ukázal, že tamní vláda souhlasila s utajením amerických zátahů proti teroristům na svém území a označovala je za operace vlastních jednotek.   Představitelé amerických tajných služeb označují zveřejňování diplomatických depeší za nezodpovědné. Upozornili však, že i když WikiLeaks zveřejnil několik analytických zpráv Ústřední zpravodajské služby (CIA), na stránkách se neobjevily velmi citlivé utajované údaje, jako jsou zprávy agentů pracujících v utajení nebo záznamy ze špionážních satelitů.   str  