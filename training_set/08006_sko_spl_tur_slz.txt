 Některé školy zaznamenaly nižší zájem dětí o školy v přírodě  Kladno/Mělník 8. května (ČTK) - Školy ve Středočeském kraji neruší pobyty dětí na takzvaných školách v přírodě. Někteří ředitelé však přiznávají, že na ně jezdí méně dětí než dříve, zjistila ČTK. Důvodem je podle nich zejména ekonomická situace, kvůli níž si někteří rodiče nemohou dovolit školu v přírodě zaplatit. Některé školy také pobyty zkracují, aby byly levnější.     Například školy v Kladně většinou zaznamenávají nižší zájem o pobyt dětí na školách v přírodě. Hlavním důvodem je podle oslovených ředitelů nedostatek peněz, které si rodiče v některých případech nemohou dovolit za rekreaci utratit. "Zájem postupně opadává, protože je to pro rodiče finančně náročné," uvedla ředitelka kladenské 6. ZŠ Marie Vydrová. Letos se podle ní na školu v přírodě chystá kolem 90 dětí, zhruba 40 jich naopak nikam nepojede.   Méně dětí pojede na školu v přírodě také podle ředitelky 5. ZŠ Zuzany Malé. Odhaduje, že doma zůstane zhruba třetina žáků šestých, sedmých a osmých tříd, kteří se chystají na pobyt ve středisku Svor v Libereckém kraji. Naopak stejný počet dětí jako v minulých letech vyrazí na školu v přírodě ze 7. ZŠ. Ředitelka zařízení Zuzana Holečková řekla, že pojede asi 200 z celkového počtu 320 dětí žáků prvního stupně. "Je to průměr, který nám jezdí každý rok," dodala Holečková. Horší situace je podle ní spíše při pořádání zimních lyžařských kurzů, kde počet zájemců ubývá mnohem výrazněji.   Školy však podle ředitelek nemají problémy jen kvůli nižší účasti dětí. Podle Holečkové například ubývá zařízení, kde se školy v přírodě mohou pořádat. Jako příklad uvedla areál v Žihli na Plzeňsku, kam dříve školáci jezdili. Podle Vydrové jsou pobyty v přírodě zároveň finančně náročné i pro školy, jelikož musejí zaměstnancům platit za odpracované přesčasy příplatek 200 procent. "Když jedou na stálou školu v přírodě, tak to znamená přes 3000 korun za týden na zaměstnance, což je dost vysoká částka," poznamenala Vydrová.     Naopak mělnické základní školy snížený zájem o školy v přírodě nepozorují. Základní škola v Mělníku - Pšovce pořádá školy v přírodě pro žáky prvního stupně, letošní akce se zúčastnilo kolem 50 dětí. Podle hospodářky školy Marie Tomáškové je zájem rodičů stále stejný. Děti vyjíždějí zejména do Krkonoš.   Děti z prvního stupně ze Základní školy Jungmannovy sady v Mělníku, vyrážejí do přírody dokonce dvakrát za rok. V zimě byly na Šumavě, čeká je ještě jeden pobyt. "Zájem je stále veliký, z ročníku nejedou tak maximálně tři děti," uvedla ekonomka školy Václava Nedvědová. Podle ní jsou rodiče rádi, že škola tyto akce pořádá. Pobyt je ve srovnání s předchozími lety kratší, většinou pětidenní. Rodiče za jeden platí od 2000 do bezmála 4000 korun.   mar zik snm  