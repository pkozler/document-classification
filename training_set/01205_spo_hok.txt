 Hokejový obránce Rozsíval jde z Rangers do Phoenixu  New York 10. ledna (ČTK) - Hokejového obránce Michala Rozsívala vyměnil klub New York Rangers do Phoenixu za kanadského útočníka polského původu Wojtka Wolského. Mistr světa z Německa působil v New Yorku od roku 2005, předtím hrál v NHL také za Pittsburgh.   Dvaatřicetiletý Rozsíval odehrál v této sezoně 32 zápasů, přičemž v několika z nich strávil nejvíce času na ledě ze všech hráčů Rangers. Na druhou stranu však jeho role klíčového obránce týmu slábla, protože kouč John Tortorella udělal elitní defenzivní pár z dvojice Marc Staal, Dan Girardi.   Výměnou Rangers zareagovali na zranění útočníka Alexandra Frolova, jenž si kvůli poškozenému kolenu už v této sezoně nezahraje. Čtyřiadvacetiletý Wolski, jenž v minulé sezoně přišel do Phoenixu z Colorada, může naskočit na Frolovově místě už v úterním utkání proti Montrealu.   Možnost získání zkušeného Rozsívala potěšila generálního manažera Coyotes Dona Maloneyho, jenž do roku 2007 pracoval jako asistent generálního manažera Glena Sathera v Rangers. "Z působení v New Yorku znám Michala velmi dobře. Je to inteligentní obránce s velmi dobrou prací s pukem, jenž může odehrát velkou porci minut proti dobrým hráčům soupeře. Díky němu bude naše už tak silná obrana ještě lepší," citovala Maloneyho kanadská televize TSN.   Po odchodu vlašimského rodáka Rozsívala nezbude v Rangers už žádný člen někdejší silné české kolonie kolem Jaromíra Jágra. Do kádru newyorského týmu patří útočník Václav Prospal, jenž si však ještě kvůli problémům s kolenem v sezoně nezahrál. Ve Phoenixu jsou útočníci Radim Vrbata a Martin Hanzal, na farmě je bývalý hráč Rangers Petr Průcha.     Rozsíval dosud odehrál v NHL 669 utkání, v nichž nasbíral 241 bodů (60+181). V roce 2006 získal spolu s Wadem Reddenem cenu pro hráče s nejlepší bilancí účasti na ledě při vstřelených a obdržených brankách.   okr ura  