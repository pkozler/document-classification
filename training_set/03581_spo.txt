 Lyžařka Nývltová získala na univerziádě stříbro ve sprintu  Doplnili jsme 3. odstavec.   --------------------    Erzurum (Turecko) 29. ledna (ČTK) - První medaili pro českou výpravu na Světové zimní univerziádě v tureckém Erzurumu získala běžkyně na lyžích Eva Nývltová, která skončila druhá ve sprintu. Studentka Univerzity Hradec Králové dnes v závodě volnou technikou nestačila ve finále jen na slovenskou favoritku Alenu Procházkovou, která už má na kontě i vítězství ve Světovém poháru.   Nývltová za Procházkovou zaostala o sekundu a půl. Stříbrnou medaili udržela v těsném souboji s Ruskou Alinou Kašinovou, kterou porazila o 41 tisícin sekundy.   V super-G, který ovlivnil silný vítr, skončila na sedmém místě Klára Křížová. Za vítěznou Američankou Katie Hartmanovou zaostala o necelou sekundu. Od stupňů vítězů dělilo českou lyžařku 66 setin.   Ve vytrvalostních závodech biatlonistů obsadili Vít Jánov a Barbora Tomešová shodně deváté místo.   Hokejisté ve druhém utkání podlehli 1:5 Rusku. Jediný gól českého týmu, který ve čtvrtek na úvod turnaje deklasoval Turecko 16:0, vstřelil Jan Berger, jenž vyrovnal v 23. minutě na 1:1.   ura gi  