 Ukrajinská opozice chápe Danylyšynův azyl jako důkaz o represích  Kyjev 13. ledna (ČTK) - Poskytnutí azylu exministru ukrajinské vlády Bohdanu Danylyšynovi v ČR je možné hodnotit jako potvrzení faktu, že Česko uznává existenci politických represí na Ukrajině namířených proti opozici. Prohlásil to dnes v Kyjevě místopředseda parlamentní frakce opozičního Bloku Julije Tymošenkové (BJuT) Andrij Škyl v první reakci na zprávu o udělení politického azylu bývalému ministru Danylyšynovi v Česku.   "Politický azyl znamená, že Česko Danylyšyna chrání před politickým pronásledováním ze strany jeho mateřské země, tedy Ukrajiny," řekl Škyl novinářům. Z právního hlediska je podle jeho názoru azyl roven uznání, že v zemi, z níž azylant přichází, existují politické represe.   Škyl nevyloučil, že po rozhodnutí českých úřadů o politickém azylu pro Danylyšyna se na Českou republiku s prosbou o azyl mohou obrátit i další bývalí ukrajinští činitelé.   Danylyšyn působil ve vládě bývalé premiérky Julije Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek, státu údajně způsobil škodu ve výši 13,9 milionu hřiven (31 milionů korun). Česká policie exministra zadržela loni v říjnu a městský soud v Praze ho poslal do předběžné vazby. Podle mluvčí Městského soudu v Praze Martiny Lhotákové může nyní po poskytnutí azylu státní zastupitelství rozhodnout o jeho propuštění.   Ukrajinská oficiální místa zatím na rozhodnutí českého ministerstva vnitra odmítají reagovat. Mluvčí ukrajinské generální prokuratury agentuře Unian řekl, že s komentářem jeho úřad vyčká až do okamžiku, kdy obdrží z Prahy oficiální informaci. Potvrzení zprávy o azylu dosud nemá ani ministerstvo zahraničí, které podle kyjevských médií situaci vyjasňuje.   Ukrajinský novinář Evhen Ichelzon se dnes v komentáři na svém blogu ptá, zda příští sídlo ukrajinské exilové vlády bude v Praze. "Politický azyl poskytnutý v Česku Bohdanu Danylyšynovi je pro ukrajinské úřady jasný signál. Je-li informace pravdivá, měl by se Kyjev zamyslet. Ukrajina se ocitla jen půl kroku od statusu země, kde dochází k politickému pronásledování občanů, kde je příslušnost k některým politickým hnutím a stranám životu nebezpečná," uvádí autor.   "Je to precedens, na jehož základě mohou lidé z BJuT žádat o politický azyl v Evropské unii. Uchazečů nebude málo, zejména z ukrajinských regionů, kde se s lidmi zvlášť nemazlí, zbavují je živobytí a funkcí," napsal Ichelzon a dodal, že české rozhodnutí učinilo z dalších zadržovaných exministrů - bývalých ministrů vnitra Jurije Lucenka a životního prostředí Hryhorije Filipčuka - politické vězně.   Oba exministři jsou v současné době ve vyšetřovací vazbě kvůli obvinění ze zneužití služebního postavení a prohřešků při správě státního majetku.   jas hej  