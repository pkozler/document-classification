 Rada Evropy vyzvala Albánii a Kosovo vyšetřit obchod s orgány  --------------------    Ke zpravodajství: FOTO/aktuality   Aktualizovali jsme o výzvu RE Albánii a Kosovu "rychle a seriózně" vyšetřit podezření na obchod s orgány (odstavce 1 až 4). Příslušně jsme přepracovali text.   --------------------    Štrasburk 25. ledna (ČTK) - Parlamentní shromáždění Rady Evropy dnes vyzvalo Albánii a Kosovo, aby "uspíšily seriózní vyšetření" údajného věznění Kosovanů v Albánii a údajného mezinárodního obchodu s lidskými orgány, odebíranými prý koncem 90. let srbským vězňům kosovských separatistů. Reagovalo tak na zprávu švýcarského senátora a soudce Dicka Martyho, kterou dnes oficiálně ve Štrasburku poslancům RE předložil. Napsala to agentura AFP.   Pro rezoluci vyzývající Albánii a Kosovo "uspíšit seriózní a nezávislé vyšetřování" kauzy hlasovalo 169 poslanců shromáždění, proti bylo osm a 14 se zdrželo. Týká se to především podezření na existenci tajných věznic, v nichž bylo údajně nehumánně zacházeno s vězni z Kosova jak srbského, tak albánského původu.   "Vyšetřování musí zahrnovat také prověrku podezření, rovněž velmi konkrétních, o obchodu s lidskými orgány, k němuž údajně docházelo ve stejné době na části albánského území," cituje AFP z textu.   Poslanci Rady Evropy vyzývají albánské a kosovské orgány k "plné a bezvýhradné spolupráci" s Policejní a justiční misí Evropské unie v Kosovu (EULEX) tak, "aby byly objasněny všechny zločiny spáchané v Kosovu".   Dick Marty ve zprávě čítající 27 stran podezírá organizovanou "skupinu z Drenice", která údajně sdružovala představitele Kosovské osvobozenecké armády (UÇK). Jejím šéfem byl podle Švýcara současný kosovský premiér Hashim Thaçi. Marty prý nikdy netvrdil, že by se Thaçi na obchodu s lidskými orgány přímo podílel, ale je podle něj obtížné si představit, že by o něm nikdy neslyšel.   Mezi oběťmi obchodu s orgány údajně byli srbští vězni, kteří byli v druhé polovině roku 1999 zadržováni v tajných táborech UÇK v Albánii. "Oběťmi byli Srbové, kosovští Albánci pokládaní za zrádce nebo členové soupeřících skupin, pro nás to jsou především a pouze lidské bytosti," uvedl Marty. Ujistil však, že jeho dokument, poprvé zveřejněný v prosinci, nesoudí ani nerelativizuje zločiny spáchané režimem tehdejšího srbského vůdce Slobodana Miloševiče.   Jmenovat konkrétní podezřelé však Marty považuje za svou povinnost. "Beze jmen by obvinění bylo všeobecné, nahodilé a celý národ by se také mohl cítit dotčen a uražen. Pravda, intelektuální poctivost, respekt vůči kosovskému lidu a rodinám obětí vyžadují, abychom věci nazývali pravými jmény," prohlásil Marty před poradním orgánem RE.   Středokosovská oblast Drenica je někdejší baštou povstalecké UÇK, která v letech 1998 až 1999 vedla ozbrojený boj za odtržení Kosova od Srbska a tehdy ještě existující srbsko-černohorské Jugoslávie. Thaçi z drenické oblasti pochází.   Kosovo není členem Rady Evropy, ale premiér Thaçi organizaci prostřednictvím svého představitele vzkázal, že jeho vláda bude "plně spolupracovat" na nezávislém a transparentním vyšetřování, které "ukáže, že pro taková nařčení neexistují důvody".   Britský list Guardian dnes poukazuje na tajné dokumenty NATO, které již od roku 2004 podezíraly Hashima Thaçiho, že patřil mezi špičky kosovského organizovaného zločinu. Dokumenty pod hlavičkou mezinárodních sil KFOR byly označovány jako tajné až do roku 2008, kdy Kosovo jednostranně vyhlásilo nezávislost na Srbsku. Také Marty došel k závěru, že se USA, EU i četné mezinárodní organizace o podezření nestaraly s odůvodněním, že je v neklidné oblasti třeba zachovat klid, uvedla DPA.   ik zdp hej  