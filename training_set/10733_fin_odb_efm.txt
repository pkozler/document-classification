 Česká spořitelna propustí pět procent zaměstnanců, tedy 550 lidí  Praha 4. ledna (ČTK) - Česká spořitelna, největší tuzemská banka podle počtu klientů, se chystá v letošním prvním čtvrtletí propustit až 550 lidí z téměř 10.800 zaměstnanců. Banka zruší pracovní místa, která dlouhodobě nemají dostatečnou efektivitu nebo se ukázala jako nadbytečná. Propouštění nebude mít negativní dopad na služby a obsluhu klientů, uvedl dnes spořitelna.   Banka upozornila, že se snížením počtu pracovních míst přichází v době, kdy se ekonomika začíná vzpamatovávat. "V době krize banka toto opatření odkládala," uvedla mluvčí spořitelny Klára Gajdušková.   Propouštění je podle banky důsledkem analýzy benefitů plynoucích z automatizace a zlepšování procesů, které spořitelna uskutečnila v letech 2009 a 2010.   Vlastníkem České spořitelny je rakouská Erste Group. Spořitelna za tři čtvrtletí loňského roku meziročně snížila konsolidovaný čistý zisk o 11,5 procenta na 8,54 miliardy korun.   sos jw  