 Produkce biobavlny loni stoupla o 15 procent  New York 14. ledna (ČTK) - Světová produkce biobavlny v loňském pěstitelském roce stoupla o 15 procent na 241.276 tun. K růstu přispělo oživení poptávky po ekonomické recesi. Na celkové produkci bavlny se biobavlna podílí 1,1 procenta. Vyplývá to z pravidelné zprávy o biozemědělství a vláknech zveřejněné oborovou společností Textile Exchange.   Od pěstitelského roku 2005/2006 produkce ekologicky pěstované bavlny stoupla pětinásobně a další silný růst skupina očekává i v letošním roce. Loni se pěstováním biobavlny zabývalo zhruba 274.000 zemědělců ve 23 zemích.   Největším producentem biobavlny byla již třetím rokem Indie, která se na celosvětové produkci podílí více než 80 procenty. V letošním roce plánuje Indie zvýšit produkci biobavlny o více než třetinu. Dalšími velkými pěstiteli jsou Sýrie a Turecko. Z evropských zemích se biobavlna pěstuje jen v Řecku.   Organizace dodala, že maloobchodní tržby z prodeje oděvů a domácího textilu z biobavlny v roce 2009 činily 4,3 miliardy USD (78,8 miliardy Kč). Údaje za rok 2010 budou k dispozici až na jaře.   Ekologická produkce je založena na systému hospodaření, který pro pěstování a udržení úrodnosti půdy nevyužívá pesticidy a chemická hnojiva a nepoužívá geneticky modifikovaná semena, napsala agentura Reuters.   irl vju  