 Čeští turisté nejlevněji natankují v zemích bývalé Jugoslávie  --------------------    Ke zpravodajství: GRAFIKA   --------------------    Praha 24. června (ČTK) - Češi letos při dovolené autem za pohonné hmoty zaplatí nejméně v zemích bývalé Jugoslávie, tedy například v Chorvatsku, Slovinsku nebo Srbsku. Poměrně levný benzin či naftu nabízejí také čerpací stanice ve Španělsku. Nákup pohonných hmot se naopak motoristům o prázdninách prodraží ve Skandinávii, Nizozemsku, Francii či Řecku. Vyplývá to z údajů Ústředního automotoklubu ČR (ÚAMK).   V Chorvatsku stojí v průměru litr benzinu Natural 95 v přepočtu na českou měnu 31,90 koruny. Za naftu zaplatí řidiči 30,11 Kč/l. Ještě levnější je benzin ve Slovinsku či v Srbsku. Ve Španělsku stojí benzin 32,46 Kč/l, za naftu zaplatí motoristé 30,75 Kč/l.   Pro srovnání v České republice činí průměrná cena benzinu 34,68 Kč/l, litr nafty se podle údajů společnosti CCS v průměru prodává za 33,94 koruny. Levnější pohonné hmoty jsou například také v Rakousku či v Polsku. Ještě levnější je Rusko, tam stojí litr benzinu 17 korun.   Draho naopak řidiči benzin nakoupí v Nizozemsku, litr Naturalu zde stojí 41,73 koruny. Ve Skandinávii jsou pohonné hmoty ještě dražší. Více než 40 korun za litr benzinu zaplatí motoristé také v Řecku. Ve Francii stojí litr benzinu 39,29 koruny, nafta se prodává za 34,90 Kč/l.   Vyšší ceny v některých zemích, včetně Česka, způsobuje vyšší spotřební daň. Ceny ropy však v minulých dnech klesaly, což by podle odborníků mohlo přispět k uklidnění cen pohonných hmot během letní motoristické sezony.     Ceny pohonných hmot ve vybraných zemích (přepočteno na koruny podle aktuálního kurzu):      Země  Natural 95  Nafta     ČR*  34,68  33,94     Francie  39,29  34,90     Chorvatsko  31,90  30,11     Itálie  37,58  34,41     Maďarsko  33,78  33,15     Německo  37,34**  33,92     Nizozemsko  41,73  34,16     Rakousko  33,68  32,21     Řecko  40,52  35,64     Polsko  31,37  30,46     Slovensko  35,87  32,94     Slovinsko  30,75  30,02     Srbsko  31,14  31,90     Španělsko  32,46  30,75     Švýcarsko  35,88  37,93     Portugalsko  37,83  32,70     Zdroj: ÚAMK, CCS*, ADAC**   lko dvd  