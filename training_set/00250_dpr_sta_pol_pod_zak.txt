 iDnes.cz: Ústavní soud podpořil stavbu ranveje v Ruzyni  Praha 9. ledna (ČTK) - Ústavní soud odmítl stížnost, která by zkomplikovala stavbu nové ranveje na letišti v Praze Ruzyni. Stavět se ale podle zástupců letiště začne zřejmě až v roce 2012 nebo 2013. Čeká se totiž na stanovisko ministerstva životního prostředí i nový územní plán Prahy. Informaci dnes zveřejnil server iDnes.cz.   Stížnost k Ústavnímu soudu podala Městská část Praha-Suchdol a několik jednotlivců, kteří se obávají zvýšení hluku. Žádali o zrušení rozhodnutí Nejvyššího správního soudu, který jim nevyhověl, když chtěli zrušit část dokumentu Politika územního rozvoje ČR 2008. Ten včetně nové dráhy schválila vláda.   Ústavní soud žádost odmítl jako zjevně neopodstatněnou. Soud v této věci rozhodl už v listopadu loňského roku, ale neinformoval o tom veřejnost.   K výstavbě paralelní vzletové a přistávací dráhy i tak stále vede poměrně dlouhá cesta. Především je nyní potřeba posoudit vliv ranveje na životní prostředí a lidské zdraví.   S novou dráhou se rozšíří území zasažené nadměrným hlukem. Do hlukového pásma, kde mohou být překročeny hlukové limity 60 decibelů ve dne a 50 v noci, by měly nově patřit Hostivice, Unhošť či pražské části Suchdol a Lysolaje.   jhr mha  