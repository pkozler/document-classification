 Hyundai zvýšil produkci v lisovně dílů kvůli rozšíření výroby  Nošovice (Frýdecko-Místecko) 6. května (ČTK) - Nošovická automobilka Hyundai Motor Manufacturing Czech zdvojnásobila produkci v lisovně dílů kvůli plánovanému zvýšení výroby automobilů. Do provozu uvedla druhý lisovací stroj. ČTK to dnes sdělil mluvčí automobilky Petr Vaněk.   "Dosud výroba probíhala na jednom lisu. Zprovoznění druhého identického stroje, jehož montáž trvala 50 dnů, umožní zdvojnásobit kapacitu výroby," uvedl Vaněk. Lisovna produkuje 54 různých dílů pro tři typy automobilů vyráběných v Nošovicích - Hyundai i30 (+ i30cw), ix20 a Kia Venga.   Dosud se v lisovně muselo pracovat ve třech směnách, aby stačila pokrýt celou výrobu automobilů. Závod přitom zatím pracuje na dvě směny s roční výrobní kapacitou 200.000 vozů. Letos chce Hyundai rozjet třetí směnu a zvýšit produkci na 300.000 automobilů. "Zdvojnásobení výroby v lisovně souvisí s připravovaným rozjetím třetí směny," uvedl Vaněk.   Nošovický závod loni vyrobil 200.135 aut, čímž meziročně zvýšil produkci o 70 procent. Výsledek předčil plány automobilky. Podle Vaňka prakticky nevyráběla na sklad a každé auto mělo před zahájením výroby svého kupce.   V současné době automobilka zaměstnává zhruba 2600 lidí, jejich počet chce po rozjetí třetí směny zvýšit na 3600. Loni podle finančních výsledků mateřské společnosti vytvořila zisk 110 milionů dolarů, tedy zhruba 1,8 miliardy korun. Je to první rok, kdy český závod jihokorejské společnosti po rozjezdu výroby v roce 2008 skončil v kladných číslech.   rkj jpt  