 Banky i penzijní fondy vydělaly loni klientům mírně nad inflaci  Praha 4. ledna (ČTK) - Výnosy jen mírně převyšující inflaci přinesly v roce 2010 svým klientům banky na termínovaných vkladech a spořicích účtech, stavební spořitelny, penzijní fondy i řada životních pojišťoven. Zhruba na úrovni inflace byly výnosy fondů peněžního trhu. Několikaprocentní výnosy přinesly dluhopisové fondy, naopak ty akciové vynesly často přes deset procent. Vyplývá to z ankety ČTK mezi finančními experty. Loňská inflace se odhaduje kolem 1,5 procenta.   "Rok 2010 byl po rozkolísaných minulých letech pro většinu investorů i rodin, které spoří peníze, klidnější. Výnosy většiny skupin finančních produktů se pohybovaly na očekávaných úrovních," řekl ČTK analytik společnosti Broker Consulting Jan Lener.   Připsané výnosy jednotlivých penzijních fondů za rok 2010 budou sice známy až na konci druhého čtvrtletí, na základě výsledků za třetí čtvrtletí 2010 ale Lener očekává, že se výnosy proti roku 2009 v průměru zvýší, a to hlavně u největších penzijních fondů. "Očekávám, že u většiny fondů budou připsané výnosy v intervalu od dvou do tří procent, a dojde tak v porovnání s rokem 2009 k výraznému snížení rozdílů mezi fondy," uvedl Lener.   U životního pojištění sehrává důležitou roli zvolená investiční strategie. Tam kde si klienti zvolili zajištěné zhodnocení, bude se výnos podle Tomáše Rampuly ze společnosti AWD nejobvykleji pohybovat kolem 2,5 procenta. Velmi konzervativní strategie mohou klientům přinést i ztrátu, neboť dosažené zhodnocení bude nižší než roční poplatky. Naopak klienti, kteří zvolili rizikovější dynamické strategie, si mohli připsat zhodnocení v mnohých případech až nad deset procent, dodal.   Přesné číslo zhodnocení stavebního spoření závisí na výši naspořené částky a zjednodušeně lze říci, že výnos klesá tím více, čím je vyšší naspořená částka. Pro naspořenou částku 100.000 Kč byl podle Rampuly výnos loni 3,19 procenta, pro částku 500.000 Kč dokonce jenom 2,24 procenta.   Výnosy na spořicích účtech a termínovaných vkladech během roku 2010 v průměru klesaly. Spořicí účty přitom patří k nejobvyklejším nástrojům peněžního trhu českých občanů. Například spořicí účet ING Konto začínal loňský rok na zhodnocení 2,5 procenta a nyní má 1,75 procenta. Spořicí účty připsaly maximálně zhruba dvě procenta, souhlasil šéfredaktor serveru Investujeme.cz Petr Zámečník. U termínovaných vkladů klienti dosahovali zhodnocení 3,0 až 3,5 procenta, doplnil analytik společnosti Partners Dušan Šídlo.   Pro krátkodobé úložky mohli lidé zvolit spořicí účty nebo fondy peněžního trhu, oba produkty dosahovaly ročních výnosů mezi jedním a dvěma procenty, upozornil analytik Partners Aleš Tůma. U dlouhodobějších investic plnily svou úlohu dluhopisové fondy, které podle zaměření vydělávaly většinou mezi čtyřmi až deseti procenty. Akcie loni pokračovaly v růstu, fondy zaměřené na střední Evropu vynesly méně než deset procent, na globálně diverzifikovaných fondech bylo možné vydělat 15 až 20 procent, na exotičtějších trzích pak ještě výrazně více, podotkl Tůma.   Filip Dušek dvd  