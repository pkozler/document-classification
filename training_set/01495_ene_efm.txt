 ČEZ žádá o povolení stavby teplovodu z Temelína do Č. Budějovic  České Budějovice 7. ledna (ČTK) - Společnost ČEZ požádala o povolení stavby teplovodu z Temelína do Českých Budějovic. Stavět se má začít v roce 2014. Teplovod má zabezpečit třetinu potřeb Českých Budějovic. Informuje o tom dnes server Ekonom.cz.   ČEZ podle serveru podal na ministerstvo životního prostředí studii teplovodu v rámci posouzení vlivu stavby na životní prostředí, takzvané EIA.   Zatím elektrárna vytápí jen část blízkého Týna nad Vltavou. Podle původních plánů měla elektrárna vytápět České Budějovice a nový závod pro chov ryb. Plánovaná byla i linka trolejbusu.   Teplovod má podle dokumentu zveřejněném v databázi studií EIA do pětadvacet kilometrů vzdálených Českých Budějovic dodávat ročně milion gigajoulů tepla. Tím by zabezpečila zhruba třetinu potřeb jihočeské metropole. Zároveň by se uspořilo zhruba 102.000 tun uhlí, uvedl server.   Nynější teplárna v Českých Budějovicích by pak měla sloužit především jako záložní zdroj. Město podle týdeníku Ekonom už několik měsíců uvažuje o jejím odprodeji právě energetické společnosti ČEZ.   Kromě Temelína chce ČEZ do budoucna využívat i teplo z jaderné elektrárny Dukovany, které by energetická firma měla dodávat do Brna.   mol  