 Kulinářský festival povozí gurmány autobusem po restauracích  Praha 11. ledna (ČTK) - Poznávací "výlet" speciálním autobusem po prestižních pražských restauracích nabízí milovníkům dobrého jídla a pití organizátoři druhého ročníku gastronomické přehlídky Grand Restaurant Festival. Zájemci v jediném dni navštíví tři podniky, ochutnají šest pokrmů a osobně se setkají s jejich tvůrci. Festival se uskuteční od 15. ledna do 15. února ve 42 podnicích v osmi městech po celé republice.   "Každou sobotu chceme naložit do mikrobusu skupinu přibližně 30 lidí. Během tří hodin navštíví tři zajímavé restaurace, kde dostanou dvě hlavní jídla, ochutnají pivo a víno a budou mít možnost se poznat s šéfkuchaři, kteří jim připravené pokrmy osobně naservírují," řekl dnes novinářům zakladatel přehlídky a vydavatel gastronomického průvodce Grand Restaurant Pavel Maurer.   Inspiraci pro tuto festivalovou novinku nazvanou Mňam Bus, jíž Maurer připodobnil ke gastronomické Tour de France, poskytl příklad Londýna, kde podobný rozvoz po vyhlášených podnicích patří k velmi oblíbeným atrakcím.     Nikdo se prý ale nemusí bát, že by takové množství jídla nemohl v tak krátkém čase spořádat, aniž by nadmíru zatížil žaludek.  "Podniky budou nabízet degustační porce, aby si jedlíci mohli co nejvíce pochutnat," ujistil Maurer. K lepšímu trávení navíc poslouží i cílený výběr nápojů.     Gastronomičtí "cestovatelé" po zaplacení 1990 korun mohou vyzkoušet pochoutky, které pro ně připraví šéfkuchaři podniků jako je Bellevue, SaSaZu, Hergetova cihelna, restaurace v hotelu Alcron nebo Francouzská restaurace v Obecním domě. Zájem o tento gastronomický výlet je podle Maurera značný, přičemž jeden z pěti nabízených sobotních termínů je už vyprodaný.   Třeboňského kapra s citronovou omáčkou a dušenými bramborami nabídne hostům festivalu k ochutnávce například La Degustation Boheme Bourgeoise, dvojnásobný vítěz ankety Maurerova výběru Grand Restaurant. "Kuchaři se většinou bojí používat kapra, protože má hodně kostí. My použijeme především jeho bok, kde skoro žádné nejsou," uvedl šéfkuchař Martin Štangl. Jako druhý chod připraví hovězí loupanou plec se smetanovou omáčkou, čerstvým koprem a dušenými bramborami. "Je to vlajková loď naší restaurace. Vaříme toto jídlo podle receptu Marie Svobodové z roku 1894 a je to jiná koprovka, než na kterou jsou lidé možná zvyklí," dodal.   Smyslem Grand Restaurant Festivalu je nabídnout zájemcům o gastronomii možnost ochutnat luxusní pokrmy ve špičkových restauracích za přitažlivé ceny od 200 do 600 Kč, přičemž nejdražší menu je tříchodové. Zatímco loni se konal pouze v Praze, letos se rozšíří do 22 vybraných podniků v Brně, Ostravě, Plzni, Olomouci, Liberci, Karlových Varech a Nepomuku. V hlavním městě se přihlásilo 20 restaurací. Podniky nabídnou mistrovský kousek šéfkuchaře, nejlepší jídlo od maminky, regionální specialitu nebo celé degustační menu.    Zájemci se musí zaregistrovat na webu www.grandrestaurantfestival.cz., kde si vyberou čas, cenu, druh ochutnávky a s kódem přijdou do restaurace. Partnerem projektu je agentura CzechTourism s projektem Ochutnejte ČR. Festival loni přilákal více než 7000 hostů, přičemž největší pozornosti návštěvníků se těšila Francouzská restaurace v pražském Obecním domě.   Pavel Hortig dr  