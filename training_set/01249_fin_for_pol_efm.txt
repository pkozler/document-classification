 Vláda s Fedem završily dohodu o rekapitalizaci AIG  --------------------    Ke zpravodajství: FOTO/aktuality   --------------------    New York 14. ledna (ČTK) - Pojišťovna AIG, americké ministerstvo financí a newyorská pobočka centrální banky dnes završily dohodu o rekapitalizaci firmy, kterou v září 2008 vláda zachránila před obřím krachem s těžkými dopady na finanční systém. Vláda tím získává v AIG 92 procent akcií, které bude moci rychle odprodat. Ministerstvo si od toho slibuje, že získá zpět všechny peníze vložené do sanace firmy.   Cílem rekapitalizace bylo vyplatit newyorský Fed, který se na záchraně podílel, a učinit jediným majoritním vlastníkem vládu. Ministerstvo uvedlo, že má nyní v AIG investováno 68 miliard dolarů. Vláda do záchrany firmy v jednu chvíli vložila až 182 miliard dolarů (3,3 bilionu Kč).   "Ministerstvo financí je nadále přesvědčeno, že daňoví poplatníci dostanou zpět každý dolar svých investic do AIG," uvedl ministr Timothy Geithner. Podle informovaných zdrojů by se ministerstvo chtělo zbavit všech akcií AIG do příštího roku.    AIG během loňské restrukturalizace získala prodejem aktiv a emisemi akcií svých zahraničních divizí desítky miliard dolarů a zvyšovala postupně svou hodnotu. Akcie, které teď vláda koupila od Fedu za účetní hodnotu 47 miliard dolarů, mají nyní tržní hodnotu kolem 70 miliard. Je tak pravděpodobné, že na záchraně AIG ministerstvo celkově vydělá, i když ještě může ztratit na převzetí některých rizikových aktiv firmy.   Nyní se chystá na druhou polovinu května rozsáhlá nabídka akcií AIG na trhu, na které se bude podílet jak AIG, tak ministerstvo. Zástupci ministerstva strávili celý čtvrtek schůzkami s bankéři v New Yorku, aby si vytipovali nejlepšího manažera budoucí transakce. Ta by měla dosáhnout hodnoty až 20 miliard dolarů, a stát se tak jedním z největších prodejů akcií na burze v historii.   AIG po své záchraně, která podle pozorovatelů prospěla spíše velkým domácím a zahraničním bankám než firmě samé, zažila dva těžké roky, kdy jí hrozilo nucené rozdělení a rozprodej. Její generální ředitel Robert Benmosche, který přišel v srpnu 2009, ale tuto cestu odmítl a uskutečnil restrukturalizaci, jejímž výsledkem je razantní zeštíhlení firmy.   hp jw  