 Na pobřeží skotských ostrovů uvízli kulohlavci, už jsou na moři  Londýn 24. května (ČTK) - Na pobřeží skotských ostrovů uvízlo šest desítek kulohlavců černých. Už se jim ale zřejmě podařilo vrátit na moře. Podle zjištění odborníků celé stádo asi na břeh doprovázelo umírající samici, napsal španělský deník El Mundo.   Kytovci uvízli na mělčině ostrova South Uist v souostroví Vnější Hebridy už ve čtvrtek minulého týdne.   Vědci provedli testy jedné z uhynulých velryb a zjistili, že vykazovala příznaky nějaké infekce. Proto došli k přesvědčení, že ji stádo doprovázelo i do oblasti pro ně nebezpečné.   Kulohlavci jsou velmi sociální živočichové, kteří obvykle neopouštějí strádajícího člena své skupiny.   Odborníci se zprvu obávali o osud celého stáda, pokud by nebylo schopné se vrátit na otevřené moře. Avšak po čtyřech dnech všichni kulohlavci zmizeli, pravděpodobně se bez problémů dokázali vrátit do hlubokých vod.   Záchranná námořní služba ale později našla mrtvou další velrybu.   Ještě předtím, než se stádo vrátilo na moře, vědci prozkoumali některé z velryb a na jejich hlavách objevili zranění, způsobená nejspíš při otěru o skaliska na dně mělčiny.   hit hej  