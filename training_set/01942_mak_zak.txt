 MF chce kvůli schodku rozpočtu vydat dluhopisy za 132 mld. Kč  Praha 13. ledna (ČTK) - Ministerstvo financí chce letos vydat kvůli krytí schodku státního rozpočtu dluhopisy za 131,6 miliardy korun. Vyplývá to z návrhu zákona o státním dluhopisovém programu na úhradu části rozpočtovaného schodku státního rozpočtu České republiky na rok 2011, který byl zveřejněn na vládních internetových stránkách. Materiál by měla ve středu projednat vláda. Zákon umožňuje splatnost dluhopisů až 55 let.   Návrh, který ministerstvo financí předkládá každoročně, vychází ze zákona o státním rozpočtu pro letošní rok, který počítá se schodkem rozpočtu 135 miliard korun. "Zákon je tak pouze spíše formální povahy," uvedlo MF. Schodek státního rozpočtu je podle zákona o státním rozpočtu kromě státních dluhopisů financován úvěry od Evropské investiční banky a změnou stavu na účtech státních finančních aktiv.   MF v materiálu upozornilo, že kvůli zvýšení zůstatků na účtech státních finančních aktiv bude celková výpůjční potřeba 137,1 miliardy korun. Částka tak bude vedle vydání dluhopisů financována úvěry od Evropské investiční banky do 5,5 miliardy korun.   Státní dluh České republiky se loni zvýšil o téměř 166 miliard na 1,344 bilionu korun. Dluh tvoří dluhy centrální vlády a vzniká především hromaděním schodků státního rozpočtu. Celkově si chce MF v letošním roce půjčit podle Strategie financování a řízení státního dluhu na rok 2011 až 220 miliard korun.   sos jw  