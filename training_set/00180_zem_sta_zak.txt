 Nova: Soud odsoudil bývalou úřednici MF k náhradě škody 178 mil.   Praha 9. května (ČTK) - Bývalá předsedkyně výkonného výboru Pozemkového fondu Jiřina Böhmová má z rozhodnutí soudu státu zaplatit 178 milionů korun kvůli spornému prodeji lukrativních pozemků na Letné. Informovala o tom dnes televize Nova, podle které Böhmová ještě jako úřednice ministerstva financí před devíti lety podepsala smlouvu o prodeji pozemků pod stadionem fotbalového klubu Sparta Praha za desetinu skutečné ceny.   Kromě náhrady škody Obvodní soud pro Prahu 1 soud úřednici uložil také desetiměsíční podmíněný trest. Böhmová se proti rozsudku odvolala, uvedla Nova.   Böhmová prodala Spartě pozemky za 20 milionů korun, zatímco je podle znaleckého posudku měla prodat za 198 milionů korun.   Böhmová je kromě prodeje pozemků pod Spartou u stejného soudu žalována také kvůli nevýhodnému prodeji parcel pod pražským hotelem Hilton. Způsobená škoda je podle obžaloby 497 milionů korun, uvedla dnes Nova.   kri mal    