 Písek chce opravit prostory před Kamenným mostem  Písek 27. ledna (ČTK) - Písek chce zrekonstruovat prostory před Kamenným mostem a navazující Fügnerovo náměstí. Je to jediná část historického jádra města na pravém břehu Otavy, která není opravená. Počítá se s náklady kolem 30 milionů korun, řekl dnes ČTK místostarosta Vojtěch Bubník (VPM).   Město se bude ucházet o evropskou dotaci, už jednou ale s projektem neuspělo. Podle místostarosty se ale Písek do úpravy prostranství kolem nejstaršího dochovaného kamenného mostu v Česku pustí, ať dotaci získá, nebo ne.   Pokud by muselo celý projekt financovat ze svého, opravy by se rozložily do etap, poznamenal Bubník. Většina prostranství před mostem má zejména nevyhovující povrch, chybí lavičky i nové osvětlení.   Rekonstrukce má být součástí projektu Revitalizace historického jádra města Písku. V prvních dvou etapách město zrekonstruovalo prostory od Putimské brány po starý most. Vznikla nová promenáda podél řeky, opraveny byly historické parkány a Sladovna. Projekt za 168 milionů korun ze tří čtvrtin uhradila Evropská unie.   kpe hš  