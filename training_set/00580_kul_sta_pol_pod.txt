 Liberecké divadlo by mohlo získat lepší akustiku i herecké zázemí  --------------------    Ke zpravodajství: AUDIO; FOTO ve Fotobance  ID foto:  FO01261631    --------------------    Liberec 18. května (ČTK) - Historická budova libereckého Divadla F. X. Šaldy by zanedlouho měla doznat změn. Radnice chystá její modernizaci, která divákům zajistí kvalitnější umělecký zážitek, zároveň zlepší i podmínky a zázemí souboru. Náměstek liberecké primátorky Jiří Šolc dnes novinářům řekl, že by v ideálním případě stavební práce mohly začít v příštím roce. Odhady nákladů se zatím podle Šolce pohybují kolem 100 milionů korun. Šlo by tak o nejvýznamnější přestavbu budovy divadla od jejího postavení v druhé polovině 19. století.   Modernizace budovy počítá zejména s vybudováním podzemní přístavby, která naváže na hlavní budovu divadla a ve které členové souboru najdou moderní a kvalitní zázemí. Podle Šolce je však zatím projekt teprve na začátku. Nejdřív je v rámci přípravy nutné divadlo digitálně zaměřit a také vypracovat akustickou studii.   "Zatím vycházíme z projektové dokumentace, která je v našem archivu a která se zachovala z dob stavby divadla. Je krásná, ale logicky už trochu nepřesná pro naše potřeby," řekl náměstek. V ideálním případě by se podle Šolce mohlo se stavbou začít v roce 2012. Pokračovala by pak během roku následujícího.   Budova divadla v historickém jádru města, v těsné blízkosti radnice, dodnes patří k nejcennějším libereckým památkám. Jejími autory byli architekti Ferdinand Fellner a Hermann Helmer. Z jejich vídeňského ateliéru pochází v Evropě téměř pět desítek divadelních budov, koncertních síní či varieté. Ke stavbě divadla se přistoupilo poté, co jeho předchůdce v roce 1879 zničil požár. Nová budova byla postavena v letech 1881 až 1883.   jem mol  