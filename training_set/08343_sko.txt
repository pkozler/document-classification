 Univerzita Hradec Králové hlásí rekordní zájem o studium  Hradec Králové 4. května (ČTK) - Univerzita Hradec Králové (UHK) zaznamenává letos rekordní zájem o studium. Přihlášku dosud podalo 13.832 uchazečů, což je o 450 přihlášených více než loni. Navíc přihlášky na některé obory mohou zájemci o studium i nadále podávat. ČTK o tom informoval kancléř UHK Ondřej Tikovský.   Hradecká univerzita je připravena přijmout celkem 3244 studentů, nejvíce z nich - 1615 - přijme na svou pedagogickou fakultu. "Na vysoký zájem o studium má nepochybně příznivý vliv dokončená restrukturalizace univerzity, tedy vznik dvou nových součástí, jimiž jsou Přírodovědecká fakulta UHK a Ústav sociální práce UHK," uvedl Tikovský.   Například na Fakultě informatiky a managementu UHK mají středoškoláci největší zájem o studium managementu cestovního ruchu. Na filozofické fakultě chce nejvíce lidí studovat politologii, na pedagogické fakultě anglický jazyk se zaměřením na vzdělávání. Přírodovědecká fakulta UHK hlásí nejvíce zájemců o studijní obor systematická biologie a ekologie. Na Ústavu sociální práce UHK je největší zájem o studium sociální práce.   Univerzita Hradec Králové vznikla v roce 2000 z vysoké školy pedagogické. Škola v několika objektech nabízí ke studiu přibližně devět desítek studijních oborů. Celkem se na čtyřech fakultách vzdělává více než 9000 studentů.   sja snm  