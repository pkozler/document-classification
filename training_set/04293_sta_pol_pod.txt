 Pokus změnit uzemní plán majiteli luxusní vily nevyšel  Pardubice 11. května (ČTK) - Majitel luxusní vily v Pardubicích potřetí neuspěl se změnou územního plánu. Podnikatel Miloš Holeček ji postavil v oblasti, kde mu to klíčový dokument neumožňuje. Zároveň dům postavil bez stavebního povolení. Novinářům to dnes řekl náměstek primátorky Martin Bílek (Sdružení pro Pardubice).   "Návrh (na změnu územního plánu) nebyl přijat hlavně z toho důvodu, že jsme přijali usnesení, že už nebudeme dělat žádné změny územního plánu. Podle zákona musíme mít do roku 2015 schválený nový územní plán," řekl Bílek.   Podnikatel Holeček začal stavět vilu Na Ležánkách v roce 2008, neměl stavební povolení. Získat ho nemohl, protože pozemek neměl status stavební parcely. Stavební úřad už dvakrát rozhodl o odstranění stavby, podnikatel se ale pravidelně odvolává.   "Nově mám rozhodnutí odvolacího orgánu, že odstranění stavby je pravomocné. Pan Holeček teď může podat žalobu ke Krajskému soudu v Hradci Králové a pokud soud naše rozhodnutí potvrdí, může ještě podat kasační stížnost k Nejvyššímu správnímu soudu," řekla ČTK vedoucí stavebního odboru městského obvodu I. Lenka Tobolková.   Podnikatel Holeček ve městě vlastní řadu pozemků. Podle slov jeho právního zástupce Milana Podolce v roce 1998 směnil s městem jeden pozemek za jiný. Politici mu prý za to slíbili, že v dokumentu změní vyměněný pozemek na stavební parcelu.   Dlouho se nic nedělo, proto začal Holeček stavět bez povolení. Podnikateli se teď stále nedaří stavbu zpětně zlegalizovat. Část pozemku je stavební parcela, část pozemku, na níž stojí vila, je vedená jako oblast pro rekreační zeleň.   "Nabízí se otázka, zda odstranění stavby skutečně sleduje legitimní cíl a zda se jedná o opatření přiměřené," uvedl Podolec.   jlc hj  