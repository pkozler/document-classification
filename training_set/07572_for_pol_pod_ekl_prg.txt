 Nečas vybral do funkce ministra životního prostředí Chalupu  --------------------    Ke zpravodajství: FOTO/aktuality; AUDIO   Doplnili jsme vyjádření stínového ministra životního prostředí ČSSD Václava Zemka ve 4. a 5. odstavci.   --------------------    Praha 10. ledna (ČTK) - Premiér Petr Nečas (ODS) podle očekávání vybral do funkce ministra životního prostředí poslance a starostu Prahy 6 Tomáše Chalupu z ODS. Prezident Václav Klaus by ho mohl jmenovat příští týden, Chalupa totiž ještě požádal o čas na uzavření práce na radnici. Z funkce starosty stotisícové městské části hodlá kvůli vládnímu angažmá odejít. Oznámil to na společné tiskové konferenci s Nečasem. Výběr kandidáta kritizuje opoziční ČSSD, podle níž Chalupa nemá potřebnou kvalifikaci ani zkušenosti s resortem.   Chalupa by měl ve vládě nahradit místopředsedu ODS Pavla Drobila. Ten v prosinci rezignoval kvůli podezření z korupce na Státním fondu životního prostředí (SFŽP). Chalupa před novináři zdůraznil, že s kauzou nemá nic společného a s jejími aktéry se nezná. Je podle něj třeba provést audit fondu, nového ředitele SFŽP hodlá najít prostřednictvím standardního výběrového řízení. Nechce tak automaticky do funkce vrátit Libora Michálka, který poukázal na údajné korupční chování Drobilova poradce a kterého kvůli tomu před svou rezignací končící ministr odvolal. Návrat Michálka jako symbolu boje proti korupci do funkce žádá menší koaliční partner ODS Věci veřejné.     Podle Nečase by měl Chalupa zajistit pokračování neideologického a nedogmatického přístupu k vedení ministerstva životního prostředí. Chalupu označil za talentovaného, pracovitého politika s mezinárodním rozhledem. Chalupa uvedl, že chce ministerstvo vést racionálně, slušně, průhledně a úsporně. Je si prý vědom toho, že po aféře kolem Drobila je pověst úřadu otřesena. Chalupa bude už sedmý šéf resortu během dvou let. "Uvědomuji si, že životnost ministra je v poslední době 118 dnů," konstatoval.   Stínový ministr životního prostředí za ČSSD Václav Zemek ale pochybuje o tom, že se ministrovi bez odborných předpokladů a zkušeností podaří obnovit důvěru v ministerstvo, které bylo loni pošramoceno podezřením z korupce. Pokud se to nepodaří, pak by podle jeho soudu mohla Česká republika přijít o značné prostředky, které by měla dostat z Bruselu.   ODS podle Zemka měla na výběr jiné a vhodnější kandidáty jako například poslance Václava Mencla a náměstkyni ministra Rut Bízkovou, která byla ministryní v úřednické vládě Jana Fischera. Vhodnější by prý byl i odborník TOP 09, exministr Bedřich Moldan. Zejména po údajné korupční aféře mělo být obsazení resortu životního prostředí výsledkem pečlivější úvahy a výběru silné a respektované osobnosti, uvedl úřadující šéf sociální demokracie Bohuslav Sobotka. ČSSD je i přesto podle Zemka ochotna spolupracovat s novým ministrem na zásadních věcech, jako je ochrana ovzduší, klimatu a krajiny, vyčká ale, s "čím nový ministr přijde".   Ve funkci ministra se chce Chalupa zapojit i do reformních snah vlády. "Chtěl bych, aby ministerstvo životního prostředí nestálo stranou," uvedl a dodal, že pro občany by se agenda životního prostředí měla stát jednodušší. Nečas hned v úvodu tiskové konference řekl, že resort se soustředí na ochranu ovzduší v smogem postižených regionech a s velkými znečišťovateli chystá sérii dobrovolných dohod. Uvedl také, že nedogmaticky bude vláda přistupovat k dlouholetému sporu o hospodaření v Národním parku Šumava, nyní podle něj vede trpělivý dialog se všemi zájmovými stranami, který by měl vyústit ve vytvoření nového zákona o parku.     Stejně jako Drobil nemá ani Chalupa vzdělání vztahující se k ochraně životního prostředí. Studoval žurnalistiku, politologii a historii, později práva. S ochranou životního prostředí se setkal pouze na úrovni komunální politiky podobně jako Drobil. Právě Drobilovu neodbornost kritizovaly od začátku jeho působení na ministerstvu nevládní organizace.   Nyní ze stejného důvodu kritizují výběr Chalupy i sociální demokraté. "Úřad, který byl devalvován korupční aférou a neodbornými zásahy bývalého ministra Drobila, má nyní obsadit starosta Prahy 6 Tomáš Chalupa, který opět postrádá jakékoli zkušenosti z oboru ochrany životního prostředí," uvedl o víkendu úřadující předseda ČSSD Sobotka.   Chalupa začal svou pracovní kariéru jako novinář. V devadesátých letech působil také jako mluvčí Václava Klause v době, kdy stál nynější prezident v čele vlády. Později se Chalupa stal místostarostou Prahy 6. V křesle starosty této městské části vystřídal v roce 2002 exprimátora Pavla Béma. Nyní radnici šesté městské části vede koalice ODS a ČSSD, Chalupu asi nahradí jeden ze dvou místostarostů za ODS, buď Petr Ayeboua nebo Jan Záruba. V médiích se více mluví o Zárubovi. Podle mluvčího Prahy 6 Martina Šalka nemá ani jeden místostarosta v současnosti pověření zastupovat Chalupu.   ner rem vh hj  