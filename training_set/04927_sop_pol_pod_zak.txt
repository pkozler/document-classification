 Břeclav chystá bydlení pro lidi v nouzi v půjčené ubytovně  Břeclav 4. ledna (ČTK) - Radnice Břeclavi chystá krátkodobé ubytování pro lidi v nouzi v policejní ubytovně, kterou už policie nepotřebuje. Ubytovna s kapacitou 20 pokojů by měla sloužit například pro lidi, které ohrožuje domácí násilí, nebo matky s dětmi, které se ocitnou v těžké situaci. ČTK to řekl místostarosta Břeclavi Jaroslav Parolek (ČSSD).   "Pro policii je ubytovna zbytný majetek, město ji po domluvě přebralo," uvedl. Podle něj bude radnice v budoucnu usilovat, aby ministerstvo financí převedlo ubytovnu do majetku města.   V ubytovně prý zatím ještě žije asi šest policistů, jejichž ubytování se musí před následným využitím objektu ještě vyřešit.   lab sap  