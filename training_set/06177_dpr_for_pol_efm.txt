 USA vyšetřují stížnost na chování společností FedEx a UPS  Los Angeles 9. ledna (ČTK) - Americké ministerstvo spravedlnosti vyšetřuje stížnost na přepravní společnosti FedEx a UPS, které údajně podnikly nekalé kroky proti konkurenci. Uvedl to losangeleský expert na protimonopolní právo Maxwell Blecher v přísežném soudním dokumentu z minulého měsíce.   Blecher uvedl, že se na něj v listopadu obrátil právník protimonopolní divize amerického ministerstva spravedlnosti a že začali stížnost oficiálně prošetřovat. Ministerstvo to odmítlo potvrdit, FedEx a UPS ale uvedly, že o vyšetřování vědí.   Blecher zastupuje organizaci AFMS Logistics Management Group, která podnikům pomáhá vyjednat od FedExu a UPS nižší sazby za služby. Žaloba AFMS u federálního soudu obviňuje UPS a FedEx z toho, že s takovými poradci již nechtějí spolupracovat. Blecher v pátek uvedl, že takový krok má na AFMS devastující dopad.   AFMS dodala, že se snaží "nechat otevřené dveře, ale není to jednoduché". Tisková mluvčí UPS Susan Rosenbergová dodala, že podnik v občanskoprávním vyšetřování spolupracuje. Zopakovala ale pozici firmy, že má právo odmítnout spolupráci zprostředkovatelům, jako je AFMS.   Tiskový mluvčí FedExu Maury Lane dodal, že vyšetřování ministerstva spravedlnosti začalo poté, co Blecher požádal vládu, aby obvinění prověřila. Obě společnosti požádaly federální soud, aby nároky AFMS zamítl. Slyšení se chystá na konec ledna v Los Angeles, napsala agentura AP.   pok mha  