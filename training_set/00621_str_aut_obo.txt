 Prodej osobních aut loni v Česku stoupl o 4,7 pct na 169.000 vozů  --------------------    Ke zpravodajství: GRAFIKA; AUDIO   Doplnili jsme nejprodávanější modely v tabulce a informace v celém textu   --------------------    Praha 6. ledna (ČTK) - Prodej nových osobních aut v Česku loni stoupl o 4,7 procenta na 169.236 vozů. Odbyt užitkových klesl o dvě pětiny na 11.576 aut. Novinářům to dnes sdělili zástupci Svazu dovozců automobilů. Celkově registrace osobních a lehkých užitkových automobilů loni dohromady klesly o 0,15 procenta na 180.812 vozidel.   Velký pokles v kategorii užitkových aut způsobila předloňská změna zákona o DPH, která umožnila firmám kupovat vedle užitkových i osobní auta bez daně. Nejvíce aut si zákazníci registrovali v červnu, kdy končila možnost zrychleného dvouletého odepisování.   Letos by se podle tajemníka Svazu dovozců Pavla Tunkla mohl zvýšit prodej nových osobních aut o zhruba tři procenta. Generální ředitel Kia Motors CR Vít Pěkný očekává prodej osobních a lehkých užitkových vozů na úrovni loňských 180.000 aut. "Český trh se, i s ohledem na vývoj v Evropě, může letos zvýšit jen mírně," dodal ředitel Sdružení automobilového průmyslu Antonín Šípek.   Nejprodávanější značkou osobních aut byla loni v tuzemsku Škoda s nárůstem o 11 procent na 53.009 aut, následuje Ford i přes pokles o 13 procent na 14.234 vozů. Třetí byl Volkswagen, který si meziročně polepšil o desetinu na 13.069 prodaných aut.   Dovoz ojetých osobních aut loni klesl o 12 procent na 127.034 vozů. Zároveň bylo z registru vyřazeno asi 169.200 aut, což odpovídá přibližně počtu nových aut uvedených do provozu.   Podíl nových osobních aut s benzinovým motorem byl 57 procent, dieselů téměř 40 procent. Celkem 32 procent tvořily vozy v provedení kombi, čtvrtinu hatchbacky a 12 procent velkoprostorové vozy MPV. Nejoblíbenější byla i přes pokles podílu třída malých a mini vozů s 26 procenty trhu, následuje střední třída s pětinovým podílem a nižší střední s 19 procenty. Nejoblíbenějšími barvami byly šedá, černá a modrá.   Mezi lehkými užitkovými auty se nejlépe prodávaly značky Ford s 1956 vozy, Renault (1444) a Fiat (1316).   Prodej nákladních aut se v loňském roce v Česku zvýšil o 14,4 procenta na 5445 vozidel. Nejvíce, 1120 aut, prodal Mercedes Benz, následují DAF a MAN s prodejem 963, respektive 914 vozů. Domácí Avia prodala 179 aut a Tatra 130 vozů. Odbyt autobusů se snížil o tři procenta na 751 vozidel. Nejvíce prodaly značky SOR (275), Irisbus (223) a Mercedes (115).   Celkové registrace motocyklů loni v ČR poklesly o 6,5 procenta na 18.451 strojů. První byl čínský výrobce Rhon s odbytem 2230 strojů, následuje Honda, která prodala 985 motocyklů, a třetí Yamaha s odbytem o 30 strojů nižším.     Nejprodávanější modely v loňském roce       model  vozů     Škoda Octavia  25.819     Škoda Fabia  15.588     Škoda Superb  4476     Hyundai i30  4309     Škoda Yeti  4264     Kia C'eed  4228     VW Golf  3844     Ford Focus  3596     Ford Fusion  3530     Ford Fiesta  3372     ostatní  91.857       zdroj:SDA   jsa dvd vju  