 Ve středních Čechách od úterý končí řada autobusových spojů  Doplnili jsme vyjádření ředitele ČSAD MHD Kladno, starostů a další podrobnosti ve 2. až 4. odstavci.   --------------------    Praha 31. ledna (ČTK) - Ve středních Čechách bude od úterý zrušena řada autobusových spojů. Důvodem je skutečnost, že kraj letos autodopravcům kvůli dopadům vládních škrtů vyplatí na dotacích o 120 milionů korun méně. Kterých linek a jak velkého počtu spojů se omezení dotknou, zatím krajský úřad neupřesnil. Podle hejtmana Davida Ratha (ČSSD) má hejtmanství k dispozici pouze seznam spojů, které kraj přestane dotovat.   "Víme, že z dotovaných spojů se zhruba deseti procentům k 1. únoru odebírají dotace," řekl dnes Rath novinářům. Bude tak podle něj na uvážení jednotlivých dopravců, zda spoj zruší, nebo zachovají. Někde jim třeba pomohou dotace od obcí. "My v podstatě jenom na některé spoje přestáváme dávat dotaci. Pokud je bude autodopravce provozovat sám, protože jsou například ziskové, tak jedou zítra dál," dodal hejtman. Kraj podle něj může zveřejnit pouze seznam těch spojů, které vyřadil z balíku všech dotovaných.   Například společnost ČSAD MHD Kladno od úterý ruší asi osm až deset procent spojů. "My jsme se konečné znění dozvěděli někdy na přelomu úterý a středy, od té doby kopírujeme jízdní řády," řekl ČTK ředitel Ludomír Landa. Tři autobusy nově nevyjedou za směnu vůbec a s dalšími asi šesti se bude jezdit méně a místo dvou řidičů je bude obsluhovat vždy jenom jeden šofér.   Proti změnám se bouří někteří starostové a tvrdí, že mezi adepty na zrušení jsou i vytížené spoje. Hejtman ale namítá, že vytížené spoje jsou automaticky ziskové, a není tudíž problém s jejich provozem. V sobotu se kvůli rušení spojů sešli na žádost opozice krajští zastupitelé, neschválili ale program. Opozice a mnozí starostové počínání hejtmanství kritizují.   Například podle starostů z více než dvou desítek obcí a měst z Mladoboleslavska se jedná o redukci více než 125 spojů na asi 70 linkách. Mnozí minulý týden při setkání poukazovali na to, že navrhované redukce pro jejich obyvatele v řadě případů představují neřešitelné problémy, například při cestách dětí do škol, lidí do práce, k lékaři a podobně. Starostové soudí, že pokud kraj hodlá některé spoje rušit, měl by sám podložit argumenty důvod redukce u každého spoje. "Finanční důvody neakceptujeme, protože to není důvod k rušení dopravní obslužnosti," řekl primátor Mladé Boleslavi Raduan Nwelati (ODS).   Kraj oznámil soukromým dopravcům, že kvůli poklesu příjmů od vlády může objednat méně spojů. Vysvětlil to tím, že dostal od vlády o 180 milionů korun méně. Určité finance přineslo zdražení jízdného, ale zbývá ještě výpadek 120 milionů, o který budou dotace kráceny. "Neobjednáme a nechceme objednávat spoje, které jsou nevytížené, a nechceme objednávat spoje, které jsou souběžné s vlakem," uvedl Rath. Klíčové spoje, jež vozí lidi do práce a děti do školy a zpátky, mají být podle hejtmana zachovány.   Návrh od dopravců krajští úředníci poslali starostům a mnohé jejich připomínky se podle Ratha vzaly v potaz. Dodal, že z balíku spojů, které kraj přestane dotovat, se o 40 procentech bude ještě v příštích dvou týdnech jednat.   Informace o změnách v jízdních řádech se lidé mohou dozvědět na webové adrese  www.portal.idos.cz .   khj zik mol  