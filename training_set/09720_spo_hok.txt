 Obránce Brna Bičánek vidí výsledkový propad ve špatné psychice  --------------------    Ke zpravodajství: AUDIO   --------------------    Brno 4. ledna (ČTK) - Hokejisté brněnské Komety již téměř měsíc čekají na výhru v normální hrací době. Na začátku prosince byl moravský klub v extralize druhý, aktuálně mu po 37. kole patří sedmé místo. V posledních osmi zápasech totiž Kometa získala jen dva body za výhru nad Vítkovicemi po samostatných nájezdech.   "Nálada není dobrá. Dřeme, bojujeme, ale prohráváme si utkání vlastními chybami," posteskl si po dnešní prohře 2:3 s Vítkovicemi obránce Radim Bičánek, podle nějž celý rým chybuje a soupeřům nabízí góly špatným bráněním. "Dnes jsme udělali chybu při vlastní přesilovce a prohráli," poukázal Bičánek rozhodující okamžik zápasu.   Většinu posledních zápasů měla sice Kometa dobře rozehranou. Ale ve druhém polovině odpadla, celý tým působí dojmem, že mu odchází síly. Bičánek ale výpadky nevidí ve ztrátě sil. "Natrénovaní jsme dobře, je to o psychice. Chybí nám lehkost. Ale každý tým, když prohrává, tak se trápí. Bojujeme, nikdo situaci nevzdává, Ale momentálně se puky odrážejí proti nám a chybí nám štěstí," hledá Bičánek příčiny současných nezdarů.   Podle jeho slov Brňané nepanikaří, ani se nezabývají tím, že by se jim ztrácela vidina na postup do play off. "O tom se nikdo nebaví. Tlak na nás je celou sezonu. Když se nedaří, tak je o to větší. Podařil se nám zápas ve Vítkovicích a už jsme na něj nenavázali. Musíme uspět v pátek proti Kladnu," nastínil Bičánek nejbližší cíl, který by pomohl tým vytáhnout z krize.   poš rte  