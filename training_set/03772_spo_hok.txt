 Hemský kvůli otřesu mozku může znovu chybět Edmontonu v NHL  Edmonton (Kanada) 19. ledna (ČTK) - Kvůli otřesu mozku může hokejový útočník Aleš Hemský znovu delší dobu chybět v sestavě Edmontonu. Český hráč odstoupil z úterního zápasu proti Minnesotě a podle serveru TSN mu hrozí, že přijde také o premiérovou účast v Utkání hvězd NHL, které se uskuteční na konci ledna.   Hemský v zápase, který jeho tým prohrál 1:4, zasáhl do hry naposledy ve druhé třetině, kdy absolvoval jedno střídání. Podle trenéra Toma Renneyho může za problémy sedmadvacetiletého útočníka několik úderů, které schytal v posledních duelech.   "Ve Vancouveru dostal pukem do hlavy, pak ho praštili loktem do hlavy, další ránu dostal do obličeje. Byl dneska trochu mimo sebe, tak jsme ho stáhli," řekl Renney novinářům po zápase.   Hemský nehrál už na konci minulého roku téměř měsíc kvůli zranění třísel. Navzdory této pauze je s bilancí devíti branek a 20 asistencí z 32 zápasů nejproduktivnějším hráčem Oilers.   ura ohr    