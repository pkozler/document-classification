 Nejvstřícnější bankou v ČR byla loni podle ankety GE Money Bank  Praha 18. ledna (ČTK) - Nejvstřícnější bankou, která působí na českém trhu, je za celý loňský rok GE Money Bank. Druhé nejvyšší hodnocení získala Poštovní spořitelna ze skupiny ČSOB a třetí místo obsadila Raiffeisenbank. Vyplývá to z výsledků projektu OVB Vstřícná banka.   V samotném čtvrtém čtvrtletí se stala nejvstřícnější bankou Fio banka, která tak obhájila prvenství z předchozího čtvrtletí. Jelikož Fio banka byla do soutěže zahrnuta až v 3. čtvrtletí, nebyla hodnocena za celý rok. Druhá nejlépe hodnocená banka ve čtvrtém čtvrtletí byla GE Money Banka, třetí Poštovní spořitelna. Nejnižší hodnocení obdržela mezi 12 bankovními domy stejně jako v předchozím čtvrtletí Citibank.   Hodnocení OVB Vstřícná banka sestává ze tří složek. Produkty a služby bank posuzuje osmičlenná porota složená z finančních odborníků, kteří nejsou zaměstnanci ani spolupracovníky žádné z hodnocených institucí. Bankovní poplatky vyhodnocuje server bankovnipoplatky.com, celkovou image bank hodnotí návštěvníci webu vstricnabanka.cz.   Z maximálně možného hodnocení ve výši 100 procent získala za celý rok 2010 GE Money Bank 65,5 procenta, Poštovní spořitelna 64,1 procenta a Raiffeisenbank 63,3 procenta.   Generálním partnerem projektu je poradenská společnosti OVB Allfinanz. Nad hodnocením bank převzali záštitu finanční arbitr František Klufa a Hospodářská komora ČR. Dalšími partnery jsou Bankovní institut vysoká škola a Sdružení podnikatelů a živnostníků ČR. Výsledky hodnocení organizátoři projektu ohlašují pravidelně každé čtvrtletí.     Nejúspěšnější banky v klientském ratingu OVB Vstřícná banka v roce 2010       Banka  Průměrné hodnocení     GE Money Bank  65,51 %     Poštovní spořitelna  64,12 %     Raiffeisenbank  63,33 %     Komerční banka  63,16 %     Česká spořitelna  62,48 %       Zdroj: Pořadatelé soutěže   sos mha  