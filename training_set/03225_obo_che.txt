 Podíl nekvalitních paliv v dubnu vzrostl na 4,4 procenta  Praha 17. května (ČTK) - Podíl nekvalitních pohonných hmot zjištěných u tuzemských čerpacích stanic v dubnu vzrostl na 4,4 procenta z březnových 3,7 procenta. Česká obchodní inspekce (ČOI) v dubnu odebrala 206 vzorků pohonných hmot a normám jich nevyhovělo devět. ČTK to dnes sdělila mluvčí ČOI Miloslava Fléglová.   "V dubnu byly zjištěny závady pouze u vzorků automobilového benzinu a motorové nafty," uvedla Fléglová. Z 90 odebraných vzorků automobilových benzinů nevyhověly dva vzorky. Inspektoři odebrali také 91 vzorků motorových naft a závady zjistili u sedmi z nich.   ČOI letos na svých internetových stránkách  www.coi.cz  pravidelně zveřejňuje seznam pump, u kterých zjistila nekvalitní pohonné hmoty. Vedení ČOI původně tyto informace kvůli obavám z možného porušení zákona nechtělo publikovat. ČOI změnila názor poté, co si ministerstvo průmyslu a obchodu nechalo udělat novou právní analýzu, podle které lze tyto informace zveřejňovat. Podobný názor už dříve vyslovil také ombudsman.   Od začátku května inspekce začala zveřejňovat také podrobná rozhodnutí o pokutách, které udělila za prodej nekvalitních pohonných hmot. Podrobnější informace může ČOI spotřebitelům poskytnout díky novele zákona o pohonných hmotách, která platí od konce dubna.   beh dvd  