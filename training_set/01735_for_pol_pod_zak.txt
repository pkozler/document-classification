 Pecina a Bublan z ČSSD asi budou vybírat policejního prezidenta  Praha 11. ledna (ČTK) - Poslanci ČSSD Martin Pecina a František Bublan na ministerstvu vnitra převzali jmenování do komise pro výběr policejního prezidenta. Pecina to dnes řekl ČTK po návštěvě ministerstva. Uvedl také, že komise se má poprvé sejít 18. ledna. Původně měla šéfa policie vybrat už 15. ledna. Ministr vnitra Radek John bude o komisi ještě dnes jednat s premiérem Petrem Nečasem.   ČSSD dosud účast ve výběrové komisi odmítala. Podle Peciny zbývá ještě splnit jednu podmínku, aby se sociální demokraté zúčastnili i samotného výběrového řízení. "Chceme jasné slovo buď od premiéra, nebo od ministra, že nebude nikdo vybraného kandidáta zpochybňovat," uvedl Pecina.   Ministerstvo už podle Peciny akceptovalo připomínku, že je třeba kvůli zákonnosti postupu nejprve jednat o dvou uchazečích o funkci policejního prezidenta, kteří jsou v jedenácté tarifní třídě, tedy o náměstkovi policejního prezidenta Ivanu Bílkovi a o náměstkovi ministra vnitra Viktoru Čechovi, pokud by byl přijat zpět do služebního poměru. Jestliže ani jeden z nich neuspěje, komise by potom vybírala ze tří přihlášených kandidátů, kteří jsou zařazeni v desáté třídě.   "Platí to, že pokud budu splněny obě podmínky, tak se výběrového řízení budeme rádi účastnit, přičemž jednu podmínku považujeme za splněnou a tu druhou nikoliv," dodal Pecina.   Nečas a John se v minulých dnech kvůli výběru nového policejního prezidenta dostali do sporu. Nečas má nového šéfa policie odsouhlasit. John chce na dnešním jednání obhajovat to, aby o policejním prezidentovi rozhodla poradní a výběrová komise. Premiér se naopak v neděli vyslovil pro zrušení řízení. Způsob výběru policejního prezidenta podle předsedy vlády působí jako stafáž pro předem určeného kandidáta.   Do výběrového řízení, které Nečas kritizuje, se přihlásilo 11 lidí, šest z nich nesplňuje kritéria výběrového řízení. Zbylou pětici tvoří kromě Čecha a Bílka šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   vh mhm  