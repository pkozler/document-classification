 Díky japonským vědcům bude možné říkat: Líbáš jako... internet  Tokio 8. května (ČTK) - Za dobu existence internetu už se stala svébytným pojmem virtuální láska se všemi virtuálně proveditelnými podobami. Díky japonským vědcům ji ale bude moci posunout ještě o kousek dál a poslat vyvolené osobě už ne virtuální, ale opravdový "francouzský" polibek, napsal zpravodajský server CNN.   Onen polibek zatím vypadá tak, že  uživatel na jednom konci  jazykem pohybuje plastikovým brčkem a na dálku tak předává pohyby do brčka příjemce. Ovšem tvůrci z tokijské Kajimoto Laboratory tvrdí, že to je jen začátek toho, co by se jednou mohlo stát plnohodnotnými mezilidskými kontakty předávanými přes internet. A nic na tom nemění skutečnost, že jejich Kiss Transmission Device (zařízení na přenos polibků) zatím vypadá spíš jako policejní přístroj na měření alkoholu v dechu řidičů.   Výzkumníci staví na myšlence pomoci milencům prožívajícím vztah na dálku tím, že jim umožní přenos dotykového pocitu polibku. "Líbací informaci" je navíc možné si uložit a opakovaně přehrát, takže by si příjemce mohl poslaný "polibek" pouštět dokola znovu a znovu. A podle tvůrců by mohl být velmi oblíbený například polibek, který by pro své fanoušky nebo fanynky nahrál nějaký oblíbený umělec.   A protože jsou si vynálezci vědomi, že ne pro každého může být přitažlivá představa plastikového brčka pohybujícího se mu v ústech, pracují na vylepšeních, která by doplnila takové jemnůstky doprovázející skutečné líbání, jako je "chuť, způsob dýchání a vlhkost jazyka".   dk kš  