 Pokračování Kozího příběhu bude do kin uvedeno na jaře 2012  --------------------    Ke zpravodajství: FOTO ve Fotobance  ID foto: P200809290406501, F200810150172501, P200809290388601   --------------------    Praha 6. ledna (ČTK) - Na jaře příštího roku bude do kin uvedeno pokračování celovečerního animovaného filmu režiséra a producenta Jana Tománka Kozí příběh. A to jak v klasické verzi, tak ve verzi 3D. První část navštívilo v kinech přes 320.000 diváků, prodala se na téměř 20.000 nosičích DVD a Blu-ray a uváděla se ve více než dvaceti zemích. Je opatřena anglickým a španělským dabingem.   Kozí příběh se v posledních dvou letech promítal na devíti festivalech v zahraničí a v Buenos Aires získal hlavní cenu jako nejlepší animovaný film pro děti. Domácí kritici mu udělili cenu Kristián za nejlepší animovaný film roku 2008.   Nyní se pokračování nazvané Kozí příběh se sýrem přesune z gotické Prahy do světa českých pohádek. Celkové ladění příběhu tak bude více rodinné. Natáčení začalo po více než roce příprav loni v létě. Tým animátorů a grafiků po něm čeká více než roční náročná práce - detailní animace postav na hlasy herců a takzvaný rendering, který udělá z pracovní počítačové animace výsledný obraz se všemi stíny a texturami.   Hlavním producentem filmu je stejně jako u předchozího dílu Jan Tománek a Art And Animation studio. Největším koproducentem je Bontonfilm, který bude současně i distributorem.   "Je to jeden z prvních projektů, do kterého jsme vstoupili. Rozhodli jsme se k tomu po velmi dobré spolupráci při distribuci prvního dílu," komentoval to ředitel Bontonfilmu Aleš Danielis.   Dalším koproducentem je Česká televize, technologickým partnerem pak stejně jako u předchozího dílu firma Czech computer. Snímek byl podpořen programem Evropské unie Media a grantem na podporu a rozvoj české kinematografie.   Vedle Jiřího Lábuse, Matěje Hádka a Mahuleny Bočanové namluví jednotlivé postavy plejáda předních herců. Nabídku stříhat film opět neodmítl Alois Fišárek, hudbu složí David Solař. Na scénáři se podíleli Jiří Růžička a Jan Tománek.   Po zkušenostech z výroby Kozího příběhu, kdy nejvíce času zabral výsledný obraz - rendering, se pracovníci AAA studia rozhodli jít vlastní cestou. Více než dva roky programátoři vyvíjeli vlastní unikátní renderovací systém (FurryBall), který využívá sílu grafických karet. Výpočet finálního obrazu se tak zrychlil až třistakrát, což je důležité pro stereoskopickou verzi.   "Náš program se již úspěšně uplatňuje v množství zemí. Například americké studio Halon Entertainment ho používá k vizualizacím pokračování Avataru, zájem o něj projevilo i Disney Studio," uvedl režisér a producent Jan Tománek.   Jiří Borovička kš  