 Průmyslový konglomerát Siemens zvýšil zisk o 17 procent  Frankfurt nad Mohanem 25. ledna (ČTK) - Německý průmyslový konglomerát Siemens zvýšil v prvním finančním čtvrtletí čistý zisk meziročně o 17 procent na 1,79 miliardy eur (43 miliard Kč). K růstu přispěla silná poptávka v rozvíjejících se zemích. Oznámila to dnes firma. Potvrdila rovněž, že v celém finančním roce počítá s nárůstem zisku o 25 až 35 procent.   Čtvrtletní zisk výrazně překonal očekávání analytiků, kteří podle průzkumu agentury Reuters počítali s jeho poklesem o téměř čtyři procenta na 1,47 miliardy eur. Tržby ve čtvrtletí končícím v prosinci stouply o 12 procent na 19,5 miliardy eur.   Siemens je největší strojírenskou skupinou v Evropě a vzhledem ke svému rozsáhlému záběru od turbin a rychlovlaků přes průmyslové roboty po osvětlovací techniku je považován za indikátor vývoje celé německé ekonomiky.   Společnost působí rovněž v České republice. Mezi její největší tuzemské podniky patří výrobní závod na parní turbíny v Brně, závody na výrobu elektromotorů v Mohelnici a Frenštátě pod Radhoštěm a účetní centrum v Praze a Ostravě.   pmh jw  