 Muzeum vystavuje studentský design přístrojů včetně lokomotivy  --------------------    Ke zpravodajství: FOTO/aktuality   --------------------    Brno 29. června (ČTK) - Studentské návrhy designu různých přístrojů od svítidel až po lokomotivu vystavuje ode dneška Technické muzeum v Brně. Autory jsou diplomanti oboru průmyslový design ve strojírenství na brněnské technice. Výstavu tvoří vizualizace a modely, oznámila ČTK Ingeborg Semrádová z muzea. Expozice je zároveň připomínkou světového dne průmyslového designu, který shodou okolností připadá na dnešek.   K zajímavým návrhům patří například elektrokolo Vojtěcha Sojky. Lidé v muzeu najdou model v reálné velikosti. Docent ústavu konstruování Miroslav Zvonek upozornil také na design elektronového mikroskopu Petra Havlíčka. "Brno bývá považováno za velmoc v elektronové mikroskopii," řekl ČTK Zvonek.   Celkem se výstavy účastní 14 mladých designérů. Navrhli také například čtyřkolku, stroj na těžbu dřeva, letištní rentgen, užitkové vozidlo, vanu se sprchou pro tělesně postižené, svařovací aparát a nouzový přístřešek. Výstava v Technickém muzeu potrvá do 18. září.   Průmyslový design lze na Vysokém učení technickém studovat od roku 1993. V současnosti je ve všech ročnících dohromady asi 100 adeptů designu. Výuka zohledňuje umělecký, technický i vědecký přístup k oboru. Škola připravuje novou specializaci orientovanou čistě na vizuální komunikaci a grafický design v průmyslovém designu.   tmd mol  