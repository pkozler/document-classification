 Pražané mohou soutěžit o nejlepší kulinářský recept  --------------------    Ke zpravodajství: ilustrační FOTO ve Fotobance  ID foto: F201001280202201, F201002080248701, P200911290161101   --------------------    Praha 11. ledna (ČTK) - Zmapovat nejlepší recepty Pražanů chce soutěž Jak chutná Praha, kterou v pondělí vyhlásila Pražská informační služba (PIS). Ve spolupráci s Asociací českých cestovních kanceláří a agentur a Pražským kulinářským institutem chce napomoci obrození gurmánského a gastronomického věhlasu, jemuž se Praha těšila v minulosti. Zájemci mohou posílat své příspěvky do konce března. Vítěz bude vyhlášen 9. června.   Podle pořadatelů se do soutěže mohou zapojit všichni milovníci dobrého jídla, kteří vlastní původní recept s příběhem. Zaslat ho mohou prostřednictvím webových stránek  www.praguewelcome.cz  nebo osobně donést do Informační centra PIS v Praze.   "Nehledáme svíčkovou na sto způsobů ani guláš se čtyřmi druhy knedlíků. Ptáme se po receptech z doby, kdy se v Praze jedli šneci, lososi a chřest a proslulost metropoli dělaly buřty - taliáni," řekla k soutěži ředitelka Pražské informační služby Lucie Ramnebornová.    Podle ředitele Pražského kulinářského institutu Romana Vaňka budou nejzajímavější recepty vydány jako knižní publikace. Jako inspiraci by je pak mohli využít také profesionální šéfkuchaři. "Chceme, aby lidé zavzpomínali na to, co jim vyprávěli jejich předci. Recepty s příběhem vyzkoušíme a necháme je přejmout do restaurací, lahůdkářství či výroben uzenin," řekl ČTK Vaněk.   Upozornil, že "kuchař je jakýmsi veřejným ochráncem gastronomické kultury národa". Napomáhat mu v plnění tohoto poslání by podle něj mohli všichni nadšení milovníci dobrého jídla. "Pražská měšťanská kuchyně šla ruku v ruce se světovou gastronomií. Prostřednictvím soutěže chceme pomoci jejímu probuzení," dodal.   Cílem pořadatelů soutěže je mimo jiné zkvalitnit nabídku pražských restaurací. "Dobrá chuť z tradičních receptů by se tak mohla přenést i do veřejného stravování. Předpokládáme ale, že se recepty budou upravovat do moderní podoby," uvedl Vaněk. "Přestože pražská měšťanská kuchyně byla velmi kvalitní, musí se trochu zmodernizovat. Primární chuť ale musí být zachována," zdůraznil.   Vítěz vzejde z veřejného internetového hlasování. Recepty budou hodnotit znalci gastronomie jako Emanuel Ridi známý z televizního pořadu Ital v kuchyni nebo šéfkuchař hotelu Mandarin Oriental Jiří Štift.   Alexandra Malachovská dr        