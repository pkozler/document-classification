 O post děkana olomoucké medicíny usilují opět tři zájemci  Olomouc 4. května (ČTK) - Ze stejných kandidátů jako v neúspěšných dubnových volbách budou v květnu znovu vybírat členové Akademického senátu Lékařské fakulty Univerzity Palackého v Olomouci svého děkana. O post se znovu ucházejí Ivana Oborná, Milan Kolář a Tomáš Papajík, řekl dnes ČTK předseda volební komise Pavel Kurfürst. Nové volby se uskuteční 17. května.   Senátoři volili nového šéfa fakulty 19. dubna, ani ze tří kol ale nevzešel. Nynější děkan Zdeněk Kolář, který vede fakultu už druhé funkční období, znovu kandidovat nemohl. Mandát mu vyprší na konci května.   Stejně jako při první volbě se tak o možný post děkana utkají stávající proděkan Milan Kolář z Ústavu mikrobiologie LF UP, bývalá proděkanka Ivana Oborná z Porodnicko-gynekologické kliniky LF UP a Tomáš Papajík z Hemato-onkologické kliniky LF UP, který od roku 2008 stojí v čele Akademického senátu LF UP.   Kandidáti předloží do 6. května teze svých programů a 10. května se představí na shromáždění akademické obce fakulty.   Lékařská fakulta je jednou z osmi fakult Univerzity Palackého. Poskytuje magisterské studium všeobecného a zubního lékařství, doktorské studijní programy a také celoživotní vzdělávání včetně programu Univerzity třetího věku.   srd mol  