 Basketbalistům Charlotte se povedla proti Philadelphii odveta  New York 21. ledna (ČTK) - Basketbalisté Charlotte sehráli během čtyř dnů již druhý dramatický zápas s Philadelphií a tentokrát dokázali soupeři oplatit pondělní prohru v prodloužení. Ve čtvrtečním duelu vyhráli 100:97, když se o klíčové koše v závěru postarali Gerald Henderson a D.J. Augustin. Ten si 31 body vylepšil osobní maximum v NBA.   Po výhře nad úřadujícím šampionem Los Angeles Lakers nedokázali hráči Dallasu zopakovat středeční výkon a na palubovce Chicaga se zmohli jen na 77 bodů. Výhru Bulls 82:77 režíroval autor 26 bodů Derrick Rose, jenž se musel v ofenzivě obejít bez zraněného Carlose Boozera.   Čtvrtým vítězstvím za sebou si osmou příčku v Západní konferenci upevnil Portland. Z posledních 13 zápasů vyhrál jedenáctkrát, tentokrát 108:93 nad Los Angeles Clippers. Nejlepšími střelci domácích byli s 28 body LaMarcus Aldridge a Wesley Matthews, hostům nepomohlo ani 35 bodů Erika Gordona.   ohr ura  