 Kolem Romandie vyhrál Evans, z Čechů dokončil jen Kreuziger  --------------------    Ke zpravodajství: FOTO/aktuality   --------------------    Ženeva 1. května (ČTK) - Australský cyklista Cadel Evans vyhrál podruhé v kariéře etapový závod Kolem Romandie. Šampion z roku 2006 se oblékl do žlutého trikotu po sobotní časovce a v dnešním posledním úseku ho uhájil. Roman Kreuziger dojel do cíle v Ženevě se ztrátou necelé minuty a celkově skončil na 63. místě s odstupem téměř osmi minut. František Raboň poslední etapu nedokončil.   Evans ve Švýcarsku žije a triumf tak slavil prakticky doma. Navíc jej těšil dvojnásob, protože po pádu v tréninku na konci března a problémech s kolenem nepatřil mezi hlavní favority. "Ani jsem si nemyslel, že budu za tak krátkou dobu zpátky ve formě. Tenhle závod mi fakt sedí," liboval si Evans, mistr světa z roku 2009.   Ve stejném roce Kreuziger kraloval etapám v Romandii, tentokrát hlavně pomáhal lídrovi stáje Astana Alexandru Vinokurovi a přispěl k jeho třetímu místu celkově. Navíc byl Kreuziger osmý v konečném hodnocení vrchařů. Na stupních vítězů měl svého kolegu i Raboň, druhý totiž byl Němec Tony Martin z týmu HTC Highroad.   maz nkr  