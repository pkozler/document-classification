 Policie dopadla muže, který chtěl ukrást 1000 láhví vína  Hodonín 1. června (ČTK) - Policisté zadrželi v noci na dnešek muže, který chtěl vinařské firmě z oblasti Čejkovic na Hodonínsku ukrást 1000 láhví vína. U společnosti je zaměstnán jako řidič. Hlídka jej zajistila, když láhve překládal s přítelkyní ze služebního vozu do svého osobního auta. ČTK to dnes řekl mluvčí policie Petr Zámečník. Škoda, která mohla krádeží vzniknout, se odhaduje na 50.000 korun. Dvojici hrozí až dva roky vězení.     Policisté odhalili krádež při noční kontrole regionu. Mezi Čejkovicemi a Čejčem narazili na čtyřiatřicetiletého muže a jeho o deset let mladší přítelkyni, kteří překládali kartony s vínem z jednoho vozu do druhého. Následné vyšetřování ukázalo, že víno bylo ukradeno. Pachatelé s ním patrně chtěli dále obchodovat.   Se zloději a vandaly se moravští vinaři potýkají celoročně. Z vinohradů často mizejí sazenice i hrozny a ze sklípků víno. Každý rok je na vinohradech zaznamenán alespoň jeden větší případ vandalství. Novinkou jsou krádeže kovových sloupků, využívaných jako vzpěry pro vinné hlavy, jichž na Znojemsku zmizelo v uplynulých dnech několik set.   vtk mol  