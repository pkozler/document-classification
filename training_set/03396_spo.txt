 Miami ani při návratu Jamese neuspělo, podlehlo doma Atlantě  Miami (USA) 19. ledna (ČTK) - Ani návrat LeBrona Jamese do sestavy nezastavil v NBA sérii porážek Miami. Týmu Heat tentokrát pro změnu chyběl jiný z hvězdného tria Chris Bosh kvůli zraněnému kotníku a bez něj přibyla na konto favorita ligy čtvrtá porážka za sebou. Po třech nezdarech na palubovkách soupeřů prohrálo Miami nyní doma divizní derby s Atlantou, byť až v prodloužení 89:93.   James po dvouzápasové absenci nastřílel 34 bodů a doskočil 10 míčů, ale jeho dvě klíčové tříbodové střely v závěru základní hrací doby i prodloužení v koši neskončily. "Chyběl mi rytmus," konstatoval James, který zhruba týden laboroval s poraněným kotníkem. "Moji spoluhráči odvedli dobrou práci, aby ten zápas zůstal těsný," dodal.   Zato nejlepší hráč Atlanty Joe Johnson, autor 19 bodů a 10 asistencí, byl v koncovkách hracích období jistý. V základní době vstřelil 25 sekund před koncem vyrovnávací koš a těsně před sirénou v prodloužení z trestných hodů pojistil vítězství. "Věděli jsme, že LeBron a Dwyane Wade (27 bodů) si svoje body uhrajou. Chtěli jsme odstavit ostatní hráče. A to se nám povedlo," řekl Johnson k taktice Atlanty, která po výhře už bezprostředně ohrožuje pozici Miami v čele Jihovýchodní divize.     Také vedoucí tým Centrální divize Chicago utrpěl těsnou domácí prohru, když o jediný bod prohrál s Charlotte (82:83). I v tomto utkání mohl jeho nejlepší střelec zvrátit výsledek, ale střela Derricka Rose se závěrečným klaksonem košem neskončila. Na kontě mu tak zůstalo 33 bodů.   gi okr  