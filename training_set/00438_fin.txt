 Počet dotazů na poradny k řešení dluhů stoupl loni o 63 procent  Praha 31. ledna (ČTK) - V loňském roce výrazně přibylo lidí, kteří žádají občanské poradny o pomoc při řešení svých dluhových problémů. V roce 2010 podali tito lidé 17.872 dotazů, což bylo o 63 procent více než v roce 2009. ČTK to dnes řekl ředitel Asociace občanských poraden Stanislav Skalický.   "Finanční gramotnost obyvatel ČR, jak dokazují průzkumy, ale především i praxe, je velmi nízká. Přestože se v oblasti osvěty již vykonalo mnoho pozitivního, je třeba výrazněji podpořit vzdělávání. Podle zkušeností jsou nejpostiženější skupinou z hlediska nezdravého zadlužování lidé s nízkým stupněm vzdělání ve věku 30 až 50 let," uvedl Skalický.   Je tedy podle něj nutné podpořit vzdělávání nejen nejmladší generace na školách, ale oslovit také lidi středního věku. Pravidelně by měli být proškolováni zaměstnanci institucí, které jsou v kontaktu s lidmi postiženými předlužením nejčastěji, tedy především pracovníci sociálních odborů nebo úřadů práce.   Jedním z největších problémů je nyní nedostatečná regulace společností, které poskytují spotřebitelské půjčky, uvedl Skalický. Především nebankovní instituce využívají řadu postupů, které jsou minimálně v rozporu s dobrými mravy. Veškeré úkony související s vyřizováním a posuzováním žádosti o úvěr jsou u většiny společností tohoto typu zpoplatněny nemalými částkami. Smluvní podmínky jsou často velmi nevýhodné a za jakékoliv porušení smlouvy jsou stanoveny vysoké sankce, upozornil Skalický.   Jak připomněl, od 1. ledna letošního roku začal platit zákon o spotřebitelském úvěru zaměřený na ochranu klienta a posílení jeho práv. Klienti tak mají nově právo odstoupit od smlouvy o úvěru do 14 dnů od jejího uzavření. Nově zákon také jasně definuje maximální výše poplatku za předčasné splacení úvěru.   Ze zprávy České národní banky vyplývá, že dluhy českých domácností u bank a finančních institucí se v prosinci zvýšily o 5,8 miliardy korun na 1,06 bilionu korun. Za poslední rok domácnosti zvýšily své zadlužení o téměř 73 miliard korun. "Přestože zadluženost domácností se loni zvyšovala o poznání méně než v předkrizových letech, stále pozorujeme rostoucí trend," komentovala data partner a odborník na bankovnictví ze společnosti PricewaterhouseCoopers Petr Kříž.   fd dvd  