 V jižním Súdánu začne sedmidenní referendum o odtržení od severu  --------------------    Ke zpravodajství: FOTO/aktuality   --------------------    Chartúm 9. ledna (ČTK) - Voliči v jižním Súdánu dnes začnou v referendu rozhodovat o odtržení tohoto regionu od severní části země. Hlasování potrvá sedm dní a očekává se, že skončí rozdělením Súdánu na dva státy. Referendum je součástí mírové dohody, která před šesti lety ukončila krvavý konflikt mezi arabským severem obývaným muslimy a černošským jihem hlásícím se ke křesťanství a tradičním náboženstvím.   Súdánská vláda vyjádřila ochotu uznat nezávislost jihu. súdánský prezident Umar Bašír, který žije na severu, ale varoval, že pokud se jižané zmocní ropné oblasti Abyei, povede to k válce.   Analytici se obávají, že referendum rozpoutá nové násilí. Už v noci na sobotu se na hranici mezi severem a jihem střetli povstalci s jihosúdánskou armádou. Představitelé jižního Súdánu se obávají, že by násilnosti mohly odradit voliče od účasti v plebiscitu.   Hlasování bude sledovat přes 100 pozorovatelů a odborníků Evropské unie a dalších více než sto pozorovatelů z Carterova centra, které založil bývalý americký prezident Jimmy Carter. Bezpečnostní situaci, především jakékoli přesuny obyvatel nebo vypalování vesnic, mají nad oběma částmi země monitorovat komerční satelity v rámci společného projektu OSN, Harvardovy univerzity, společnosti Google a organizace herce George Clooneyho.   str ank  