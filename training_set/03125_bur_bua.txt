 Analytici: Akcie letos opět porostou, ale asi méně než loni  Praha 2. ledna (ČTK) - Hlavní české akcie v roce 2011 patrně opět porostou, i když zřejmě nižším tempem než loni, kdy posílily o téměř deset procent. Shodli se na tom analytici oslovení ČTK. Výrazné nárůsty cen nečekají u velkých firem, jako jsou ČEZ či O2 Telefónica, u nichž se ale akcionáři mohou těšit na dividendy.   Index PX zůstane na konci roku 2011 nepříliš vzdálen od hodnot na konci roku 2010, řekl ČTK Petr Hlinomaz z BH-Securities, který očekává růst mezi jedním a pěti procenty, což ale nevylučuje výraznější pohyb v průběhu roku. "V roce 2011 tedy zatím neočekáváme příliš velké kapitálové zhodnocení u velkých titulů, ale české akcie vyplatí patrně větší objem dividend, takže celkově lze usuzovat na pokračující oblibu dividendových titulů a patrně docenění O2 Telefóniky a dílem možná i ČEZ. Vyšší kapitálové zhodnocení by mohly nabídnout málo likvidní tituly jako AAA, KIT Digital a Fortuna," dodal.   V roce 2011 bude index PX i nadále brzdit nepříliš růžový výhled hospodaření společnosti ČEZ, výkonnost indexu i kvůli tomu zřejmě zůstane mírně pod výkonností některých jiných burz v okolí, uvedl analytik společnosti Cyrrus Marek Hatlapatka. Český investor má ale nyní k dispozici již poměrně mnoho způsobů jak investovat v zahraničí, a to i v českých korunách. "Předpokládám, že poměr českých a zahraničních titulů v portfoliu průměrného českého investora se v roce 2011 opět více vychýlí směrem k zahraničním cenným papírům," podotkl.   Makléř společnosti Fio David Brzek míní, že rok 2011 má v sobě mnoho nejistot, které ztěžují střednědobé predikce. Z pohledu trhů bude podle něj důležité, jak rychle bude pokračovat ekonomické oživení, jak se bude vyvíjet situace kolem předlužených států v Evropě. Za nejpravděpodobnější variantu považuje kladnou výkonnost domácího trhu, která by se neměla příliš odchylovat od té letošní.   Podstatně lepší výkonnost než letos očekává Brzek u akcií ČEZ, ačkoli některé předpovědi ohledně cen elektrické energie a budoucí spotřeby se mu zdají až příliš pesimistické. Zajímavý potenciál při vyšší míře rizika podle něj představují akcie CME. NWR prý pravděpodobně nezopakuje svoji spanilou jízdu, ale výkonnostně by se měl titul držet v popředí i nadále, poznamenal.   Filip Dušek mol  