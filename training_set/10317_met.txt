 Voda v Labi už nestoupá, přesto působila potíže  Aktualizovali jsme v celém rozsahu.   --------------------    Ústí nad Labem 17. ledna (ČTK) - Vzestup hladiny Labe na dolním toku se zastavil. Podle mluvčí města Ústí nad Labem Ivany Solničkové správa Povodí Labe předpokládá podobný stav ještě v úterý ráno, hladina řeky začala zvolna klesat. V Litoměřicích přesto voda zalila venkovní koupaliště na Písečném ostrově. V Děčíně museli ráno odčerpávat vodu z budovy polikliniky. V kraji je uzavřeno kvůli vodě několik silnic.   V Litoměřicích jsou zatopené bazény, šatny i pokladna. "Správní budova zůstala ušetřena. Kdyby se však zvýšila hladina o dalších deset centimetrů, voda by už byla uvnitř," řekl správce koupaliště Ladislav Beneš. Povodeň zde velké škody zatím nenapáchala, Beneš má ale strach z toho, co udělá s vytopenými objekty mráz. Pod vodou jsou i sportoviště ležící na Střeleckém ostrově, například zázemí oddílu jachtingu.   Na poliklinice v Děčíně bude podle Markéty Lakomé z kanceláře primátora nutné demontovat topení. "Po opadnutí vody bude ihned namontováno zpět," dodala.   V Ústí nad Labem doprava objíždí zatopenou část Přístavní ulice, kde vzniká protipovodňová vana, která by měla do budoucna podobné komplikaci ve městě zabránit. Zatím ale auta na nábřeží nesmí, objížďka je značená, ale doprava ve městě kvůli ní zhoustla. V Ústí řidiči neprojedou ani Střeleckou ulici, uzavřen je i sjezd z dálnice D8 do centra Ústí a Krokova ulice v Děčíně. Neprůjezdné jsou i některé měnší silnice na Litoměřicku, Lounsku, Ústecku a Teplicku.   Kamiony část dne nemohly jezdit po silnici I/30 z Lovosic do Ústí nad Labem, provoz už je ale obnoven. Tento tah se používá jako spojnice dostavěné části dálnice D8 končící v Lovosicích s krajským městem.   Viditelnější pokles hladiny Labe vodohospodáři očekávají až v úterý v podvečer. Díky sníženému odtoku z přehrady Nechranice nebude z Ohře přitékat tolik vody, a hladina by tak v Ústí nad Labem mohla klesnout asi o 25 centimetrů. Snižovat odtok z přehrady začalo Povodí Ohře již dnes, voda z Nechranic musí ale do Ústí urazit asi 140 kilometrů.   Podle původních prognóz měla hladina Labe v Ústí vystoupat až na osm metrů, což se zatím nestalo a nyní kolísá kolem 750 centimetrů. "Velké maléry bývají na 900 centimetrech, takhle zatím očekáváme jen menší rozlivy," řekl ČTK v pátek ředitel Povodí Labe Jindřich Zídek.   Ostatní řeky v kraji již své okolí neohrožují, povodňové stupně mají nadále jen Ohře a Bílina. Na Ohři v Lounech je stále třetí povodňový stupeň, hladina byla v 17:00 52 centimetrů nad hranicí jeho vyhlášení a voda opadává o několik centimetrů za hodinu. Druhý povodňový stupeň hlásí Bílina v Trmicích, kde voda opadá velmi pomalu.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Právě velká nádrž zabránila mnohem větším škodám; správa povodí skrz ni v době největšího náporu pustila jen asi dvě třetiny vody a zbytek zadržela za hrází.   van mol  