 Nezaměstnanost v Libereckém kraji stoupla v prosinci na 10,5 pct  --------------------    Ke zpravodajství: GRAFIKA; AUDIO   Doplnili jsme další informace ve 2. odstavci a informaci z okresů ve 4. až 6. odstavci.   --------------------    Liberec 10. ledna (ČTK) - Nezaměstnanost v Libereckém kraji stoupla v prosinci o 0,8 bodu na 10,5 procenta. V Česku vzrostla dokonce o celý procentní bod, přesto je nižší - 9,6 procenta. Na konci loňského roku evidovaly úřady práce v Libereckém kraji 24.913 uchazečů o práci, což bylo o 1940 víc než v listopadu. ČTK o tom dnes informovala ředitelka Úřadu práce v Liberci Kateřina Sadílková. Před rokem hledalo na konci roku práci v kraji 25.787 lidí a míra nezaměstnanosti činila 11,2 procenta.   Hlavní příčinou prosincového růstu nezaměstnanosti v Libereckém kraji byl především sezónní faktor. Nejvíce nově evidovaných uchazečů bylo z řad stavebních dělníků, řidičů a nekvalifikovaných sil, přibylo ale i nezaměstnaných kvalifikovaných kovodělníků. Na růst nezaměstnanosti měl podle Sadílkové vliv i příliv nezaměstnaných, kteří v rámci programu veřejně prospěšných prací pomáhali při odstraňování následků povodní. "Na konci roku jsme také zaznamenali zvýšený zájem uchazečů o zaevidování v souvislosti s novelou zákona o zaměstnanosti. Zaměstnavatelé vycházeli pracovníkům vstříc při ukončování pracovního poměru tak, aby se mohli zaevidovat ještě před koncem roku," řekla Sadílková.   Příznivý nebyl konec loňského roku ani z pohledu volných míst. Těch v prosinci opět ubylo. Na konci roku si mohli nezaměstnaní vybírat z 1417 volných míst, v listopadu jich bylo na výběr o 91 více. Na konci roku připadalo v kraji na jedno volné místo více než 18 uchazečů. Nejhorší byla situace na Jablonecku, kde měly úřady jedno místo pro bezmála 35 nezaměstnaných.   Nezaměstnanost rostla v prosinci ve všech okresech Libereckého kraje. Nejvýrazněji stoupla míra nezaměstnanosti na Českolipsku - o 1,3 procentního bodu na 12,4 procenta. Vrátila se tak na úroveň z května loňského roku. Na konci roku bylo na Českolipsku bez práce 6750 lidí, což bylo o 671 více než v listopadu. Nezaměstnanost na Českolipsku je v rámci Libereckého kraje nejvyšší a lze předpokládat, že i v příštích měsících ještě poroste. Jeden z největší zaměstnavatelů - Delphi Packard v České Lípě, chce do května ukončit výrobu a prostupně propouští stovky lidí.   O 0,8 bodu na 9,6 procenta vzrostla nezaměstnanost na Semilsku, přesto zůstává v kraji nejnižší. Na konci prosince evidovaly tamní úřady práce 3906 uchazečů o práci, když v listopadu jich bylo o 338 méně. Tak vysoký počet uchazečů o práci evidovaly úřady na Semilsku naposledy loni v dubnu.   Také na Liberecku v závěru roku nezaměstnanost výrazně stoupla. Zvýšila se o 0,7 bodu na 10,1 procenta. Práci hledalo v kraji 9558 lidí, o 664 více než v listopadu. V Jablonci stoupla nezaměstnanost o půl procentního bodu na deset procent. Počet uchazečů o práci v evidencích úřadů práce stoupl o 267 lidí na 4699 nezaměstnaných.     Ukazatele nezaměstnanosti v okresech Libereckého kraje:      Počet nezaměstnaných   Míra nezaměstnanosti (v pct)       listopad  prosinec  listopad  prosinec     Č. Lípa  6079 (6296)  6750 (6937)  11,1  12,4     Jablonec n.N.  4432 (4694)  4699 (4962)  9,5  10,0     Liberec  8894 (9189)  9558 (9799)  9,4  10,1     Semily  3568 (3635)  3906 (3955)  8,8  9,6     Kraj  22.973 (23.814)  24.913 (25.653)  9,7  10,5     zdroj: MPSV   ivc sap  