 Ceny v průmyslu v prosinci stouply nejvíc od října 2008  --------------------    Ke zpravodajství: GRAFIKA   Rozšířili jsme o další údaje ČSÚ od 4. odstavce.   --------------------    Praha 17. ledna (ČTK) - Ceny průmyslových výrobců v prosinci zrychlily tempo růstu meziročně na 3,6 procenta po listopadovém růstu o 2,7 procenta. Oznámil to dnes Český statistický úřad s tím, že jde o nejrychlejší růst od října 2008. Za celý loňský rok se ceny v průmyslu meziročně zvýšily o 1,2 procenta.   V meziměsíčním srovnání prosincové ceny vzrostly procento, zatímco v listopadu proti říjnu vzrostly o půl procenta.   Ceny zemědělských výrobců byly v prosinci meziročně vyšší o 23,6 procenta, proti listopadu vzrostly o 1,4 procenta. Ceny stavebních prací naopak klesly meziročně o 0,4 procenta a v meziměsíčním srovnání se čtvrtý měsíc za sebou nezměnily.   Ceny zemědělských výrobců v průměru za celý rok 2010 v porovnání s rokem 2009 byly vyšší o 5,4 procenta. Ceny stavebních prací byly nižší o 0,2 procenta, což je první meziroční pokles za dobu sledování od roku 1994.   Největší vliv na meziroční růst cen v průmyslu měly stoupající ceny koksu a rafinovaných ropných produktů o 30,1 procenta, obecných kovů a kovodělných výrobků o 10,1 procenta, chemických látek a výrobků o 12,7 procenta a nerostných surovin o 8,6 procenta. Ceny potravinářských výrobků, nápojů a tabáku stouply o 1,8 procenta.   Meziročně klesly ceny dopravních prostředků, a to o tři procenta. Ceny elektřiny, plynu a páry se snížily o 1,3 procenta. Klesly také ceny pryžových, plastových a ostatních nekovových výrobků o jedno procento.   Podle hlavních průmyslových skupin meziročně nejvíce stouply ceny energií o 7,1 procenta. Nejvíce klesly ceny výrobků investiční povahy, a to o 1,1 procenta.   Za celý loňský rok se ceny v odvětví koksu a rafinovaných ropných produktů zvýšily proti roku 2009 o 30,7 procenta, chemických látek a výrobků o 13,5 procenta a nerostných surovin o 5,7 procenta. Ceny dopravních prostředků se proti předloňsku snížily o 4,5 procenta, základních farmaceutických výrobků o 3,2 procenta a potravinářských výrobků, nápojů a tabáku o dvě procenta.   Ceny v rostlinné výrobě vzrostly v meziročním srovnání v prosinci o 39,4 procenta. Výrazně se zvýšily ceny obilovin o 54,6 procenta, olejnin o 37,2 procenta, brambor o 87,6 procenta, ovoce o 25,5 procenta a zeleniny o 50,3 procenta. V živočišné výrobě byly ceny vyšší o 8,6 procenta v důsledku zvýšení cen mléka o 23,8 procenta. Dále byly vyšší ceny drůbeže o 2,2 procenta a skotu o 1,6 procenta. Nižší byly ceny prasat o 2,5 procenta a vajec o 22 procenta. Výrazný meziroční růst byl podle ČSÚ ovlivněn zejména nižší srovnávací základnou z roku 2009.   Za celý loňský rok proti předchozímu ceny rostlinných výrobků vzrostly o 6,3 procenta a živočišných o 4,2 procenta.   Meziměsíční nárůst cen průmyslových výrobců o procento je podle statistiků nejvyšší meziměsíční nárůst za posledních 23 měsíců. Příčinou růstu je výrazný vzestup cen skupiny koksu a rafinovaných ropných produktů o 9,3 procenta. Zvýšily se také ceny dopravních prostředků o 1,5 procenta a ceny potravinářských výrobků, nápojů a tabáku o 0,6 procenta. V žádném odvětví neklesly ceny pod úroveň předchozího měsíce.   Ceny v rostlinné výrobě se proti listopadu zvýšily o 2,1 procenta. Vzrostly ceny obilovin o 3,9 procenta, brambor o 4,1 procenta, ovoce o 5,4 procenta a zeleniny o 7,9 procenta. V živočišné výrobě se zvýšily ceny o 0,4 procenta. Ceny mléka vzrostly o 1,7 procenta a drůbeže o 0,3 procenta. Snížily se ceny prasat o 1,5 procenta a vajec o tři procenta.   Ceny materiálů a výrobků spotřebovávaných ve stavebnictví byly meziročně vyšší, stejně jako v listopadu, o 2,7 procenta a proti předchozímu měsíci vzrostly o 0,2 procenta. Za celý loňský rok byly ceny materiálů a výrobků spotřebovávaných ve stavebnictví vyšší oproti roku 2009 o 0,6 procenta.   Ceny tržních služeb v podnikatelské sféře byly v prosinci meziročně nižší o procento. Klesly ceny za reklamní služby a průzkum trhu o 6,8 procenta a za pojištění o 3,8 procenta, dále za služby v oblasti programování o 1,6 procenta a telekomunikační služby o procento. Vyšší byly ceny za služby v oblasti zaměstnání o čtyři procenta a za poštovní a kurýrní služby o 3,1 procenta. Ceny tržních služeb nezahrnující reklamní služby klesly o 0,2 procenta.   Meziměsíčně byly prosincové ceny tržních služeb v podnikatelské sféře nižší o půl procenta. Klesly ceny za reklamní služby a průzkum trhu o 5,1 procenta a za nákladní dopravu o 0,2 procenta. Ceny tržních služeb nezahrnující reklamní služby se zvýšily o 0,1 procenta.   V roce 2010 byly ceny tržních služeb v podnikatelské sféře proti předchozímu roku nižší o 1,2 procenta. Klesly především ceny za reklamní služby a průzkum trhu o 6,9 procenta, dále za služby v oblasti nemovitostí o 1,8 procenta a za telekomunikační služby o 1,3 procenta. Vyšší byly ceny za služby v oblasti zaměstnání o 9,4 procenta.   V sedmadvaceti zemích Evropské unie ceny průmyslových výrobců podle údajů zveřejněných Eurostatem v listopadu stouply o 4,8 procenta. Meziměsíčně se stejně jako v říjnu zvýšily o půl procenta.   vrk jw  