 Film Život v jednom dni je o radosti, adrenalinu i bolesti  --------------------    Ke zpravodajství: FOTO ve Fotobance  ID foto: F201101280134001, F201101280133801, F200904210184801   --------------------    Park City (USA)/Praha 28. ledna (ČTK) - Chvíle štěstí, okamžiky napětí, ale i smrti a mnoho záběrů všedního života obyvatel planety Země nabízí experimentální snímek režiséra Kevina Macdonalda Život v jednom dni. Filmový portrét 24. července loňského roku sestavený z nahrávek uživatelů webu YouTube měl v noci na dnešek premiéru na festivalu Sundance a současně i na YouToube. Náhodně vybrané datum mělo zvláštní význam především pro německé diváky: ve stejný den při taneční party Loveparade v Duisburgu zahynulo v tlačenici 21 lidí.   Záběry ze západoněmeckého města prý patří v devadesátiminutovém filmu k nejdramatičtějším. Dokazují zároveň, že vše v unikátním dokumentu je pravdivé, připomíná agentura DPA.   Lidé ze 197 zemí Macdonaldovi zaslali 80.000 klipů obsahujících 4500 hodin materiálu. Režisér vybral s dvěma desítkami pomocníků kolem 400 videí a sestříhal z nich devadesátiminutový dokument. Do finálního výběru se dostal například příběh peruánského chlapce, který si vydělává na živobytí jako čistič bot, extrémního sportovce z Ruska nebo Američanky bojující s rakovinou, parašutisty, pasáků koz, akrobatů, lidí z Indie, Ghany nebo Filipín. Součástí Života v jednom dni je i video z obtížného porodu žirafího mláděte v pražské zoo od českého tvůrce, kameramana Sergeje Kondakova.   "Pokusili jsme se zaměřit na opravdový život," řekl podle DPA na premiéře Macdonald. "Šlo nám především o to, co dělají a cítí obyčejní lidé," dodal. Výsledkem je podle něj fascinující mozaika příběhů, osudů a občas dojímavých a mimořádných scén. Zvláštní přitažlivost prý dává Životu v jednom dni vědomí, že zde nehrají herci podle vymyšleného scénáře, ale divák pozoruje život skutečných lidí. Zjišťuje také, že život na exotických místech nemusí být bezpodmínečně o moc zajímavější než jeho vlastní.   Tvůrci se museli vypořádat s mnoha problémy. Kromě nutnosti spojit v jeden celek záběry pořízené v různé obrazové kvalitě - od rozmazaných videí z mobilních telefonů po kvalitní obrázky natočené ve vysokém rozlišení - to byl nečekaně veliký počet videí, v nichž si teenageři vylévají ve svém pokoji srdce před webovou kamerou, prohlásil Macdonald. A konečně to prý byly nohy. "Velmi mnoho lidí natáčelo zem při chůzi. Jen z toho bychom mohli udělat desetihodinový snímek," uvedl jeden ze střihačů filmu.     Zájemci mohli Život v jednom dni sledovat na internetu ve stejný čas jako diváci jeho premiéry na americkém festivalu nezávislých filmů Sundance, tedy ve 2:00 SEČ, a to na webové adrese youtube.com/lifeinaday. Video, opatřené navíc českými titulky, bude na stejném odkazu dnes znovu odvysíláno v 19:00.   Producentem filmu je britský režisér Ridley Scott, který režíroval řadu slavných snímků, například první film o hrůzném vesmírném Vetřelci, kultovní sci-fi Blade Runner, road-movie Thelma a Louise nebo oscarového Gladiátora.   phg dr  