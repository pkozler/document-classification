 USA a Čína hodlají spolupracovat navzdory rozdílům  --------------------    Ke zpravodajství: FOTO/aktuality   --------------------    Washington 19. ledna (zpravodaj ČTK) - Spojené státy a Čína chtějí spolupracovat navzdory vzájemným rozporům a rozdílům. Vyplynulo to z dnešní schůzky prezidentů obou zemí Baracka Obamy a Chu Ťin-tchaa ve Washingtonu. Státníci se dohodli například na větší ekonomické spolupráci obou zemí, kdy Čína nakoupí americké zboží a služby za 45 miliard dolarů. Peking také přislíbil, že odstraní překážky pro americké firmy, které budou usilovat o čínské vládní zakázky.   Podle Obamy existují problémy, při jejichž řešení si obě země nevystačí s vlastními silami a budou spolupracovat. Příkladem může být například společný postup při vzniku nedávných sankcí proti íránskému režimu kvůli jeho jadernému programu, který Spojené státy dlouhodobě znepokojuje.   "V jiných oblastech budeme soutěžit. Bude to zdravá konkurence, která bude obě země nutit k inovacím a větší konkurenceschopnosti. Takto si představuji vztah Spojených států a Číny v 21. století a je to také vztah, ve kterém jsme pokročili dnes," řekl americký prezident.   Zároveň se nečekaně jasně vyjádřil k dodržování lidských práv v Číně. Obě země se podle Obamy dohodly, že o této věci budou dále diskutovat. Šéf Bílého domu podotkl, že uznává odlišný vývoj Číny i její politický systém. Lidská práva ale považuje za něco, co tyto rozdíly přesahuje, a hodlá na ně Peking nadále upozorňovat. Uvedl také, že nezpochybňuje čínský nárok na Tiber, podporuje ale dialog čínského vedení s tibetským duchovním vůdcem dalajlamou.   Chu je nyní ve Spojených státech na čtyřdenní cestě, kterou zahájil v úterý. Po dnešním dopoledním jednání s Obamou jej čeká oběd na americkém ministerstvu zahraničí. Večer se pak vrátí do Bílého domu, kde jej americký prezident bude hostit na státní večeři.   fcz šeb  