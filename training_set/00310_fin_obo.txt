 Aktuálně.cz: Nová komise se zaměří na bankovní poplatky  Praha 17. května (ČTK) - Nová komise, která vznikla v rámci podnikatelské rady při ministerstvu průmyslu a obchodu, se zaměří na vysoké poplatky tuzemských bank. Informuje o tom server  Aktuálně.cz . Podle náměstka ministra průmyslu Bedřicha Dandy má komise zpracovat analýzu podílu poplatků na celkovém zisku bank na českém trhu a získané údaje porovnat se zeměmi, v nichž sídlí mateřské společnosti těchto bank, případně s dalšími významnými bankami v eurozóně.   Podle předloňské studie Evropské komise má Česko sedmé nejvyšší bankovní poplatky v Evropské unii. Na vysoké poplatky si stěžují občané i zástupci podnikatelů, kteří působí v expertní skupině pro snižování administrativní zátěže při ministerstvu průmyslu a obchodu.   Web BankovniPoplatky.com s odkazem na data České národní banky spočítal, že čistý zisk tuzemských bank z poplatků a provizí loni stoupl na 38,3 miliardy korun, meziročně o téměř dvě miliardy. Jde zhruba o čtvrtinu celkových zisků bank.   Ministerstvo financí a Česká národní banka jsou proti jakékoli státní regulaci. Podle nich by omezení svobodné tvorby cen představovalo významný zásah do základů tržního hospodářství. "Ministerstvo financí nepovažuje za nutné ani účelné iniciovat jakoukoliv regulaci bankovních poplatků," vyplývá ze stanoviska ministerstva, které má server k dispozici.   Také podle Dandy není zákonná regulace reálná. Chystaná analýza a činnost komise má ale vést k tomu, že se o problému začne více mluvit a nově i na úrovni státní správy. "Banky by měly hlavně obchodovat s penězi, půjčovat je, i když opatrně. Ne hlavně sedět a pohodlně žít z poplatků," uvedl Danda, který před loňským nástupem na ministerstvo působící jako šéf Sdružení podnikatelů a živnostníků.   Podnikatelská rada, v rámci níž speciální komise vznikla, je složena ze zástupců podnikatelských sdružení a státní správy.   ktp jw  