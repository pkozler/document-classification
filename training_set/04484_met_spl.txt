 Led na Lipně pokryla voda, bruslit se nedoporučuje  Lipno nad Vltavou (Českokrumlovsko) 7. ledna (ČTK) - Nejdelší bruslařskou dráhu na zamrzlé hladině Lipna dnes pokryla voda. I když led je relativně dostatečně silný, bruslit se nedoporučuje. ČTK to řekl Martin Řezáč ze společnosti Lipno Servis. Správci ledové dráhy přitom plánovali, že pro návštěvníky na víkend propojí lipenský a frymburský okruh. Teď žádají rekreanty, aby na led nevstupovali.   "Přes den na Lipně mrholilo a teplota vystoupala až k plus šesti stupňům Celsia. Zatímco ve čtvrtek po mrholení dráha hned znovu promrzla, dnes zůstává na ledu vrstva vody až 1,5 centimetru," řekl ČTK Jan Staněk, který o dráhu pečuje. Led, jehož vrstvu pravidelně měří, má podle něj stále kolem 20 centimetrů. Je ale křehký, není vytvrzený, a může se stát i nebezpečným, varuje.   Meteorologové předpovídají oblevu na celý víkend, rekreanti by proto bruslení měli odložit na příští týden, kdy se má ochladit. Myslet by měli i na kvalitu ledu, voda by ji měla vylepšit.   Sezona na lipenské bruslařské dráze letos začala 30. prosince, zhruba o 14 dnů dříve než obvykle. Vyznavačům rychlých nožů zatím sloužil zhruba pětikilometrový okruh u Lipna nad Vltavou. Led byl dosud kvůli oblevě a následnému sněžení v uplynulých týdnech hrbolatý, teď je naděje, že se jeho kvalita zlepší.   Bruslení na zamrzlé hladině Lipna, které je největší vodní plochou v zemi, patří k nejoblíbenějším zimním radovánkám. Led ho pokrývá pravidelně od prosince do března. Předloni byla dráha přeměřena pod dohledem rozhodčí z pelhřimovské Agentury Dobrý den a zapsána do České knihy rekordů. Podle dostupných informací předčila s délkou 10.922,8 metru i trať v kanadské Ottawě. Loni se na ní podle odhadů prohánělo asi 60.000 lidí.   mi snm  