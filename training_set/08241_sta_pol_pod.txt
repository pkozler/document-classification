 Na luxusní vilu v Pardubicích se chystá demoliční výměr  Pardubice 27. ledna (ČTK) - Na luxusní vilu podnikatele Miloše Holečka vydá stavební úřad v Pardubicích nejpozději příští týden demoliční výměr. Podnikatel ji totiž v parku Na Špici postavil bez stavebního povolení. Primátorka Štěpánka Fraňková (Sdružení pro Pardubice) ČTK řekla, že demolice je jediné možné řešení. Zlegalizovat stavbu dodatečným povolením nepovažuje za správné.   "Vyhlášky, směrnice, zákony bychom měli dodržovat všichni. V této době je jediné možné řešení, a to demolice," řekla Fraňková.   Holeček začal stavět prosklené luxusní bydlení, údajně za více než deset milionů korun, v roce 2008. Pozemek nedaleko soutoku Labe a Chrudimky ovšem nebyl v územním plánu veden jako stavební parcela. Proto nemohl ani získat stavební povolení.   "Stavba má zásadní problém s územním plánem. Existují dvě špatné verze řešení, dotáhnout to do demoličního výměru a odstranění stavby. Druhá věc je uvést všechno do pořádku a stavbu zkolaudovat. Ale to bychom tu měli precedent. Každý by si pak myslel, že si může dělat, co chce, třeba vybagrovat Pernštýnské náměstí a postavit tam rodinný dům," řekl náměstek primátorky Martin Bílek (Sdružení pro Pardubice).   Holeček se stále snaží stavbu zlegalizovat. Napadá rozhodnutí stavebního úřadu, snaží se změnit územní plán. Jeho stížnosti končí u Nejvyššího správního soudu v Brně, který naposledy potvrdil, že Holeček musí zaplatit pokutu za přestupek 200.000 korun.   "Demoliční výměr vydám, zákon mi nic jiného neumožňuje. Pan Holeček určitě podá odvolání. Je to běh na dlouhou trať. V územním plánu je takzvaná rekreační zeleň, takže se tam maximálně může postavit dětské hřiště, cyklostezka nebo umístit ukazatele," řekla vedoucí stavebního úřadu městského obvodu I. Lenka Tobolková.   Podnikatel se opírá o to, že mu před lety politici údajně slíbili změnu územního plánu, aby mohl v parku stavět. Holeček vlastní i pozemky za pasáží, kde postavil bez povolení parkoviště. Zároveň přes zákaz památkářů přestavěl secesní domy v Jindřišské ulici. Vyboural mezi nimi průchod a v zadním traktu přistavěl křídlo s prodejnami.   jlc hš  