 Lidé mohou do konce března posílat Senátu adepty na vyznamenání  Praha 27. ledna (ČTK) - Lidé už mohou Senátu předkládat návrhy na kandidáty, kteří by podle nich měli dostat od prezidenta vyznamenání. Návrhy mají posílat elektronicky nebo v listinné podobě do 31. března senátorům či jejich klubům. Rozhodl o tom senátní podvýbor pro státní vyznamenání, oznámila dnes senátní tisková tajemnice Pavlína Heřmánková.   Už od prosince mohou lidé své návrhy posílat také do sněmovny. Rovněž v případě dolní komory mají čas až do konce března. Návrhy mohou adresovat nejen poslancům, ale i sněmovnímu podvýboru pro přípravu návrhů na propůjčení nebo udělení státních vyznamenání. Sněmovna i Senát došlé návrhy posoudí a výsledné seznamy kandidátů, s nimiž se ztotožní, předloží prezidentu republiky. Hlava státu k nim může, ale také nemusí přihlížet. Právo navrhovat prezidentovi své kandidáty má také vláda.   Podle zákona jsou dny určené pro předávání vyznamenání 1. leden a 28. říjen. Loni sněmovna navrhla prezidentovi 26 osobností. Václav Klaus ocenil šest z nich; Řád Bílého lva propůjčil válečnému veteránovi Janu Plovajkovi a řád T. G. Masaryka propůjčil čtyřem lidem - sportovci a politickému vězni Janu Haluzovi, odbojáři proti nacismu a komunismu Janu Jankovi, agentce-chodkyni Julii Hruškové a bojovníku proti komunismu Josefu Vlčkovi. Medaili za zásluhy dostal od prezidenta ze sněmovních kandidátů kněz a pedagog František Fráňa. Celkem Klaus vyznamenal ve státní svátek 28. října 22 lidí.   Z 21 loňských senátních nominací se prezident nepřiklonil ani k jedné, využil ale minulých návrhů horní komory. Například Řád Bílého lva propůjčil plukovníkovi Emilu Bočkovi, stíhacímu pilotovi z druhé světové války.   Navržené osobnosti mohou obdržet dva řády a dvě medaile. Řád Bílého lva vyjadřuje ocenění vynikajících zásluh o Českou republiku. Řád T. G. Masaryka je určen za vynikající zásluhy o rozvoj demokracie a humanity. Medaile Za hrdinství slouží jako vyznamenání za úsilí o záchranu lidského života či značných materiálních hodnot. Medaile Za zásluhy je určena pro vyznamenání osob, které se vynikajícím způsobem zasloužily v různých oblastech o stát a obec.   mhm mkv  