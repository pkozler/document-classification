 Klasické sprinty v Otepää vyhráli Brandsdal a Majdičová  --------------------    Ke zpravodajství: FOTO/aktuality   --------------------    Otepää (Estonsko) 23. ledna (ČTK) - Lyžařské sprinty Světového poháru v estonském Otepää vyhráli Nor Eirik Brandsdal a Slovinka Petra Majdičová. Čeští běžci se dnešního závodu klasickou technikou nezúčastnili.   Zatímco Majdičová se vypořádala se svými konkurentkami suverénně ve všech bězích, mužské finále bylo dramatické až do cílové čáry. O délku jedné boty nakonec vyhrál poprvé v kariéře čtyřiadvacetiletý Brandsdal před dalším specialistou na sprinty krajanem Olou Vigenem Hattestadem. Na třetím místě doběhl Rus Nikita Krjukov.   Jednatřicetiletá Majdičová letos vyhrála již dva sprinty v rámci Tour de Ski a po šestnáctém vítězství v kariéře si upevnila vedoucí pozici v hodnocení sprintů.   V celkovém pořadí SP dál vedou s velkým náskokem vítězové Tour de Ski Švýcar Dario Cologna a Polka Justyna Kowalczyková. Světový pohár pokračuje za dva týdny v ruském Rybinsku.   ohr ura  