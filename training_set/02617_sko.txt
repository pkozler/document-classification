 Architektka Jiřičná převzala čestný doktorát zlínské univerzity  --------------------    Ke zpravodajství: FOTO/aktuality   --------------------    Zlín 18. května (ČTK) - Mezinárodně uznávaná architektka a rodačka ze Zlína Eva Jiřičná převzala dnes čestný doktorát doctor honoris causa na Univerzitě Tomáše Bati ve Zlíně. Slavnostní ceremoniál se uskutečnil na zasedání Vědecké rady univerzity.   Čestný doktorát obdržela za celoživotní dílo a přínos v oblasti architektury a interiérového designu, za excelentní prezentaci Univerzity Tomáše Bati v ČR i ve světě a za šíření dobrého jména univerzity.   "Jsem nesmírně poctěna titulem, který jste mi udělili. Jsem si vědoma také toho, že je mnoho architektů a odborníků, kteří by si titul zasloužili daleko víc nežli já. Událost jako tato je jakousi výzvou k přemýšlení nad sebou, nad minulostí, kterou jsem měla to štěstí prožít, a nad budoucností těch, kteří přijdou po mě ...," řekla dnes Jiřičná poté, co ocenění převzala.   Jiřičná patří k nejvýraznějším českým architektům současnosti. S jejími díly se lze setkat po celém světě. Všeobecnou známost jí přinesly zejména interiéry londýnských a newyorských módních obchodů a butiků. V Česku patří mezi její nejvýznamnější prezentace interiéry Tančícího domu nebo sídla Britské rady v Praze, Oranžerie na Hradě, interiéry pražského kostela sv. Anny či Kongresové a univerzitní centrum ve Zlíně.   Rektor Univerzity Petr Sáha Jiřičné pro dnešek propůjčil čestný řetěz, květiny jí zaslal i ministr zahraničí Karel Schwarzenberg (TOP/09). O mimořádný umělecký zážitek se postaral světoznámý houslista Václav Hudeček, který publikum potěšil skladbami od Bacha a Paganiniho.   Za svůj přínos architektuře a designu získala Eva Jiřičná mnohá ocenění, mezi jinými například titul Královský průmyslový designér nebo Řád Britského impéria za přínos interiérovému designu. Jiřičná byla také zvolena členkou Královské akademie umění, uvedena do Americké síně slávy a jako jediná žijící architektka se dostala do knihy Století designu - Průkopníci designu 20. století.   Slavnostní ceremoniál a zasedání vědecké rady se uskutečnily u příležitosti letošních oslav desátého výročí založení Baťovy univerzity.   slu hj  