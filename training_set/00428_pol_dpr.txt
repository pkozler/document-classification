 Indie a Srí Lanka se dohodly na obnovení trajektového spojení  Kolombo 7. ledna (ČTK) - Zástupci Indie a Srí Lanky dnes podepsali dohodu o obnovení trajektové dopravy, která byla přerušena před téměř třemi desítkami let. Podle agentury Reuters jde o zatím poslední znamení obnovy ekonomických vztahů od loňského ukončení občanské války na Srí Lance.   Přesné datum zahájení trajektové dopravy zatím stanoveno nebylo, nastat by nicméně mělo v brzké době. "Námořní doprava mezi Indií a Srí Lankou je zřizována..., aby byly co nejrychleji obnoveny tradiční spoje mezi oběma zeměmi," uvádí se ve společném prohlášení.   Srílanská ekonomika se vzpamatovává z občanské války s tamilskými povstalci, která trvala přes čtvrt století a skončila porážkou Tygrů osvobození tamilského Ílamu loni v květnu. O lukrativní a zároveň strategické investice na Srí Lance spolu bojují Indie a Čína. Oba asijští giganti poskytovali v poslední fázi války ostrovu vojenskou pomoc, a to včetně munice.   Námořní trajekt bude pendlovat mezi srílanskou metropolí Kolombem a jihoindickým přístavem Tuticorinem. Další trasa povede z města Talaimannar na severozápadě ostrova do indického Rámešvaramu.   Trajektová přeprava mezi oběma zeměmi byla přerušena právě kvůli ozbrojenému konfliktu už v roce 1982.   hit mik    