 Transněfť přesměrovala dodávky ropy pro Bělorusko  Moskva 21. ledna (ČTK) - Ruský monopolní provozovatel ropovodů Transněfť přesměroval dodávky ropy určené pro Bělorusko náhradním zájemcům. Dodávky se uskuteční po moři. Ruské ropné firmy přestaly zásobovat běloruské rafinerie 1. ledna poté, co se Moskva a Minsk nedohodly na nových cenách. Tranzit ropy přes Bělorusko do Evropy ropovodem Družba však nadále pokračuje bez omezení.   Ve čtvrtek se kvůli sporu o ceny sešli premiéři Ruska a Běloruska Vladimir Putin a Michail Mjasnikovič. Spor se však opět nepodařilo vyřešit.   Běloruské rafinerie mají denní kapacitu 360.000 barelů za den. "Přesměrovali jsme v lednu náš tok do Gdaňska, Primorska a Novorossijska. Objem je poměrně velký, kolem 1,5 milionu tun měsíčně," řekl agentuře Reuters mluvčí Transněfti Igor Djomin. Dodal rovněž, že firma musela kvůli přerušení dodávek nechat více ropy v domácích zásobnících. Protože však spor stále není vyřešen, rozhodla se tuto ropu uvolnit. Ruské rafinerie rovněž kvůli sporu nyní zpracovávají více ropy.   Moskva dříve prodávala Minsku ropu s výraznou slevou, v posledních letech ale usilovala o srovnání k tržním cenám. Minsk proti tomu zvyšuje poplatky, které Moskvě účtuje za tranzit ropy pro odběratele v Evropě.   Bělorusko je velmi závislé na levné ropě a plynu z Ruska a příjmech z tranzitu ropy. Přes území Běloruska vede ropovod Družba, který severní větví pokračuje do Polska a Německa. Jižní větev vede na Ukrajinu, Slovensko, do Maďarska a České republiky. Družba přepravuje asi třetinu ruské ropy, která směřuje do Evropy.   irl vju  