 Steve Martin píše, hraje a připravuje album  --------------------    Ke zpravodajství: FOTO ve Fotobance  ID foto: F201011190267701, P201004291094601, FO01113384   --------------------    Los Angeles 8. ledna (ČTK) - Americký herec Steve Martin je zase u svého banja. Pětašedesátiletý herec a spisovatel potvrdil, že připravuje svoje druhé bluegrassové album, které vyjde v březnu.   Martin loni strávil měsíce na turné s kapelou Steep Canyon Rangers a bluegrassový kvintet ho doprovází i na albu Rare Bird Alert, na němž bude 13 nových písní, které Martin napsal.   Na albu hostují také některé působivé hvězdy: jednu píseň zpívá Paul McCartney a další Dixie Chicks.   "Je velmi těžké tomu uvěřit," komentoval Martin skutečnost, že na jeho albu zpívá člen legendární skupiny Beatles. "Byl jsem ještě dítě, když jsem poprvé slyšel Paula McCartneyho, kdyby jste mi někdy řekli, že bude zpívat jednu z mých písní, šokovalo by mě to."   McCartney zpívá píseň Best Love, kterou Martin označuje za milostnou s trochou humoru. Dixie Chicks zase zpívají velmi emotivní, srdcervoucí píseň nazvanou You (Ty), řekl Martin a dodal, že souhlasili s tím, že ji zazpívají, aniž ji předtím slyšeli.   Martin napsal svoje album během loňského turné se skupinou Rangers, na němž hrál na banjo skladby z minulého alba, za které získal prestižní cenu Grammy. Na turné napsal i pár písní pro film The Big Year, k nimž ho inspirovala kanadská příroda. Film, v němž hraje Jack Black a Owen Wilson, ho zase inspiroval k názvu alba.   Album Rare Bird Alert vyjde 15. března. Martin a jeho skupina podpoří jeho prodej americkým turné, které začne v květnu.     Martin se svěřil, že má rád kamarádství při hudbě. "Vždycky jsem s někým, ať už na podiu nebo v nahrávacím studiu, zatímco celá moje herecká kariéra byla sólová," řekl. "A je to obrovský rozdíl, je to pro mě obrovská změna a pozitivní změna."   Jednou z jeho nejznámějších filmových rolí je postava inspektora Clouseaua v komedii Růžový panter, remaku slavné série, jejíž historie se začala psát v roce 1963. Předloni se Martin objevil v romantické komedii Nějak se to komplikuje.   Populární herec je aktivní i v dalších uměleckých oborech. Loni na podzim například vydal román An Object of Beauty (Předmět krásy). Je to příběh o ambiciózní obchodnici s uměním, který se odehrává v prostředí newyorských elit a lukrativních obchodů s uměleckými předměty, kde se Martin kdysi sám pohyboval.   ko dr                    