 Až 75 procent firem požaduje u zaměstnanců znalost cizího jazyka  Praha 25. ledna (ČTK) - Až 75 procent firem požaduje od svých zaměstnanců znalost cizího jazyka. Novinářům to dnes řekla specialistka na lidské zdroje Jana Skalková z ČSOB s tím, že data pocházejí z průzkumu mezi profesními portály. Uchazeči o práci prý ale často nejsou schopni v cizí řeči aktivně komunikovat, nemají specializovanou slovní zásobu pro svůj obor nebo mají problémy s psanou angličtinou. Podle nedávného výzkumu Institutu pro sociální a ekonomické analýzy (ISEA) se žádným cizím jazykem nedomluví 54 procent Čechů.   "U nás není možné bez aktivní znalosti cizího jazyka pomýšlet na kvalifikovanější, manažerskou pozici," uvedla Skalková. Podle odborníků na vzdělávání se člověk nejrychleji rozmluví při pobytu v zahraničí, kromě zdokonalení poslechu také získá správný přízvuk.   "Každý, kdo jede na jazykový kurz do zahraničí, by měl ovládat nejméně 500 výrazů a frází, být extrovertní a zvyklý na cestování. Můžete odjet s nulovou znalostí, ale první týdny budou docela psychicky náročné" upozornil Karel Klusák, jehož firma zprostředkovává zahraniční jazykové pobyty. Toto studium, nejčastěji ve Velké Británii, na Maltě, ale také třeba na Novém Zélandu, prý není určeno jen mladým lidem, pořádají se i speciální kurzy pro seniory nebo manažery. Tato forma výuky je ale výrazně dražší než docházkové kurzy.   Z jazykových škol si prý studenti odnesou solidní znalost čtení a psaní, poslech a mluvení jsou ale slabší. Naproti tomu však jazykové školy dokážou rychle reagovat na potřeby trhu práce, nyní například jedna z agentur nabízí speciální jazykové kurzy pro lékaře, kteří chtějí odejít za prací do zahraničí.   Podle výzkumu ISEA se žádným cizím jazykem nedomluví 54 procent Čechů, jeden cizí jazyk ovládá 27 procent obyvatel. Z výsledků výzkumu také vyplynulo, že anglicky se "docela dobře" domluví 27 procent lidí, německy pak 22 procent. Znalost jazyků je výrazně vyšší u mladých lidí a lidí s vyšším vzděláním.   kli mkv  