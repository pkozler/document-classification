 Na olomoucké výstaviště zamíří na výstavu přes 3200 psů  --------------------    Ke zpravodajství: FOTO ve Fotobance  ID foto: P201001100180801, P201001100187701, P200901110306801, P201001100180501   --------------------    Olomouc 4. ledna (ČTK) - Přes 3200 psů 228 plemen si budou moci zájemci prohlédnout od pátku do neděle na Výstavišti Flora na šesté národní výstavě psů v Olomouci. Zamíří na ni chovatelé nejen z tuzemska, ale také z Polska, Rakouska, Německa, Slovenska, Ukrajiny či Ruska. Výstava je jednou z pěti národních výstav v České republice, ojedinělá je především vysokým počtem účastníků, řekl dnes ČTK předseda Českomoravské kynologické unie Lubomír Široký.   V pátek bude pavilon patřit především zástupcům loveckých plemen, v sobotu přijdou na řadu například ohaři, retrívři, slídiči či němečtí boxeři. V neděli chovatelé představí pastevecká a společenská plemena.   "Každý den bude vyhlášen nejkrásnější pes dne a v neděli pak vyhodnocen nejkrásnější pes celé výstavy. Porota hodnotí psy podle standardů daného plemene, posuzuje jejich vzhled, ale třeba i mechaniku pohybu. Pes musí umět výstavní postoj a ukázat zuby," uvedl Široký. Chovatelé psy na výstavu starostlivě připravují, péči musejí věnovat zejména dlouhosrstým plemenům.   V tuzemsku patří k nejoblíbenějším plemenům německý ovčák, na výstavě však bude podle Širokého nejpočetněji zastoupen rhodéský ridgeback, retrívři či pudlové. Přítomna však budou i některá méně známá plemena jako například luisianský leopardí pes nebo portugalský vodní pes.   Výstava se podle Širokého těší velkému zájmu nejen vystavovatelů, ale i veřejnosti. Během tří dnů ji obvykle navštíví kolem 15.000 lidí.   V České republice se každoročně koná pět národních výstav psů, ta olomoucká je první v pořadí. Další se konají v Ostravě, Klatovech, Mladé Boleslavi a Brně.     srd kš  