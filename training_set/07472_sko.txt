 K zápisu do škol v Hradci Králové dorazilo více dětí než vloni  Hradec Králové 24. ledna (ČTK) - K zápisům do základních škol v Hradci Králové dorazila v pátek a sobotu tisícovka dětí, což je nejvíce dětí za posledních deset let. Například vloni přišlo o 87 dětí méně. Do 17 škol zřizovaných městem by po započtení odkladů mělo v září nastoupit 881 dětí, které budou rozděleny do bezmála 40 tříd, informovala dnes ČTK mluvčí hradecké radnice.   "Do 30 dnů by měli rodiče obdržet rozhodnutí o přijetí žáka do základní školy," uvedla vedoucí magistrátního odboru školství a volnočasových aktivit dětí a mládeže Alena Synková. Největší zájem zaznamenaly základní školy SNP, Bezručova, Štefánikova, M. Horákové, Štefcova či Josefa Gočára, které otevřou tři první třídy.   V Královéhradeckém kraji by mělo dorazit k zápisu do prvních tříd základní škol podle odhadů kraje zhruba 6600 dětí, do prvních tříd by v září mělo nastoupit zhruba 5500 dětí. Vloni k 30. září nastoupilo do prvních tříd 5224 dětí. V celé České republice by k zápisům do 1. tříd mohlo dorazit až 99.000 dětí. Termíny zápisu si určuje každá škola sama, musí je však stihnout do 15.února.   sja sap  