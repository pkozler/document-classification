 Ruská zima vytváří nástrahy chodcům i politikům  Moskva 20. ledna (zpravodaj ČTK) - Ruská zima přináší i nebezpečí náhlé smrti pod masivními rampouchy, které nenadále padají na chodce. Před pár lety v Samaře kusy ledu padající ze střech během tří dnů zabily šest lidí. Podobná neštěstí se stávají každým rokem a počty zraněných jdou do desítek. Letos však zemí otřásl případ z Petrohradu, kde lavina ze střechy pohřbila šestiletého chlapce přímo před očima jeho babičky. Lékaři už chlapci nedokázali pomoci.   Nejde o ojedinělý případ. V "severní metropoli", jak se stále říká někdejšímu hlavnímu městu carského Ruska, rampouchy ještě dříve zranily několik dětí. V Moskvě se střešní lavina zřítila přímo do kočárku s miminkem, které utrpělo vážná zranění.     Činitelé odpovědní za úklid střech se hájí, že vše mělo být v pořádku, střechy prý podle dokladů byly očištěny jen pár dnů před tragédií. Současně se ve výškách vyrojili pracovníci komunálních služeb, aby se krkolomně snažili led odstranit - a ze střech padají spolu s rampouchy a počet obětí roste. V Petrohradu se jeden čistič zřítil a zahynul a druhý se při pádu vážně zranil. O pár dní později přišla o život žena, která měla dohlížet, aby během čištění chodci dům obcházeli - zahleděla se jinam a led ji zasáhl do hlavy. Dva čističi zahynuli při pádu ze střechy i v Moskvě.   V praxi nejčastějším preventivním opatřením bývají pásky natažené přes chodníky na místech, kde hrozí zásah rampouchem. Chodcům nezbývá, než nebezpečná místa obcházet a proplétat se mezi auty na ulici, anebo, jak bývá v Rusku spíše zvykem, výstrahy ignorovat.   "Problém nespočívá jen v počasí. V Helsinkách a v Oslu se klima podobá petrohradskému, ale případy zranění od rampouchů jsou ojedinělé," upozornil list Vedomosti. Ve Skandinávii totiž podmínkám přizpůsobují tvar střech a také je mírně vytápějí, aby se led nemohl hromadit. Další příčina zimních pohrom v Rusku spočívá i v tom, že mnohé firmy, které se o úklid rampouchů a sněhu mají starat, si vytvořili městští byrokraté a činnost, za kterou inkasují peníze, často jen předstírají. "Možná se situace změní až poté, co soudy začnou vymáhat pořádné sumy za poškození zdraví," usoudil komentátor.   Ale shodou okolností petrohradský chlapec zahynul zrovna před domem, kde před rokem rampouchy vážně zranily jednu dívku, která se pak jen zázrakem probrala z kómatu. Firmě, která se o úklid měla starat, krátce před novým neštěstím soud uložil vyplatit dívce jako odškodnění 1,5 milionu rublů (asi 900.000 Kč).   Rozmary zimního počasí, ať v podobě padajících rampouchů za oblevy anebo závějí sněhu v ulicích (zrovna dnes ráno noční vánice ochromila moskevskou dopravu), mívají i politické následky.   Bezprostředně po chlapcově smrti petrohradská gubernátorka Valentina Matvijenková doporučila chodcům raději nevycházet na ulice, zatímco její političtí soupeři z menší strany Spravedlivé Rusko požadovali trestní stíhání gubernátorky. Za neštěstí prý nese osobní odpovědnost, protože město se pod jejím vedením opět nedokázalo s nástrahami zimy vypořádat. Ironičtí komentátoři připomněli, že před rokem Matvijenková slibovala, že rampouchy visící ze střech budou sestřelovány laserem, vše ale zůstalo při starém.   Odveta následovala vzápětí - ve středu poslanci petrohradského sněmu z vládnoucí strany Jednotné Rusko demonstrativně opustili sál před řečí předsedy Spravedlivého Ruska Sergeje Mironova, který je současně senátorem za město a šéfem horní komory parlamentu. "Předseda předvedl umění skládat účty před jakýmkoliv posluchačstvem, a dokonce i bez něj," ironicky okomentoval situaci list Kommersant. Ale v kuloárech se už šeptá, že pod Mironovem se křeslo předsedy horní komory, Rady federace, silně houpe.   Sám Mironov věří, že jeho strana v letošních volbách do poslanecké sněmovny získá nejméně 15 procent hlasů, pokud tomu ovšem Jednotné Rusko nezabrání. Analytici však nevylučují, že v příští sněmovně mohou být jen dva silné poslanecké kluby - vládnoucí strany a opozičních komunistů - a na ostatní strany zbude jen symbolické zastoupení.   msk mik  