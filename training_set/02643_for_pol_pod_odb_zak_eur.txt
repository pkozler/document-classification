 Zaměstnanecké skupiny asi získají stejná práva jako odbory  Praha 25. května (ČTK) - Práva, která mají odborové organizace, asi získají i jiné zaměstnanecké skupiny. Počítá s tím vládní novela zákoníku práce, kterou dnes jednomyslně doporučil Senátu schválit jeho ústavně-právní výbor. Novela také zavádí do českého práva evropskou směrnici, která upravuje komunikaci s evropskými radami zaměstnanců v podnicích působících na nadnárodní úrovni.   Postavení odborů a jiných zástupců zaměstnanců na stejnou úroveň vychází z rozhodnutí Ústavního soudu z roku 2008, podle něhož mohou vedle sebe působit jak odborové organizace, tak i jiné zaměstnanecké skupiny. Opozice ve sněmovně se obávala, že novela omezí význam odborů a povede ke sporům o výklad zákoníku práce.   Zaměstnavatelé si nicméně nyní mohou vybrat, jestli si k jednání o pracovních podmínkách pozvou odboráře, nebo zástupce jiné skupiny zaměstnanců. Podle nových pravidel by k jednacímu stolu museli pozvat všechny. Tento postup je i v souladu s rozhodnutím Ústavního soudu.   Novela také upravuje komunikaci s evropskými radami zaměstnanců v podnicích působících na nadnárodní úrovni v rámci Evropské unie. Vychází ze směrnice Evropského parlamentu. Cílem je mimo jiné vyjasnit, jak budou působit evropské rady zaměstnanců v případě podstatných změn struktury podniku, třeba při slučování.   Norma také upřesňuje ustanovení o důvěrných informacích. Účelem je ochrana zástupců zaměstnanců, aby jim bylo od počátku zřejmé, co zaměstnavatel považuje za důvěrné informace. Nově také zaměstnavatelé budou muset poskytovat členům evropské rady zaměstnanců nezbytné školení bez ztráty na mzdě. Předloha rovněž upravuje složení vyjednávacího výboru a výslovně mu dává právo sejít se odděleně před jednáním s ústředím i po něm a využít nezbytné komunikační nástroje.   mhm rot  