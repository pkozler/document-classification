 Zámek ve Křtinách je obnoven, je z něj kongresové centrum  Křtiny (Blanensko) 19. ledna (ČTK) - Ve Křtinách na Blanensku skončila v uplynulých dnech po šesti letech prací rekonstrukce zámku. Obnova objektu přišla na bezmála 170 milionů korun. Patří brněnské Mendelově univerzitě, která bude zámek využívat jako kongresové centrum, řekl dnes ČTK Pavel Mauer z vedení školního lesního podniku univerzity, jež má objekt ve své správě.   V budově vznikl kongresový sál s moderní audiovizuální technikou, který je při pořádání konferencí a seminářů schopen pojmout až 100 lidí. Na něj navazuje několik menších salónků.   Ke slavnostním setkáním bude sloužit společenský sál určený až pro 120 účastníků. V zámku je 23 dvoulůžkových pokojů, kuchyně s jídelnou a také restaurace. Univerzita předpokládá, že zámek nabídne především k výuce i dalším brněnským vysokým školám.   "Počítáme ale také s pořádáním výstav a kulturních akcí," uvedl Mauer. Před rekonstrukcí byl objekt v havarijním stavu. Potřeboval nejen nové krovy a střešní krytinu, ale neméně náročná byla také obnova interiérů. Původní mobiliář je zachován jen ve dvou sálech. Chloubou obou jsou historická kachlová kamna.   Zámek byl původně klášterem, který sousedil se známým poutním kostelem Jména Panny Marie. Podle legend stojí kostel na místě, na němž křtili první křesťany svatí Cyril s Metodějem. Chrám je dílem barokního stavitele Jana Blažeje Santiniho a pro svoji jedinečnou architektonickou podobu má přezdívku Perla Moravy.   Klášter byl zrušen Josefem II. Následně byl v majetku několika šlechtických rodů, kteří je přestavěli na zámek. Od 19. století ale chátral a na své řádné využití čekal až dosud.   Vladimír Klepáč sap  