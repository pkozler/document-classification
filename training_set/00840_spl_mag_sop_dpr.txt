 Motorkáři na Liberecku benefiční jízdou podpořili postižené  --------------------    Ke zpravodajství: FOTO/aktuality; AUDIO   --------------------    Jablonné v Podještědí (Liberecko) 14. května (ČTK) - Spanilou jízdou z Pekelných dolů do Jablonného v Podještědí a také finanční sbírkou dnes milovníci jízdy na silných motorkách podpořili handicapované. Motorkářů se na Liberecko podle odhadů sjely nejméně dvě stovky. Peníze, které mezi sebou vybrali v dobrovolné sbírce, by měly pomoci handicapovaným nebo například i motorkářům, kteří utrpěli vážný úraz, aby se mohli dostat do sedla čtyřkolky nebo třeba na vozíčkářskou sajdkáru.   Akce se letos konala poprvé. Trasa benefiční jízdy končila před bazilikou svatého Vavřince a svaté Zdislavy v Jablonném. Prostranství před ní odpoledne zaplnily choppery, endura i rychlé silniční stroje. Kromě nich mohli lidé obdivovat také množství čtyřkolek nebo sajdkáry.   "Účastí tolika motorkářů jsme příjemně překvapení a zaskočení. Je to nádhera, že se spojili a přijeli podpořit vozíčkáře. Moc jim za to děkujeme," byl potěšen pořadatel benefice, Radek Kriegler z občanského sdružení MC Outdoors Riders, které o sbližování handicapovaných a motorkářů usiluje.   Dnes získané peníze se podle něj použijí na sajdkárovou expedici pro vozíčkáře i na další projekty, které je mohou dostat na dvě, tři nebo čtyři kola. Podle Krieglera je úspěchem už to, že byl o benefici zájem, nejde tolik o to, kolik se na ní vybere. "Není ani tak důležitá suma, jako počet lidí, kteří tady dnes jsou," poznamenal organizátor.   Prostranství před bazilikou zaplnily motorky z velké části České republiky. Vedle strojů s ústeckými, libereckými, pražskými nebo středočeskými značkami nechyběly ani motocykly z Hradce Králové, Pardubic, Karlových varů či Brna. Za řidítky byli muži i ženy, mladí i ti s pěti nebo šesti křížky na krku. "Být s motorkáři se mi vždycky líbí, proto jsem dnes přijel," řekl například Mirek Horáček z Turnova, který se předvedl na svém chopperu. České kolegy dnes navíc přijeli podpořit motorkáři ze sousedního Německa.   Průvod motocyklů se během benefiční jízdy "roztrhal" a mnozí tak do Jablonného dorazili se zpožděním. Burácení silných motorů se proto před bazilikou ozývalo i během bohoslužby a v okamžicích, kdy kněz motorkářům i jejich jedno či dvoustopým miláčkům požehnal.   jem jup  