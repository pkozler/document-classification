 Zákonodárci v americkém státě Utah chtějí pistoli za symbol státu  Salt Lake City (USA) 26. ledna (ČTK) - Zákonodárci v americkém státě Utah jednají o návrhu zákona, podle něhož by se poloautomatická pistole  Browning M1911  stala symbolem státu. Navrhovatel zákona tak chce uctít konstruktéra zbraně a rodáka z Utahu  Johna Browninga . Jak dnes uvedla agentura AP, oponenti považují záměr nedlouho po útoku šíleného střelce v Arizoně za nemístný.   "Vynalezl střelnou zbraň, která 100 let bránila americké hodnoty a tradice," řekl o Johnu Browningovi navrhovatel zákona Carl Wimmer, zastupitel za republikánskou stranu.   Podle Steva Gunna z organizace pro prevenci útoků střelnými zbraněmi je však povýšení poloautomatu M1911 na státní symbol silně nevhodné, protože šílení střelci z poslední doby používali všichni poloautomatické pistole. Včetně Jareda Loughnera, který 8. ledna v sousední Arizoně postřílel pistolí značky Glock šest lidí a dalších 13 zranil, mezi nimi kongresmanku Gabriellu Giffordsovou.   Wimmer prý ale připravuje návrh zákona již zhruba rok a střelba v Arizoně na jeho záměru nic nezmění. Jeho kolega z republikánské strany Stephen Sandstrom návrh podporuje. "Tragické události mají na svědomí špatní lidé, nikoliv střelné zbraně," řekl Sandstrom, podle něhož zbraň životy spíše zachraňuje, než bere.   Demokratka Jennifer Seeligová, která sama vlastní zbrojní pas, řekla, že problém leží spíše v symbolické rovině, nikoliv v názoru na právo nosit zbraň. Podle ní jde o to, jakou zprávu o sobě stát Utah vyšle, když si za symbol zvolí předmět, který rozděluje lidi.   jzk šeb  