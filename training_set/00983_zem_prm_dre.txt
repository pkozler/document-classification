 V lesích ve Zlínském kraji se vloni vytěžilo o 33 pct více dřeva  Zlín 26. července (ČTK) - V lesích ve Zlínském kraji se vloni vytěžilo více dřeva než o rok dříve. Podle Českého statistického úřadu (ČSÚ) těžba vzrostla o 33 procent na 1,253 milionu metrů krychlových. V roce 2009 se v lesích v regionu vytěžilo 943.160 metrů krychlových dřeva.   Meziroční nárůst těžby dřeva je v kraji největší za posledních pět let. V celé zemi se loni vytěžilo 16,7 milionu metrů krychlových dřeva.   Více než 70 procent vytěženého dřeva tvořily jehličnany, především smrky, zbytek listnaté stromy. Jehličnatého dřeva bylo vytěženo celkem 912.720 metrů krychlových, o 29 procent více než předloni. Listnatého dřeva lesníci vloni vytěžili 340.391 metrů krychlových, meziročně o 44 procent více. Při takzvané nahodilé, tedy neplánované těžbě, se vloni v kraji zpracovalo 384.431 metrů krychlových, o rok dříve to bylo 213.163 metrů krychlových.   Loni lesnické subjekty v kraji hospodařily na téměř 159.000 hektarech. V regionu se loni přirozeně obnovil les na 454 hektarech půdy, což je čtvrtá největší rozloha v mezikrajovém srovnání. Zalesněno bylo celkem 1076 hektarů půdy.   Celková výše škod, které loni v lesích Zlínského kraje způsobila zvěř, dosáhla 1,75 milionu korun. V celé České republice tyto škody činily 27,63 milionu korun.   Za vyšší těžbu v Česku, která meziročně narostla o osm procent, může příznivý vývoj cen surového dřeva v zemi i v zahraničí. Po dvouleté krizi v dřevozpracujícím průmyslu totiž začala opět růst výroba a spotřeba dřevěných polotovarů a výrobků. V Česku se loni nejvíce dřeva vytěžilo na jihu Čech, a to zhruba 2,36 milionu metrů krychlových. Nejméně, 467.110 metrů krychlových vytěžili v Ústeckém kraji. Zlínský kraj se na celkovém objemu těžby v Česku podílel zhruba 7,5 procenty.   slu hj  