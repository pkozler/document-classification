 Průzkum: Na internetu nakupuje bez obav třetina českých uživatelů  Praha 31. ledna (ČTK) - Stále více Čechů důvěřuje internetovým obchodům a na internetu bez obav nakupuje už zhruba třetina jeho tuzemských uživatelů. Na Slovensku nakupuje úplně bez obav přibližně čtvrtina tamních uživatelů internetu. Pokud Češi obavy z nákupu na internetu mají, tak se nejčastěji týkají reklamace objednaného zboží. Vyplývá to z výzkumu internetových srovnávačů Heureka.cz a Heureka.sk a nákupní galerie Aukro.cz, kterého se v závěru loňského roku zúčastnilo 15.000 českých a 3000 slovenských uživatelů internetu.   Tomáš Hodboď z portálu Heureka.cz ČTK sdělil, že třetinový podíl uživatelů, kteří v internetových obchodech objednávají zboží bez obav, souvisí s tím, že nákup na internetu vyzkoušelo více než 97 procent jeho uživatelů a každý druhý obyvatel České republiky. "Informovanost o internetovém nakupování roste, zákazníci si umí vyhledat a porovnat nejlepší nabídky a obavy tak postupně ztrácí," podotkl Hodboď.   Přibližně 40 procent českých uživatelů má strach z obtížné reklamace produktu a necelých deset procent z vyšších cen za dopravu. "Ceny za doručení mnohdy neúměrně zvyšují cenu zboží. Nakupující často volí ty nejlevnější způsoby doručení, až pětina nakupujících si zboží občas vyzvedává osobně přímo v prodejně, aby za dopravu nemusela platit," upozornil Hodboď. Podle provozního ředitele nákupní galerie Aukro.cz se přibližně pětina tuzemských uživatelů internetu obává nedoručení zboží.   Ve srovnání s rokem 2009 vzrostl počet uživatelů, kteří před každým nákupem hledají hodnocení elektronického obchodu, ve kterém chtějí nakoupit. Podíl těchto uživatelů se loni zvýšil o necelých pět procentních bodů na 34,8 procenta. Mírně klesl počet uživatelů, kteří recenze vůbec nečtou.   "V současné době tak čte před nákupem zkušenosti ostatních až 86,2 procenta nakupujících, kteří si uvědomili, že zkušenosti ostatních jsou v podstatě tou nejlepší zárukou bezproblémového nákupu," dodal Vychytil.   Tuzemské internetové obchody loni podle odhadu Asociace pro elektronickou komerci celkově utržily rekordních 33 miliard korun, což je o šest miliard korun více než v roce 2009. Podle statistik Heureka.cz byl v roce 2010 na internetu největší zájem o mobilní telefony, notebooky a digitální fotoaparáty. Mimo kategorii elektra lidé nejvíce kupovali parfémy a oblečení.   Hlavním důvodem využití internetových obchodů je nejen obvykle nižší cena zboží, ale také pohodlí a úspora času. Internetové obchody navíc loni těžily ze snahy lidí nakoupit v době hospodářské krize zboží co nejvýhodněji. Spotřebitelé kvůli tomu více utráceli právě na internetu.   beh vju  