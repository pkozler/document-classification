 Z kroměřížské radnice letos odejdou dvě desítky úředníků  Kroměříž 19. ledna (ČTK) - Z kroměřížské radnice letos kvůli úsporám odejde 21 z 225 zaměstnanců. Z toho tři lidé byli převedeni pod Dům kultury a jedna úřednice přejde do nového informačního centra města. Na svém úterním zasedání o tom rozhodla městská rada, která hledala i další možnosti úspor. Novinářům to dnes řekla starostka Daniela Hebnarová (ODS).   Kromě propuštěných jsou v seznamu zahrnuti i úředníci odcházející do důchodu, a to včetně již nahrazeného šéfa odboru dopravy. Dva lidé pracovali na poloviční úvazek. Podle dohod o ukončení pracovního poměru budou někteří úředníci odcházet během celého roku. "Letos kvůli vyplácení odstupného neočekáváme úspory, ale od příštího roku by město mělo ušetřit řádově miliony korun," uvedla Hebnarová.   Radní také schválili omezení takzvaného slavnostního osvětlení, které zahrnuje nasvícení například arcibiskupského zámku, kostela svatého Mořice, Octárny nebo několika soch. "V zimních měsících, které nejsou tak příznivé pro turistický ruch, bude nově svítit místo do 01:00 pouze do 22:00. Jde o zkušební provoz, po třech měsících vyhodnotíme výsledky," přiblížila Hebnarová.   Dodala, že radnice dosud nemá představu o tom, kolik tímto postupem uspoří. "Možná půjde o mizivou částku," dodala starostka. Podle ní je to však jen předzvěst nového postupu města ohledně nákupu energií. Již v příštím roce radnice podle Hebnarové kvůli úsporám plánuje nákup plynu společně pro všechny své organizace, stejný záměr do budoucna platí i pro nákup elektřiny.   Kroměříž podle schváleného rozpočtu letos hospodaří s příjmy téměř 618 milionů a s výdaji za 577,5 milionu korun. Přebytek 40,5 milionu korun město hodlá použít na splácení dluhů, které činí zhruba 200 milionů korun. Rozpočet zahrnuje oproti minulému roku výrazné úspory provozních výdajů radnice i jejích příspěvkových organizací.   jav sap  