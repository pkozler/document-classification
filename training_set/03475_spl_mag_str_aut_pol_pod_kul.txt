 Nejstarší veteráni se na Přerovsku vydají na stokilometrovou pouť  --------------------    Ke zpravodajství: FOTO ve Fotobance  ID foto:  P200710140280901    --------------------    Přerov 4. května (ČTK) - Na stokilometrovou okružní trasu se již příští víkend vydají na Přerovsku milovníci historických vozů a motocyklů. Do letošní přehlídky veteránů vyrobených do roku 1939 s názvem Helfštýnský okruh se zapojí na 128 vozidel. Startovat budou z Lipníku nad Bečvou, projedou celkem 31 obcí a měst a jejich cílem se již tradičně stane středověký hrad Helfštýn. Přehlídka patří k největším akcím svého druhu v České republice. ČTK to dnes řekl pořadatel akce Jiří Zemánek.   "Přihlásilo se celkem 128 vozidel. Je to zhruba půl na půl auta a motocykly vyrobené do roku 1939. Je tam zastoupeno 55 značek světových výrobců vozidel. Účastníci jsou z celé republiky, Německa, Slovenska a Rakouska. Zájem byl velký, lidé stále volají, dvě desítky zájemců jsme museli už odmítnout," uvedl Zemánek. Podotkl, že pro veterány je to jedna z nejvýznamnějších akcí, setkání vozidel vyrobených do roku 1939 je podle pořadatelů v tuzemsku největší.   Akce se koná na Přerovsku již pravidelně několik let co dva roky, zájem je přitom stále větší. "Je to logicky i tím, že se renovují vozidla, která tady sběratelé mají, spousta vozidel se do Čech navíc také dovezla. Starých vozidel tady přibývá. I proto jsme snížili rok výroby z roku 1945 na rok 1939. Šlo nám hlavně o různorodost. Měli jsme zájem především o to, aby tady byly zastoupeny vozy od každého typu dané značky po jednom kuse, aby se nesešla stejná auta," doplnil Zemánek.   Helfštýnský okruh, který se koná 13. a 15. května, letos oslaví jubilejní 15. ročník, i proto v pátek pořadatelé připravili výjimečně poprvé prolog, který začne v Lipníku nad Bečvou na náměstí.   "Vpodvečer v tomto historickém městě se každé vozidlo předvede, majitelé prozradí základní informace například o tom, jak dlouho se vozidlo renovovalo či nějaké další zajímavosti. Vozidlo se poté dá do pohybu, projede lipenským náměstím a jeho úzkými uličkami. Bude to zajímavé pro diváky i pro samotné účastníky, protože když se v sobotu soutěž rozjede, nemá už nikdo čas sledovat, kdo kde je a jak vypadá. Součástí akce bude na náměstí i bohatý program," doplnil Zemánek.   V sobotu se poté kolona historických aut a motocyklů rozjede po malebných zákoutích regionu. Pořadatelé přitom upozorňují, že závod se jede "na naprostou pohodu" a nikam se nespěchá; doporučují divákům, aby si s sebou vzali deky.   Na závěr krasavci s naleštěnými kapotami vjedou branami do hradu Helfštýna, na jehož nádvořích je budou moci obdivovat návštěvníci. Nejstarším vozem přehlídky bude Laurin a Klement vyrobený v roce 1902, lidé se mohou těšit i na značky jako například Ford, Praga, Tatra, Maxwell či Triumph.   Alena Petrželová jnd  