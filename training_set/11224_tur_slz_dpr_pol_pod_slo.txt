 Hejtmani chtějí podpořit rozvoj turistiky na Baťově kanále  --------------------    Ke zpravodajství: FOTO/aktuality   --------------------    Brno 13. ledna (ČTK) - Moravští a slovenští hejtmani chtějí podpořit rozvoj turistiky na Baťově kanále. Dnes proto v Brně na veletrzích cestovního ruchu podepsali dohodu, která má k tomu napomoci. Dokument má vybídnout vlády obou zemí, aby začaly řešit nedořešené majetkové otázky na kanále, který prochází státní hranicí mezi oběma zeměmi. ČTK to řekl hejtman Jihomoravského kraje Michal Hašek.   "Deklarace má sloužit jako určitý silný impuls vůči vládám České republiky a Slovenska, aby umožnily z pohledu majetkového vypořádání budoucí investice," řekl ČTK Hašek.   Teprve poté podle něj mohou následovat práce na dalším zprůchodnění kanálu. České i slovenské kraje se podle Haška budou snažit využít financí z evropských fondů. "Jsou tu také fondy přeshraniční spolupráce. Budeme v kontaktu jak s obcemi, tak městy a obecně prospěšnou společností Baťův kanál, která se o celý projekt stará," uvedl Hašek.   V dnešní deklaraci se hejtmani Jihomoravského, Zlínského, Olomouckého, Moravskoslezského a předsedové Trnavského, Bratislavského, Trenčínského a Žilinského kraje nezavázali k žádné konkrétní investici ani případnému rozšíření území, které bude k turistice využíváno. "Jde nám o tom, že kraje jak na české tak na slovenské straně jasně říkají, že Baťův kanál je pro ně prioritou, promítnou to do svých strategických dokumentů a budeme ve střednědobé perspektivě několika let hledat každou možnost jak pomoci v rozvoji Bprojektu," dodal Hašek.   Baťův kanál má délku 53 kilometrů, plavební hladinu udržuje 13 jezů s plavebními komorami, vodní cestu překlenuje 50 mostů. Počet lodí na Baťově kanále, který spojuje Rohatec na Hodonínsku a Otrokovice na Zlínsku, vzrůstá meziročně o pět procent. Nyní se odhaduje, že trvale brázdí vodní trasu 50 plavidel. Dalších 50 menších lodí si přivážejí jejich majitelé na sezonu.   Kanál vznikl ve 30. letech, a to především kvůli přepravě lignitu z Ratíškovic do Otrokovic. Vodní cesta částečně vede korytem Moravy.   vrn jpt  