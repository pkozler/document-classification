 Ruský důstojník zadržen kvůli špionáži ve prospěch Gruzie  Moskva 14. ledna (ČTK) - V Rusku byl zadržen důstojník ruské armády, který je podezřelý ze špionáže ve prospěch Gruzie. Oznámila to dnes Federální bezpečnostní služba (FSB, bývalá KGB). Vztahy mezi oběma zeměmi jsou velmi napjaté od srpnové války v roce 2008, která vypukla kvůli odštěpenecké Jižní Osetii.   "Poručík David Alijev shromažďoval na rozkaz gruzínských tajných služeb důvěrné informace o ruských jednotkách rozmístěných v jižním vojenském okruhu," uvedl podle agentury AFP mluvčí FSB.   Zadržena byla i důstojníkova matka Irina Alijevová, která měla odjet do Gruzie s informacemi, které shromáždil její syn. Oba byli obviněni z velezrady ve formě špionáže a byli umístěni do vazby, uvedl mluvčí.   Informace se objevuje dva měsíce poté, co Gruzie oznámila, že rozbila důležitou síť ruské špionáže. Moskva, která tyto skutečnosti popírá, naopak odsoudila chronickou protiruskou špionáž režimu gruzínského prezidenta Michaila Saakašviliho.   Ruská armáda v srpnu 2008 obsadila část Gruzie, jež je spojencem USA, a vytlačila odsud gruzínské síly, které se snažily obnovit kontrolu na separatistickou proruskou Jižní Osetií.   Konflikt ukončilo příměří dojednané za pomoci EU, ale Moskva uznala nezávislost Jižní Osetie i další separatistické oblasti Abcházie.   Rusko a Gruzie od té doby neudržují diplomatické vztahy, ale Moskva má na území obou separatistických republik své jednotky.   ko hej      