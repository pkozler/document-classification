 Sony zprovozní část PlayStation Network, za únik dat se omluvila  --------------------    Ke zpravodajství: FOTO ve Fotobance; FOTO/aktuality  ID foto:  P201104271083801    V 6. odstavci jsme doplnili komentář analytika, v 7. odstavci další informace a požadavek amerických zákonodárců s ultimátem pro Sony, v 8. až 10. odstavci další podrobnosti a souvislosti, upravili jsme.   --------------------    Tokio 1. května (ČTK) - Japonský elektrotechnický koncern Sony v následujících dnech zprovozní část služeb ve své herní síti PlayStation Network, kterou musel odstavit po masivním útoku hackerů. Firma se zároveň omluvila za únik citlivých dat, která mohla být po útoku zneužita. Hackeři se mohli dostat k účtům až 78 milionů uživatelů, což z útoku činí patrně největší případ krádeže dat v kybernetickém prostoru.   "Hluboce se omlouváme za to, že jsme našim uživatelům způsobili těžkosti a komplikace," řekl na tiskové konferenci náměstek ředitele Kazuo Hirai. Ten je druhým nejvýše postaveným manažerem Sony a je považován za nástupce nynějšího generálního ředitele Howarda Stringera.   Firma na dnešek svolala mimořádnou tiskovou konferenci, jejímž tématem byl právě únik citlivých dat. Hackeři se vedle jmen, adres a dat narození uživatelů sítě PlayStation Network mohli dostat rovněž k číslům kreditních karet. Firma ale o útoku hackerů informovala až s týdenním zpožděním, což řadu uživatelů rozčílilo.   Sony se obrátila na americký Federální vyšetřovací úřad (FBI) s žádostí, aby událost vyšetřil. Dopady incidentu na hospodaření podniku ale manažeři ještě nejsou schopni kvantifikovat. Firma zatím posílila bezpečnostní prvky na svých počítačových systémech a zavede vyšší úroveň ochrany dat i složitější šifrovací technologii.   Když Sony problém zveřejnila, část uživatelů zpochybnila úroveň zabezpečení její herní sítě a část jich začala zvažovat odchod jinam. Z těchto důvodů nabídne Sony určité pobídky, aby odliv uživatelů zastavila. Zdarma jim zpřístupní některé herní doplňky, nynějším uživatelům například na 30 dní zdarma zprovozní svou prémiovou službu. V některých regionech firma uhradí poplatky, které poškozeným klientům vzniknou v souvislosti s potřebou zažádat o výměnu kreditní karty.   "Negativní dopady na Sony budou zřejmě jen krátkodobé, dopady na odvětví jako celek ale budou dlouhodobější," poznamenal šéf investiční společnosti Rakuten Investment Management Kazutaka Ošima. "Myslím, že to uškodí společnosti Amazon a dalším podnikům v oblasti elektronické komerce. Sony možná měla nějaké problémy se zabezpečením, nevěřím ale, že šlo o něco tak závažného," dodal.   Na Sony se kvůli týdenní prodlevě mezi útokem hackerů a jeho zveřejněním snesla tvrdá kritika a začaly padat i soudní žaloby. Šéf Sony Hirai ale s ponurým výrazem ve tváři řekl, že firma chtěla nejprve sama zjistit, o jak vážný problém jde. Vysvětlení už si ale vyžádali také zákonodárci v USA, a to do 6. května. Zhruba 90 procent uživatelů sítě PlayStation Network je z Evropy a Severní Ameriky.   Zpráva o úniku dat a jejich možném zneužití se objevila jen pár hodin po tom, co firma představila svůj první tablet. Tisková konference, na které firma tablet představila, se o problému s útokem hackerů slovem nezmínila. Většina lidí, které přístup firmy zklamal, se chystá přejít ke konkurenční síti Xbox Live od Microsoftu.   Sony má ale připravený ještě jeden plán: za určitých podmínek je ochotna vyplatit i finanční odškodné, pokud se prokáže, že klienti skutečně utrpěli finanční újmu. Firma k tomu žádné další podrobnosti nesdělila, ale uvedla, že neexistují žádné důkazy, že byla ukradena i data o kreditních kartách. Firma potvrdila krádež záznamů se jmény a adresami, naopak krádež údajů o kreditních kartách zatím není jistá. Dosavadní vyšetřování naznačuje, že by mohla být zneužita data asi o deseti milionech kreditních karet.   Sony má podezření, že kybernetický útok proti její herní síti někdo zahájil už 17. dubna, tedy už dva dny předtím, než útok vyvrcholil. V podezření se ocitla skupina aktivistů, kteří si říkají Anonymous a kteří v minulosti Sony útokem pohrozili. Skupina ale odmítla, že by za nejnovějším útokem stála právě ona.   spr vju  