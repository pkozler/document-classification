 AP: Případ Strausse-Kahna ukázal na rozdíly mezi USA a Francií  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4883395/sef-mmf-strauss-kahn-odstoupil-chce-se-soustredit-na-obhajobu    --------------------    New York 19. května (ČTK) - Případ bývalého šéfa Mezinárodního měnového fondu (MMF) Dominiqua Strausse-Kahna, který čelí v USA obvinění z pokusu o znásilnění ukázal na velké rozdíly mezi Spojenými státy a Francií. Některé z činů, z nichž byl Strauss-Kahn obviněn, trestní zákoník jeho rodné země vůbec nezná, dalším stanovuje menší trestní sazby. Američtí a francouzští novináři se zase navzájem šokovali tím, jaké informace o případu zveřejňují, napsala agentura AP.   Strauss-Kahn údajně v hotelovém pokoji v New Yorku sexuálně napadl pokojskou. Newyorská prokuratura ho obvinila v šesti bodech, z nichž ten nejzávažnější, sexuální napadení prvního stupně, může vést až ke 25 letům vězení.   Francouzský právník Antoine Garapon uvedl, že pokud by byl Strauss-Kahn ve Francii usvědčen z věcí, z nichž je obviněn v USA, patrně by mu hrozilo tři až pět let vězení. Právník také podotkl, že některá z obvinění vznesená proti bývalému šéfovi MMF ve Francii ani nepodléhají trestnímu právu.   Garapon také uvedl, že Francie má tradičně smířlivější postoj k tomu, když někdo z elit nedodržuje etická pravidla. "Francouzi odpouštějí svému prezidentovi, svým politikům a vůbec svým elitám mnohé morální prohřešky," řekl právník, podle kterého francouzská morálka, ale i právní kultura ukazují určité rysy aristokratického přístupu. "Americká kultura je v tom mnohem demokratičtější. Můžete řídit MMF a být občanem jako každý druhý," dodal Garapon.   Kulturní střet se ukázal i v tom, jak o obvinění Strausse-Kahna informovala média na obou stranách Atlantského oceánu. Američtí novináři byli podle AP v šoku z toho, že francouzská média zveřejnila celé jméno údajné oběti sexuálního násilí. V USA novináři jméno oběti v podobném případě zveřejňují jen velmi zřídka a s jejím výslovným souhlasem. Dokonce i americké úřady se k identifikaci pokojské staví opatrně a její jméno záměrně chybí i v některých policejních dokumentech.   Naproti tomu ve Francii vyvolaly pobouření fotografie Strausse-Kahna, jak ho shrbeného, bez kravaty a v poutech odvádí policie. Francouzský zákon z roku 2000 zakazuje zveřejňování podobných snímků spoutaných obviněných, aby nebyla porušena presumpce neviny.   "Velmi mě zklamal přístup úřadů, které (Straussi-Kahnovi) odmítly poskytnout jakoukoli důstojnost," napsal na svém blogu francouzský poslanec Jean-Christophe Cambadelis. "Nepodceňuji závažnost údajných zločinů, ale tyto snímky a ponížení nebyly nutné k tomu, aby pravda vyšla najevo," uvedl.   Podle francouzského politologa Dominiqua Moisiho je zadržení Strausse-Kahna pro Francii určitým "národním ponížením". "Tento muž zosobňoval Francii na nejvyšší úrovni finančního světa," řekl Moisi.   str hej  