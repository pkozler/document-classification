 České dráhy mají od Moody's rating (P) Baa1 s negativním výhledem  Praha 5. května (ČTK) - České dráhy získaly od mezinárodní ratingové agentury Moody's Investors Service vůbec první rating. Je zatím předběžný a Moody's jej stanovila na stupeň (P) Baa1, což je známka se střední mírou rizika. Výhled je ovšem negativní, což znamená, že agentura by jej mohla v blízké době snížit.   Přidělení ratingu od renomované agentury znamená, že České dráhy mohou vstoupit na mezinárodní kapitálové trhy. Vlastníkem Českých drah je stát a díky ratingu tak podnik nyní může pokračovat v plánu, který počítá s emisí dluhopisů denominovaných v eurech.   Agentura Moody's už dříve avizovala, že firmě ve vlastnictví státu přidělí definitivní rating až po tom, co České dráhy dokončí plán posílení kapitálové struktury. A to tím, že si zajistí dlouhodobé financování ve výši alespoň 7,5 miliardy korun.   Předběžný rating je tři stupně nad spekulativním pásmem. Konečný rating by se podle agentury Reuters mohl od předběžného lišit.   České dráhy v současné době hledají hlavního manažera, který by jim zorganizoval emisi mezinárodních dluhopisů v objemu až 300 milionů eur. Podnik uvedl, že manažera vybere, až bude mít přidělen rating. Mezinárodní emise dluhopisů většinou firmám organizují velké banky.   spr mha  