 Fotbalista Bellamy má opět problémy, údajně napadl dva muže  Cardiff 12. ledna (ČTK) - Velšský fotbalista Craig Bellamy byl zatčen kvůli podezření, že napadl a zranil dva muže. Po výslechu a zaplacení kauce dnes policie jednatřicetiletého útočníka Cardiffu City propustila na svobodu.   Potyčka se údajně odehrála v neděli před třetí hodinou ranní v centru Cardiffu. Muži ve věku 20 a 26 let si z ní odnesli poranění v obličeji.   Bellamy, jenž v týmu druhé anglické ligy hostuje z Manchesteru City, má za sebou řadu konfliktů kvůli své bouřlivé povaze. Během působení v Liverpoolu v opilosti napadl spoluhráče Johna Arne Riiseho golfovou holí. Bývalý hráč Celtiku Glasgow, Newcastlu nebo Blackburnu se rovněž ocitl před soudem proto, že prý před nočním klubem škrtil mladou dívku, ale byl osvobozen.   ura nkr  