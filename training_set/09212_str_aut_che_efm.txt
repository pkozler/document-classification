 Zisk výrobce pneumatik Continental stoupl o více než 60 procent  Frankfurt nad Mohanem 5. května (ČTK) - Čistý zisk německého výrobce pneumatik a automobilových součástek Continental v letošním prvním čtvrtletí meziročně stoupl o více než 60 procent na 368 milionů eur (téměř devět miliard Kč) díky poptávce na rozvíjejících se trzích. Oznámila to dnes firma, která působí rovněž v České republice. Upozornila však na negativní důsledky vysokých nákladů na suroviny.   Tržby společnosti stouply téměř o čtvrtinu na 7,3 miliardy eur. V celém letošním roce hodlá firma tržby zvýšit o deset procent na více než 28,5 miliardy eur.   Continental v prvním čtvrtletí vytvořil 6500 nových pracovních míst a plánuje další investice. V současnosti firma zaměstnává celkem 154.000 lidí, napsala agentura DPA.   V České republice vlastní Continental otrokovického producenta pneumatik Barum a jičínskou výrobu brzdových posilovačů a válců pro automobily Teves. Divize pro výrobu automobilové elektroniky má v Česku další čtyři továrny.   pmh dvd        