 Prodej biozeleniny v ČR v důsledku aféry klesl až o třetinu  --------------------    Ke zpravodajství: AUDIO;    --------------------    Praha 2. června (ČTK) - Prodej biozeleniny v Česku v důsledku spekulací o tom, že španělské bio okurky způsobily epidemii střevní nákazy v Německu, klesl až o 30 procent, uvedli dnes na tiskové konferenci domácí obchodníci s biopotravinami. Německo v průběhu týdne oznámilo, že zdrojem nákazy okurky nejsou, ačkoliv se to původně předpokládalo. Původ infekce zatím není znám.   "V našich prodejnách pokles prodeje biozeleniny byl o 30 procent, což je obrovské číslo," uvedl ředitel společnosti Country Life Otakar Jiránek. V důsledku strachu spotřebitelů klesal podle něj také prodej ostatních biopotravin, oproti uplynulému týdnu o 12 procent. Country Life provozuje také velkoobchod s bioprodukty. Zde byl v tomto týdnu celkový pokles poptávky ještě výraznější, odbyt poklesl o 26 procent, u biozeleniny o 27 procent. Podobná čísla podle Jiránka hlásí také další obchodníci. Například prodejna Bazalka v Hradci Králové, která od Country Life odebírá zboží, hlásí až třetinové snížení poptávky.   Státní zemědělská a potravinářská inspekce přitom dnes potvrdila, že vzorky odebrané ze zásilky údajně nebezpečných španělských bio okurek dodaných minulý týden firmě Country Life z Německa jsou negativní. Okurky nebyly kontaminovány nebezpečnou bakterií, která především v Německu způsobila několik úmrtí, jak se původně myslelo.   Také další bioproducenti se cítí být poškozeni informacemi, které se v uplynulých dnech objevily v médiích. Podle některých může jít dokonce o cílenou kampaň proti biopotravinám, jejichž prodeje stále stoupají a konkurují potravinám konvenčním.   "Přitom argument polévání vzrostlých plodin močůvkou je naprosto zavádějící a škodlivý, protože močůvka by rostlinu spálila a úrodu znehodnotila. Biopotraviny musí vonět a chutnat," uvedla ve středu manažerka PRO-BIO Svazu ekologických zemědělců Kateřina Nesrstová. Podle ní by hnojení močůvkou na plod, které bylo označováno jako možný zdroj nákazy, znamenalo, že by zelenina po močůvce zapáchala.   Jiránek přesto prý věří, že aféra nepoškodí důvěru spotřebitelů v bioprodukty. Například bioovoce a biozelenina podle něj kromě toho, že musí splňovat stejné hygienické podmínky jako konvenční potraviny, obsahují až několikasetnásobně méně reziduí pesticidů než klasicky pěstované.   "Doufáme, že současná aféra povede ke zvýšenému zájmu spotřebitelů o tuzemské biopotraviny," poznamenal Jiránek. Podotkl však, že pokud zákazníci vyžadují v prodejnách široký sortiment ovoce a zeleniny po celý rok, není to možné vzhledem k tuzemskému podnebí řešit jinak než dovozem.   Odborníci zatím nevědí, co nákazu, která se projevuje krvácivými průjmy a selháním ledvin, způsobilo. Například podle ministra zemědělství Ivana Fuksy by zdrojem mohlo být špatně tepelně zpracované maso.   Světová zdravotnická organizace (WHO) dnes podle agentury AP oznámila, že bakterie EHEC, která usmrtila už 18 lidí, se vyskytuje v dosud neznámé mutaci a je asi živočišného původu.   V Česku přibyla další podezření na nákazu krvácivým průjmem. Na vyšetření nyní čeká sedm lidí. Už dříve testy potvrdily nákazu u americké turistky, která v Česku pobývala. U dalších dvou lidí ji vyloučily.   mjr vju  