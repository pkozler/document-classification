 Pražští policisté zkontrolovali 100 aut, rozdali pokuty 11.000 Kč  Praha 3. ledna (ČTK) - Blokové pokuty za téměř 11.000 korun udělili dnes pražští policisté při kontrolách řidičů v hlavním městě. Zkontrolovali zhruba 100 aut, čtvrtina řidiči porušila dopravní předpisy, mimo jiné neměli zapnuté bezpečnostní pásy, za jízdy telefonovali mobilem a ve třech případech ještě neměli autolékárničku s novým vybavením. Informovala o tom dnes pražská policie na svém  webu .   Řidiči musí mít nově vybavenou lékárničku a rovněž povinné reflexní oblečení od 1. ledna, v opačném případě jim hrozí pokuta až 2000 korun. Podle vyhlášky ministerstva dopravy musí být v lékárničce nové druhy zdravotnického materiálu - mimo jiné resuscitační maska určená pro dýchání z úst do úst, plastová rouška a izotermická fólie o rozměrech 200 krát 140 centimetrů pro přikrytí zraněného člověka. Součástí výbavy je obrázkový leták první pomoci.   Vyhláška určuje například i velikost náplastí, šíři a savost obvazů nebo délku nůžek - ty musí být nerezové a 15 centimetrů dlouhé se zaoblenými hroty. Minimální požadavky klade vyhláška i na trojcípý šátek. Obvazy nemusejí být sterilní.   Další novinkou je to, že řidiči již nesmějí mít řidičské průkazy vydané v letech 1994 až 2000. Byli povinni je vyměnit do konce loňska. Podle dnešních informací ministerstva dopravy to nestihlo v Česku 264.105 řidičů, z toho v Praze 41.201. Dokud nebudou mít nový průkaz, nesmějí řídit.   Pražští policisté informovali, že při dnešních kontrolách v hlavním městě rovněž uložili polsky hovořícímu řidiči nákladního auta kauci za nedodržení předepsaných přestávek a dob řízení. Dalšího Poláka potrestali za to, že pneumatiky na kolech jeho nákladního auta nesplňovaly předepsané parametry.   hš pba  