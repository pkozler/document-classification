 Švédský král popřel pověsti o návštěvách striptýzu a orgiích  Stockholm 30. května (ČTK) - Švédský král Carl XVI. Gustaf dnes rozhodně popřel pověsti kolující v médiích, že v 90. letech navštěvoval striptýzové bary, účastnil se večírků pořádaných podnikateli za přítomnosti placených žen a že existují "kompromitující fotografie" z jeho intimního mimomanželského života.     "Takové fotografie prostě nemohou existovat," zdůraznil král v rozhovoru pro švédskou tiskovou agenturu TT.   "Je koneckonců obtížné vyjádřit se k něčemu, co jsem neviděl a co nemohl vidět ani nikdo jiný," dodal.   Reagoval tak na tvrzení jistého bývalého mafiána Milleho Markovice, který médiím naznačoval, že vlastní snímky zachycující monarchu se dvěma nahými ženami.   Na otázku, proč se tolik lidí shoduje, že ho viděli ve striptýzovém klubu v americké Atlantě v roce 1996, odpověděl, že neví. "Nemám představu, neumím na to odpovědět. Nic mě nenapadá. Jistě existují tisíce lidí, kteří taková místa navštěvují," řekl.   Popřel také, že by chodil do podniků, kde pracují nahá děvčata. "To není možné. Je to také otázka definice. V některých restauracích jsou některé servírky spoře oděné, ale nikdy úplně nahé. To je jasné, ale je to otázka definice," řekl.   Pětašedesátiletý král, který je na trůnu už 37 let, se tak nakonec osobně vyjádřil k vyvrcholení dlouhé série očerňujících zpráv týkajících se celé královské rodiny. Ta je v poslední době vděčným objektem senzacechtivých bulvárních novinářů. Švédská televize kromě toho uvedla dokument o nacistických aktivitách královnina otce Walthera Sommerlatha.   Hlavním zdrojem útoku na královu reputaci je však "životopisná" publikace Den Motvilliga Monarken (Monarchou proti své vůli) z roku 2010, v níž je Carl XVI. Gustaf popisován jako tajný návštěvník pochybných nočních klubů, dekadentních večírků a přítel pochybných existencí z podsvětí. Nový skandál způsobil Markovic, vydávající se za králova blízkého přítele, který médiím tvrdil, že se snažil přeplatit fotografie krále v prekérní situaci, aby se nedostaly do rukou tisku. Průzkumy veřejného mínění následně prokázaly, že si většina Švédů přeje, aby co nejrychleji předal trůn korunní princezně Victorii. Na to už král osobně reagoval rozhovorem, v němž vše popřel.   Nynější švédský královský rod Bernadottů jsou potomci Napoleonova maršála Jeana-Baptista Bernadotta, který se s císařem rozešel a nechal a přijal nabídku švédského parlamentu stát se nástupcem vymírajícího rodu Vasa. Carl XVI. Gustaf měl i v mladších letech pověst playboye milujícího sportovní auta. Na trůn nastoupil v roce 1973 a v roce 1976 se oženil se Sylvií z bohaté německé rodiny. Na jejího otce ale média nedávno vyšťourala, že za války arizoval podnik zabavený nacisty Židům a vyráběl v něm věci pro wehrmacht.   Carl XVI. Gustaf má tři děti - 33letou Victori, 32letého Carla Philipa a 28letou Madeleine.   ik mik    