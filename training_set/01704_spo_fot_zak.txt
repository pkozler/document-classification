 Při tréninku zemřel v Argentině po zásahu bleskem masér  Buenos Aires 12. ledna (ČTK) - V Argentině zemřel po zásahu bleskem při tréninku masér prvoligového fotbalového klubu Racing Avellaneda. Zasažen byl také obránce Brian Lluy, ten však vyvázl bez vážnějších zranění.   K neštěstí došlo v tréninkovém centru zhruba 40 km od Buenos Aires. Blesk do jednašedesátiletého Cesara Nardiho uhodil, když šel pro míč vedle kovového rozstřikovače. Muži nepomohl ani okamžitý převoz do nemocnice. "Jsme v šoku a hrozně nás to zasáhlo," uvedl prezident klubu Rodolfo Molina.   Kromě Nardiho, který v klubu pracoval deset let, podle agentury Reuters zemřeli při úterní bouřce v okolí Buenos Aires po zásahu bleskem další dva lidé.   pam okr  