 Ministerstvo dopravy má návrh nové dopravní koncepce do roku 2025  Upravili jsme druhý odstavec textu a text celkově rozšířili.   --------------------    Praha 19. prosince (ČTK) - Zlevnění a lepší kontrola dopravních staveb spolu s podporou železniční dopravy patří k základním bodům nové dopravní strategie, jejíž návrh po půlroce příprav vypracovalo ministerstvo dopravy. Materiál s plánem rozvoje dopravní infrastruktury do roku 2025 má dvě části. První z těchto dokumentů nyní čeká na připomínky ostatních ministerstev. ČTK to dnes sdělil Martin Novák z tiskového oddělení ministerstva.   Materiál vznikl na základě konzultací s Asociací krajů, Státním fondem dopravní infrastruktury, přepravci a dopravními odborníky v čele s Petrem Moosem a uvádí priority k řešení ve spolupráci s vládou. Těmi podle MD jsou úprava legislativy pro urychlení a zlevnění průběhu staveb, hledání nových forem financování dopravních staveb s konkrétním řešením pěti projektů spolufinancovaných soukromým sektorem (PPP), zvyšování plateb za používání silniční sítě a souběžné snižování poplatků za používání železnic a dále přísnější dohled nad financováním staveb.   Další podstatnou součástí dokumentu je plán ministra Bárty na navýšení finančních prostředků pro opravy a údržbu současných komunikací o 100 procent na celkovou částku devět miliard ročně. Právě tuto částku už druhým rokem odhaduje Ředitelství silnic a dálnic jako nezbytnou pro dlouhodobé udržení kvality komunikací.   Konkrétní projekty ministerstvo dopravy vládě představí prostřednictvím druhého dokumentu, který vydá do 31. května letošního roku. Ten zpřesní otázky výběru mýtného, nalezení strategického partnera pro ČD Cargo a konkrétní podobu projektů PPP.   Současnou verzi superstrategie ministerstvo považuje za prostředek k otevření apolitické diskuse o dalším rozvoji infrastruktury v Česku.   cfr vju mha  