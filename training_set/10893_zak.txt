 Vrchní soud potvrdil Steinbauerovi za vraždu dvou žen doživotí  --------------------    Ke zpravodajství: FOTO ve Fotobance   Odstranili jsme text pod podpisy.   --------------------    Praha 19. ledna (ČTK) - Vrchní soud v Praze dnes potvrdil za vraždy dvou žen Jaroslavu Steinbauerovi trest doživotního vězení. Odvolací soud dal za pravdu Krajskému soudu v Českých Budějovicích, který odsoudil Steinbauera v prosinci loňského roku. Rozsudek je pravomocný, nicméně je možné dovolání k Nejvyššímu soudu.   Muž byl nejdříve souzen za první z vražd, která se stala v roce 2003, a byl osvobozen. V roce 2004 spáchal vraždu druhou, za níž byl pravomocně odsouzen a trest si nyní odpykává ve vězení. Následně se soudy vrátily k první z vražd a Steinbauer dostal za oba činy souhrnný doživotní trest. Poté případ putoval k Vrchnímu i Nejvyššímu soudu a českobudějovický krajský soud mu udělil loni v prosinci opět doživotí. Případem se dnes znovu zabýval odvolací soud. Steinbauer se nikdy k činům nepřiznal a vždy tvrdil, že je nevinný.   První oběť, čtyřiadvacetiletou ženu, zabil Steinbauer podle obžaloby v českobudějovickém lesoparku Stromovka. Zřejmě ji uškrtil páskem od kabelky. Druhou obětí byla šestnáctiletá studentka. K jejímu uškrcení použil pachatel připravenou textilní pásku. Dívčino tělo nalezl po třech dnech rybář na břehu řeky Malše. S oběma svými oběťmi se nyní osmatřicetiletý Steinbauer předtím dobře znal.   rjm rot          