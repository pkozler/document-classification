 Ve Znojmě začnou stavět nový pavilon domova důchodců za 150 mil.  Znojmo 9. května (ČTK) - Ve Znojmě v úterý začnou s dlouho odkládanou výstavbou nového pavilonu domova pro seniory. Vyroste u stávajícího domova důchodců v lokalitě U Lesíka na severozápadě druhého největšího jihomoravského města. Pavilon za celkem 147,1 milionu korun s 99 lůžky by měl stát do dvou let, informovala ČTK mluvčí města Renáta Šimečková.   Nové ubytovací zařízení pro seniory vystaví firma IMOS, která vyhrála výběrové řízení v minulém roce. Podle Šimečkové dohodlo vedení radnice, které se obměnilo po podzimních komunálních volbách, novou, nižší cenu.   "Snížili jsme náklady na výstavbu pavilonu o 12 procent ze 163 milionů korun na 147,1 milionu," uvedl starosta města Zbyšek Kaššai (ČSSD). Dvě třetiny z této částky uhradí ministerstvo práce a sociálních věcí, zbytek doplatí město.   Nový pavilon bude doplňkem stávajícího domova důchodců, který v lokalitě U Lesíka funguje od roku 2004. Nová budova bude dvoupatrová a bude mít jedno- a dvoulůžkové pokoje. "V novém pavilonu bude také vybudována nová kuchyně, prostory pro volnočasové aktivity a rehabilitaci," doplnil Kaššai. Součástí projektu je podle něj i vytvoření malého parku.   V kraji je míst v domovech pro seniory nedostatek, poptávka všude převyšuje nabídku. Někde je žádostí násobně víc, než kolik míst se za rok uvolní. Podle ředitelů však situace není tak dramatická, jak by čísla mohla napovídat. Většina zájemců a jejich rodin si podá žádost ve více zařízeních, navíc mnozí to dělají s velkým předstihem v porovnání s tím, kdy o místo budou mít zájem. V akutních případech jsou tak domovy obvykle schopny potřebným vyhovět.   lab snm  