 Stavební výdaje v USA byly v listopadu nejvyšší za pět měsíců  Washington 3. ledna (ČTK) - Stavební výdaje ve Spojených státech se v listopadu zvýšily o 0,4 procenta na celoročně přepočtených 810,2 miliardy USD (zhruba 15,2 bilionu Kč), což byla nejvyšší hodnota od června. Výdaje ve stavebnictví se zvýšily již třetí měsíc za sebou, což naznačuje, že ekonomické oživení nabírá na síle. Vyplývá to z údajů, které dnes zveřejnilo americké ministerstvo obchodu.   Výsledky překonaly i odhady analytiků dotazovaných agenturou Reuters, kteří čekali zvýšení výdajů o 0,2 procenta. V říjnu výdaje ve stavebnictví stouply o 0,7 procenta.   Nejnovější zpráva naznačuje, že ekonomický růst v posledním čtvrtletí loňského roku zrychlil. Za červenec až září se hrubý domácí produkt zvýšil o 2,6 procenta.   Stavební výdaje podpořily hlavně investice do veřejných projektů, které stouply o 0,7 procenta na 318,5 miliardy USD, nejvýše od července 2009. V říjnu se naopak snížily o tři procenta. Výdaje států a lokálních samospráv se snížily v listopadu o 0,1 procenta, na federální úrovni však vzrostly o 8,2 procenta na rekordních 35,3 miliardy USD.   Investice do soukromé výstavby se zvýšily o 0,3 procenta. Výdaje za soukromou bytovou výstavbu vzrostly o 0,7 procenta, výdaje za nebytovou výstavbu však klesly o 0,1 procenta.   Navzdory třem měsícům růstu zůstává aktivita ve stavebnictví 33,2 procenta pod rekordem z května 2006. Tehdy výdaje ve stavebnictví táhla nahoru hlavně vysoká výstavba domů, napsaly agentury AP a Reuters.   irl dvd  