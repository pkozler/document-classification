 Sesuv půdy na Filipínách připravil o život dvě děti  Manila 3. ledna (ČTK) - Několik dní trvající deště v centrální části Filipín způsobily v neděli sesuv půdy, který připravil o život dvě malé děti. Oznámila to dnes agentura AP.   Asi 1000 obyvatel okrsku St. Bernard na ostrově Leyte muselo kvůli sesuvu vyhledat nouzové ubytování ve školních budovách.   Pod nánosem sesunuté půdy zahynuly dvě děti ve věku jednoho a pěti let. Po pětihodinovém úsilí se nicméně podařilo záchranářům vyprostit sedmiletého chlapečka, o jeho stavu ale nejsou informace k dispozici.   Celá oblast je velmi náchylná k podobným přírodním katastrofám. V únoru roku 2006 zažila nejhorší sesuv, kdy bahno pohřbilo celou vesnici s více než tisícem obyvatel.   hit  