 Prodej aut v Británii loni mírně stoupl, letos se čeká pokles  Londýn 7. ledna (ČTK) - Prodej nových osobních automobilů v Británii loni stoupl o 1,8 procenta na 2,03 milionu vozů. Uvedl to dnes britský svaz výrobců a prodejců motorových vozidel (SMMT). Dodal však, že v letošním roce očekává pokles prodeje o pět procent na 1,93 milionu vozů kvůli přetrvávajícím obtížným podmínkám na trhu.   V samotném prosinci se prodej meziročně propadl o 18 procent na 123.817 vozů. Poptávka v Británii tak klesá již šest měsíců za sebou kvůli konci programu šrotovného. Ve druhé polovině loňského roku se prodej snížil o téměř 14 procent, zatímco v první polovině stoupl o pětinu.   "Ekonomické podmínky zůstávají mimořádně náročné, (automobilový) sektor však očekává, že poptávka ve druhé polovině letošního roku posílí," uvedl generální ředitel SMMT Paul Everitt.   Britové mohli od května 2009 žádat o slevu 2000 liber (zhruba 59.000 Kč) na nákup nového automobilu, pokud jej vyměnili za více než deset let starý vůz. Program šrotovného však v březnu skončil a jeho příznivý vliv na prodej se postupně vytratil.   pmh dvd  