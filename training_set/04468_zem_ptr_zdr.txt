 SVS: Německé úřady neinformují o možné dovozu masa s dioxiny  Praha 14. ledna (ČTK) - Čeští veterináři dnes kritizovali německé kolegy za špatnou komunikaci v kauze možného dovozu vepřového masa z německého chovu kontaminovaného rakovinotvorným dioxinem do Česka a Polska. Němečtí veterináři podle mluvčího Státní veterinární správy (SVS) Josefa Dubna českým úřadům navzdory opakovaným žádostem zatím neposkytli žádné údaje k tomuto případu, o kterém ve čtvrtek večer informovalo ministerstvo zdravotnictví spolkové země Sasko-Anhaltsko.   Duben dnes ČTK řekl, že šéf SVS Milan Malena hned ve čtvrtek večer kontaktoval německou stranu s dotazy, co je pravdy na vyjádření spolkového ministra zdravotnictví. "Dnes jsme zaslali řadu otázek německým orgánům, jak je to se zajištěním zdravotní nezávadnosti potravin a s informováním. Žádnou takovouto konkrétní informaci jsme dosud nedostali a na naše otázky jsme neobdrželi odpovědi," uvedl Duben.   Pokud se podobný problém zjistí, tak veterinární úřad dané země podle Dubna musí informaci vložit do systému rychlého varování RASFF, který ji odešle ostatním členským zemím. "O tomto případu (možném dovozu kontaminovaného masa z Německa) bude ředitel SVS jednat příští týden v úterý v Bruselu na zasedání Stálého výboru pro zdraví zvířat a potravní řetězec," podotkl Duben.   Také polské úřady reagovaly prohlášením, že je informace o dovozu kontaminovaného masa překvapila. "Žádnou takovou informaci jsme nedostali," citovala ve čtvrtek večer agentura AFP představitele polské veterinární správy Janusze Zwiazeka.   Maso ze 35 vepřů, přivezených na německá jatka 30. prosince, bylo údajně prodáno jednomu podniku v Polsku a dvěma dalším zpracovatelům v Česku, sdělilo zemské ministerstvo zdravotnictví v Magdeburku. Jak dále uvedlo, o získaných poznatcích informuje spolkový úřad pro ochranu spotřebitelů a nezávadnost potravin, který předává informace jednotlivým spolkovým zemím i cizím státům, kam bylo kontaminované maso dodáno.   Ačkoliv SVS dosud nedostala oficiální informaci, neznamená to podle Dubna, že bude nečinná. "Pakliže tato informace už byla vypuštěna, znamená to pro SVS nečekat a pídit se, jestli se to opravdu zakládá na pravdě nebo je to nějaký předpoklad německého ministerstva zdravotnictví. "Do konce měsíce odebíráme vzorky z masa pocházející z těch oblastí, kde byly nějaké problémy z jištěny, bez ohledu na to, jestli směřovaly přes Německo či Polsko," uvedl Duben.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat.   Německá ministryně zemědělství Ilse Aignerová dnes oznámila, že chce zavést přísnější kontroly výrobců krmiv a zamezit do budoucna opakování skandálu s výskytem rakovinotvorného dioxinu v zemědělských produktech.   Vedoucí odboru hygieny výživy a bezpečnosti potravin Státního zdravotního ústavu docent Jiří Ruprich dnes ČTK řekl, že dioxin je sice rakovinotvorná látka, ale ne prvotně, tedy sám změny v buňkách nevyvolává. "Není to mutagen, ale podporuje vznik nádorového procesu tím, že zasahuje do dalších stupňů, kdy se buňka v řadě kroků zvrhává na nádorovou," vysvětlil.   Každý i zdravý člověk má v těle nádorové buňky, obranný systém těla s nimi bojuje a drží je pod kontrolou. V okamžiku, kdy se tato rovnováha naruší, vzniká nádorové onemocnění. Dioxiny se vylučují z těla velmi pomalu, takže se v těle hromadí, a to je podle Rupricha jejich velká nevýhoda. "Trvá roky, než se z těla vyloučí. Tedy v malých dávkách opakovaně je to horší než jedna větší dávka," shrnul odborník.   beh nam mha  