 Některé banky chtějí letos kvůli expanzi nabrat nové zaměstnance  Praha 5. ledna (ČTK) - Některé tuzemské banky počítají v letošním roce s nárůstem počtu zaměstnanců, a to především kvůli rozšiřování pobočkové sítě. Například UniCredit Bank nebo Raiffeisenbank chtějí nabrat stovky zaměstnanců, naopak propouštět se chystá Česká spořitelna a například ČSOB výraznější změny v počtu zaměstnanců neočekává. Vyplývá to z ankety ČTK.   "Letos počítáme s dalším růstem počtu zaměstnanců, chceme nabrat několik set nových lidí. Převážná většina tohoto nárůstu souvisí s rozšiřováním pobočkové sítě, najímat budeme lidi na přímou obsluhu především prémiových klientů," uvedl mluvčí Raiffeisenbank Tomáš Kofroň. Na konci roku měla banka přibližně 2800 zaměstnanců, o rok dříve to bylo 2600.   "Díky dalšímu růstu pobočkové sítě budeme nabírat nové zaměstnance také v roce 2011, a to v řádech desítek lidí měsíčně," uvedl i mluvčí UniCredit Bank Tomáš Pavlík. Ke konci roku 2010 měla banka celkem 1758 zaměstnanců, o rok dříve 1625. Mírný nárůst zaměstnanců letos očekává i GE Money Bank. Podle mluvčího banky Pavla Zúbka se počet zaměstnanců GE Money Bank loni meziročně snížil z 3755 na 3637.   Naopak ČSOB žádné razantní změny v počtu zaměstnanců v současné době neplánuje. "Očekáváme, že se počet zaměstnanců ČSOB oproti minulému roku výrazně nezmění," uvedl Jan Solnička z tiskového oddělení banky. Ke konci roku 2009 měla skupina ČSOB 8018, na konci září 2010 pak 7629.   Česká spořitelna, největší tuzemská banka podle počtu klientů, v úterý oznámila, že se chystá v letošním prvním čtvrtletí propustit až 550 lidí z téměř 10.800 zaměstnanců.   Podle dostupných údajů České národní banky se počet zaměstnanců v bankovním sektoru se ke konci loňského září meziročně zvýšil zhruba o 1000 na 39.018 lidí. Komerční banka měla ke konci loňského září 8843 zaměstnanců, data za celý rok 2010 zveřejní v polovině února.   Aleš Sosnovský mha  