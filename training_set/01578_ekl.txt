 V indonéské zoo se narodila tři mláďata vymírajícího tygra  Jambi (Indonésie) 27. ledna (ČTK) - Tři zdravá mláďata vrhla v zoologické zahradě v Indonésii samice vzácného tygra sumaterského. Oznámila to dnes agentura AP.   ZOO Taman Rimbo v provincii Jambi na západě Indonésie upřesnila, že ve vrhu byla čtyři tygřata, ale jedno ihned po narození uhynulo.   Tygr sumaterský je na pokraji vyhynutí především kvůli rychlému ubývání životního prostoru, konkrétně odlesňování. Na vymírání šelmy se podílejí značnou měrou i pytláci a nemalou roli hrají i střety s lidmi v mezních oblastech.   Světový fond na ochranu přírody (WWF) uvádí, že počet těchto tygrů se v současnosti pohybuje kolem pouhých 400. V 70. letech minulého století jich byl ještě zhruba tisíc, což je ale rovněž kritický počet.   Snahy o jejich rozmnožování v zajetí jsou úspěšné jen vzácně.    Tygr sumaterský  (Panthera tigris sumatrae) je nejmenší poddruh z pěti tygřích druhů a je endemitem na tomto indonéském ostrově.   hit hej  