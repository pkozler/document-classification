 Revizoři loni přistihli v olomoucké MHD méně černých pasažérů  Olomouc 10. ledna (ČTK) - Revizoři olomouckého dopravního podniku loni přistihli v tramvajích a autobusech městské hromadné dopravy zhruba 10.000 černých pasažérů. V meziročním srovnání se jejich počet snížil o devět procent. Na pokutách dopravní podnik vybral stejně jako v roce 2009 asi sedm milionů korun. ČTK to dnes řekla jeho mluvčí Magdaléna Kopřivová.   Zhruba 65 procent z celkových 10.000 černých pasažérů kontroloři dopravního podniku odhalili v tramvajích, zbylých 35 procent v autobusech. "Nejvíce případů bylo řešeno v případě tramvajové linky číslo 4, u autobusových linek nejvíce na lince číslo 16," uvedla mluvčí.   Dopravní podnik, který zaměstnává deset kontrolorů, účtuje černým pasažérům pokutu 700 korun na místě, či do 15 dnů. Po této lhůtě se sankce zvyšuje na 1000 korun. "Celkem 800 případů bylo uzavřeno platbou na místě, 5800 pozdější platbou před odprodejem, 3400 neuhrazených pohledávek jsme odprodali inkasní společnosti," řekla Kopřivová.   Řidiči autobusů a tramvají dopravního podniku loni přepravili podle předběžných odhadů 57,9 milionu cestujících, v roce 2009 to bylo 58,5 milionu lidí. Akciovou společnost Dopravní podnik města Olomouce stoprocentně vlastní místní radnice.   orv sap  