 Real Madrid prohrál v Pamploně a na Barcelonu ztrácí sedm bodů  Zprávu jsme celkově aktualizovali po zápase Pamplona - Real.   --------------------    Madrid 30. ledna (ČTK) - Fotbalistům Realu Madrid se znovu vzdálil mistrovský titul. Ve 21. kole španělské ligy dnes nečekaně prohráli v Pamploně 0:1 a na vedoucí Barcelonu ztrácejí z druhé pozice sedm bodů. Svěřenci trenéra Josého Mourinha nebodovali v domácí soutěži podruhé v sezoně.   Real znovu ukázal, že ho v druhé polovině ledna trápí slabá produktivita. V posledních čtyřech soutěžních zápasech vstřelili jeho hráči pokaždé jen jeden gól a dnes dokonce vyšli střelecky naprázdno. O záchranu bojující Pamplona přerušila osmizápasovou ligovou sérii bez vítězství a tři body si připsala poprvé od 21. listopadu.   Zápas rozhodl v 62. minutě Javier Camuňas, který po pohotovém Arandově prostrčení obstřelil brankáře Ikera Casillase. Poté se domácí stáhli do obranného valu, který fotbalisté "Bílého baletu" nedokázali překonat. Brankově se neprosadil nejlepší střelec soutěže Cristiano Ronaldo, ani debutující útočník Emmanuel Adebayor, který v Realu od úterý hostuje do konce sezony z Manchesteru City.   Prohru utrpělo v dalším utkání i druhé madridské mužstvo Atlético, které podlehlo na vlastním stadionu Bilbau 0:2 a nebodovalo ve třetím z posledních čtyř utkání domácí soutěže.   Šance madridského celku snížil už ve 39. minutě kolumbijský obránce Luis Perea, který byl vyloučen za faul v pokutovém území. Kanonýr Fernando Llorente ale pokutový kop neproměnil.   Oslabená domácí defenziva s Tomášem Ujfalušim tak poprvé inkasovala až v poslední minutě prvního poločasu po zásahu Gaizky Toquera. Šestadvacetiletý útočník navíc po přestávce druhým gólem zdvojnásobil vedení a zajistil Bilbau třetí ligovou výhru za sebou. Baskický celek si pojistil šesté místo v tabulce právě před Atlétikem.   slm gi  