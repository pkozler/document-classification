 MfD: ČSA spustily novou vlnu propouštění pilotů  Praha 26. ledna (ČTK) - České aerolinie (ČSA) v úterý zahájily další vlnu propouštění pilotů. Napsala to dnešní Mladá fronta Dnes (MfD). Podle ní ji "odnese" více než desetina pilotů, kteří ve firmě po loňských škrtech zůstali.   Deník uvedl, že ve státní ztrátové společnosti kvůli tomu hrozí po dlouhé době opět střety mezi odboráři a vedením. Pro piloty bylo prý propouštění nečekané, výpovědi začalo vedení rozdávat v úterý. Podle informací MfD by je mělo dostat až 70 pilotů ze současných zhruba 430, tedy více než 15 procent. Část z nich podle listu může skončit v Holidays Czech Airlines, dceřiné společnosti ČSA.   ČSA propouštění nekomentuje. "S nutností dosáhnout větší efektivity pracovní síly logicky souvisí avizovaná potřeba menšího množství posádek," cituje list mluvčí firmy Hanu Hejskovou.   MfD dnes s odvoláním na zdroj z vedení aerolinek rovněž napsala, že ČSA plánují vstup na trh letecké nákladní dopravy. Už od června by měly začít s pronajatým nákladním jumbem dvakrát týdne létat mezi Prahou, Hongkongem a Vietnamem. Zisk by prý měl být v řádu desítek milionů korun ročně. "Většina kapacity v letadle je už dopředu nasmlouvaná," řekl MfD její zdroj.   hj  