 Provozovatelům barů by za opilé děti mohlo hrozit dočasné zavření  Praha 20. ledna (ČTK) - Provozovatelům restaurací, barů a klubů by v budoucnu mohly hrozit nejen postihy za nalévání alkoholu mladistvým, ale i za to, když u nich v podniku opilé děti budou. Na nějakou dobu by kvůli tomu mohli svůj podnik třeba i nuceně zavřít. Novinářům to dnes řekl národní protidrogový koordinátor Jindřich Vobořil. S postupem nejen proti nelegálním, ale i legálním drogám počítá akční protidrogový plán do roku 2012, který schválila vláda.   Podle Vobořila jsou počty nezletilých pijáků alarmující. Mladí Češi pijí alkohol nejvíc z Evropy. Evropská studie ESPAD ukázala, že se v Česku v posledním roce nejméně jednou opilo 48 procent šestnáctiletých. Evropský průměr dosahuje 39 procent. Výzkumy také podle koordinátora ukázaly, že pokud člověk pije alkohol před svým 15. rokem, je u něj vysoké riziko užívání ilegálních drog.   Podle Vobořila se sekretariát vládní rady pro koordinaci protidrogové politiky snaží s příslušnými ministerstvy hledat "jiné typy sankcí", než je nynější trest za nalévání alkoholu mladistvým. Jedním ze zvažovaných řešení je to, že by provozovatelům podniků mohl hrozit trest i za to, že v restauraci či baru po určité hodině opilé děti jsou.   "Musí se řešit to, že by po nějaké hodině byl odpovědný provozovatel. Když je násilí na sportovištích, tak také odpovídají provozovatelé sportovišť," uvedl Vobořil. Podotkl, že v Londýně nesmějí mladí po 21:00 v barech, kde se nalévá alkohol, být.   Koordinátor řekl, že pokud nyní policie nechytí hospodského při činu - tedy jak nalévá alkohol mladistvým, není možné ho potrestat. Provozovatel se může vymluvit na to, že se mu opilá mládež jen pohybuje po lokále. V budoucnu by za to mohlo ale hrozit třeba i pozastavení činnosti. Restauratér by tak za podnapilé děti ve svém podniku nemusel otevřít celý týden, měsíc či dokonce rok, a to podle závažnosti prohřešku.   Podle Vobořila by mělo hrát roli i to, zda se k alkoholu dostali chlapci a dívky pod 15 let nebo starší. Sekretariát vládní rady proto spolupracuje s policejním prezidiem a snaží se najít model možného zpřísnění trestů za podávání alkoholu mladším 15 let.   Zvažované sankce nemají podle koordinátora ale představovat represi. "I vymáhání práva má fungovat preventivně. Nejde o to, že chytneme někoho za rukáv, ale že postih může přijít. Má to mít tedy preventivní dopad," zdůraznil Vobořil. Podle něj se možnosti zatím zvažují, podobu návrhu zákona nemají.   Ke snížení spotřeby drog a dopadů jejich užívání má přispět Národní strategie protidrogové politiky, která zahrnuje období do roku 2018. Její jednotlivá opatření obsahují tři tříleté akční plány. Jeden z nich ve středu schválila vláda. Materiál mezi drogy zahrnuje i alkohol a tabák a v příštích letech počítá s opatřeními k omezení jejich užívání.   ktk mal      