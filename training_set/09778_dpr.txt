 Peking schválil plány na výstavbu nového letiště  Peking 21. ledna (ČTK) - Čínské hlavní město Peking schválilo plány na výstavbu nového letiště na jižním předměstí během příštích pěti let. Letiště má mít počáteční kapacitu 40 milionů cestujících ročně. Informovala o tom dnes podle agentury Reuters státní média.   Projekt má snížit tlak na současné mezinárodní letiště v Pekingu, které se v dopravních špičkách potýká s kapacitními problémy vedoucími k velkým zpožděním. Tyto potíže neodstranilo ani otevření nového terminálu a třetí přistávací dráhy před olympijskými hrami v Pekingu v roce 2008. Pekingské letiště loni odbavilo téměř 74 milionů cestujících.   Přípravné práce na novém letišti by měly být zahájeny již v letošním roce. Do roku 2015 by měl mít Peking kapacity k odbavení 120 milionů cestujících ročně, napsala agentura Nová Čína. Neposkytla však žádné údaje o nákladech na výstavbu nového letiště. Letecká přeprava se v Číně rychle rozvíjí díky prudkému růstu ekonomiky. Ta loni stoupla o 10,3 procenta, tedy nejrychlejším tempem od roku 2007.   pmh vju    