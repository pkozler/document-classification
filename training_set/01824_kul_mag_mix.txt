 Populární herečka Jiřina Bohdalová slaví osmdesátiny  --------------------    Ke zpravodajství: FOTO ve Fotobance  ID foto:  F201103040332501 ,  F201103040333301 ,  F201103040333801    --------------------    Praha 2. května (ČTK) - Jiřina Bohdalová, která 3. května oslaví osmdesátiny, patří k nejoblíbenějším českým herečkám všech dob. Je výbornou komičkou, ale na svém kontě má i řadu vážných filmových a divadelních rolí. Děti milují pohádkové postavičky, jimž propůjčila svůj nezaměnitelný hlas, dospělí se baví u televizních scének. První dáma české zábavy je také babičkou a skvělou kuchařkou.   Bohdalová uplatnila svůj talent zejména ve filmu a v televizi. Lidé ji znají z nestárnoucích snímků Dáma na kolejích, Ženy v ofsajdu či Čtyři vraždy stačí, drahoušku. Její životní filmovou rolí je podle mnohých tragikomický part v kdysi trezorovém snímku Karla Kachyni Ucho (1970). V příběhu, jenž je obžalobou totalitního systému, excelovala se svým tehdejším manželem Radoslavem Brzobohatým.   Obrovský úspěch u diváků přineslo Bohdalové účinkování v legendárním Televarieté po boku Vladimíra Dvořáka. Také skeče s Vladimírem Menšíkem patří do zlatého fondu televizní zábavy. Herečka nechyběla ani v oblíbených televizních seriálech F. L. Věk, Chalupáři, Létající Čestmír, Cirkus Humberto, Přítelkyně z domu smutku, Pojišťovna štěstí či Ach, ty vraždy!   Pražská rodačka studovala na Akademii múzických umění, poté začínala v divadle ABC, kde se na jevišti setkala s Janem Werichem. Působila v Městských divadlech pražských, od roku 1967 až do konce 90. let pak v Divadle na Vinohradech. Bohdalová vynikla jako Erži Orbánová v Kočičí hře Istvána Örkényho, dramatik Jiří Hubač pro ni napsal Kláru z Domu na nebesích či Josefínu ve hře Generálka.   Matka herečky Simony Stašové je držitelkou dvou Českých lvů (Nesmrtelná teta a Fany), pravidelně bývá diváky oceňována v televizní anketě Týtý. Letos získala Thálii za celoživotní mistrovství.   mav ped  