 Lékařský protest Děkujeme, odcházíme začal loni v květnu  --------------------    Ke zpravodajství: AUDIO; FOTO/aktuality   --------------------    Praha 28. ledna (ČTK) - Výběr událostí kolem lékařského protestu Děkujeme, odcházíme:     2010   18. května - Lékařský odborový klub - Svaz českých lékařů (LOK-SČL) odstartoval kampaň nespokojených lékařů Děkujeme, odcházíme. Lékaři požadují především reformu systému a změny ve výši odměňování. Cílem je přinutit odpovědná místa k jednání.   15. září - Lékařské odbory spustily kampaň naplno.   11. listopadu - Kvůli hrozbě odchodu lékařů z nemocnic do zahraničí jednal ministr zdravotnictví Leoš Heger (TOP 09) s premiérem Petrem Nečasem (ODS). Podle premiéra zaručí lékařům vyšší platy jen reforma zdravotnictví.   15. prosince - Ministr Heger napsal lékařům v otevřeném dopise, že svými odchody mohou způsobit chaos, který zbrzdí reformu. Označil za nereálné, aby lékaři dostali víc v době, kdy stát škrtá v celé veřejné sféře.   17. prosince - Skončil nábor lékařů pro hromadnou výpověď.   - Po prvním jednání skupiny, v níž jsou zástupci krajů a nemocnic, vyzval Heger lékaře, aby své rozhodnutí podat výpověď ještě zvážili a aby mu dali čas na kroky, kterými přesměruje peníze do platů. Změny v odměňování podle něj přinese reforma.   20. prosince - Výpověď podalo 3576 ze zhruba 16.000 nemocničních lékařů. Narušení péče hrozí v 78 ze 190 nemocnic.   22. prosince - Zástupci praktických lékařů, zubařů, gynekologů a pediatrů vyzvali nemocniční lékaře, aby svůj odchod ještě přehodnotili. V prohlášení uvedli, že v případě vyhlášení krizového stavu jsou připraveni se o pacienty postarat.   27. prosince - Právní kancelář začala rozesílat výpovědi.     2011   6. ledna - Ministr Heger se domluvil s praktickými lékaři i ambulantními specialisty, že převezmou pacienty, které nebudou moci ošetřit nemocnice.   7. ledna - Odbory ohlásily druhou fázi kampaně Děkujeme, odcházíme. Očekávají, že se k akci připojí další stovky lékařů.   - Ministr Heger jednal se šéfy státem spravovaných nemocnic, kteří potvrdili, že fakultní nemocnice obstarají péči i po 1. březnu. Základní zdravotní péče podle Hegera ohrožena není.   - Prezident Václav Klaus označil chování lékařů hrozících výpovědí za velmi nezodpovědné.   12. ledna - Heger požádal lékaře, aby zůstali v nemocnicích s tím, že v příštím roce umožní zvyšování mezd připravená reforma.   14. ledna - Premiér Nečas slíbil, že peníze ušetřené reformou půjdou na platy zdravotníků.   18. ledna - Žádný průlom nepřinesl seminář, který s cílem sblížit strany sporu svolal předseda Senátu Milan Štěch (ČSSD). Zástupci opozice, krajů, lékařů i ministr Heger deklarovali připravenost k jednání, Heger nabídl možnost své rezignace.   19. ledna - Sněmovní zdravotní výbor podpořil ministra Hegera v navržených reformách a vyzval ho k jejich rychlému předložení.   20. ledna - Heger se sešel se šéfy lékařské komory a odborů. Shodli se jen na tom, že řešení se musí najít do konce měsíce.   21. ledna - Nečas a Heger se dohodli na scénáři pro případ, že by lékaři odešli. Podrobnosti ale neupřesnili. Podle Hegera se ministerstvo snaží plnit požadavky odborů nefinančního rázu.   - Svaz pacientů, lékařské a zdravotnické odbory a asociace menších a středních nemocnic vyzvaly ministra a vládu, aby vyhověli požadavkům nespokojených lékařů.   - Podle prezidentky České asociace sester (ČAS) Dany Juráskové se zdravotní sestry k protestu lékařů nepřipojí, výpovědi z práce nepodají a vlastní protestní akci organizovat nebudou.   24. ledna - Po schůzce s ministrem řekli šéfové lékařské komory a odborů Milan Kubek a Martin Engel, že ministr nepředložil žádný konkrétní návrh, jak odchodu lékařů zabránit.   25. ledna - Neonatologové i porodníci varovali, že péče o předčasně narozené děti je ohrožena v pěti z 12 center v ČR.   26. ledna - Vláda jednala o situaci ve zdravotnictví, premiér Nečas neřekl, zda se kabinet dohodl na nějakém řešení situace.   - Lídři vládní koalice se po jednání vlády sešli na neformálním obědě, kde řešili zdravotnictví. Podle Hospodářských novin se shodli, že díky změnám úhradové vyhlášky, přecenění léků a úsporám při nákupech lze ušetřit peníze na platy lékařů.   - Předseda Senátu Štěch vyzval vládu ke kompromisu s lékaři.   - Biskupové v prohlášení kritizovali protestující lékaře.   - Petice SOS zdravotnictví vyzývá vládu a ministerstvo, aby začaly se zdravotníky konstruktivně jednat.   - Pražský primátor Bohuslav Svoboda (ODS) řekl, že pražské porodnice by nebyly schopny po odchodu lékařů zajistit péči jako dosud a dvě z porodnic by musely přestat přijímat rodičky.   - Všeobecná zdravotní pojišťovna (VZP) vyzvala kraje a další zřizovatele ke změnách lůžkového fondu nemocnic. Slíbila, že pokud zruší 10.000 akutních lůžek, platby nemocnicím neklesnou.   27. ledna - Ministr Heger představil tři reformní zákony, které chystá jeho úřad - o zdravotních službách, o specifických zdravotních službách a o zdravotnické záchranné službě.   28. ledna - Ministr Heger nabídl lékařům dvě miliardy korun na zvýšení platů zdravotníků. Lékařské odbory to podle svého šéfa Martina Engela považují za posun. Zatím se ale nedohodli na zárukách pro doktory, kteří stáhnou výpovědi a budou se chtít na své místo v nemocnicích vrátit.   sat rmi ktp  