 Stromy v kroměřížské Podzámecké zahradě čeká obnova i ošetření  Kroměříž 10. ledna (ČTK) - Stromy v Podzámecké zahradě v Kroměříži, která patří k nejvýznamnějším historickým parkům v zemi, čeká obnova. Během následujících dvou let zde budou pokáceny desítky nemocných a poškozených dřevin, které nahradí nově vysazené stromy. Arboristé také prohlédnou a ošetří více než 1200 dalších stromů včetně těch nejstarších. Práce budou zahájeny již tento týden.   "Obnova se bude řadit k nejrozsáhlejším, které za poslední léta proběhly v moravských zámeckých zahradách, sdělila dnes ČTK mluvčí kroměřížského pracoviště Národního památkového ústavu Dagmar Šnajdarová. Náklady na projekt nazvaný Revitalizace porostů Podzámecké zahrady a financovaný z evropských fondů dosáhnou k sedmi milionům korun. Obnova by měla probíhat po etapách rovnoměrně na celé ploše zahrady.   "Naší společnou snahou bude, aby během prací docházelo pouze k minimálnímu omezování návštěvnického provozu zahrady. Naopak věříme, že si návštěvníci zahrady nenechají ujít příležitost a na vlastní oči budou sledovat průběh prováděných zásahů. Přesto žádáme návštěvníky o shovívavost, opatrnost a respekt v místech, kde se bude intenzivně pracovat," přiblížila Šnajdarová. Informace o aktuální situaci včetně případných uzavírek budou uveřejňovány na  internetových stránkách Arcibiskupského zámku .   Kromě tohoto projektu v Kroměříži souběžně probíhá projekt obnovy Květné i Podzámecké zahrady za téměř 337 milionů korun. První etapa, na kterou již bylo vydáno stavební povolení, zahrnuje reorganizaci zahradnictví v Podzámecké zahradě, kde přesunem dvora, skladu techniky a dílen vznikne plocha v sousedství Dlouhého rybníka, která bude dobudována a zpřístupněna veřejnosti v rámci další etapy úprav.   V Kroměříži vznikne i Národní centrum zahradní kultury. Podle záměru autorů stejnojmenného projektu podpořeného z evropských fondů se tam budou jezdit školit odborníci na historické parky z celé Evropy. Celý projekt by měl být dokončen v prosinci 2014. Jeho nosnou částí je ale především obnova obou zahrad. Zásadní část peněz, kolem 300 milionů korun, přitom poslouží na rekonstrukci Květné zahrady.   jav sap  