 Mistrem Evropy v jojování je opět Čech, tentokrát Tomáš Bubák  --------------------    Ke zpravodajství: FOTO ve Fotobance  ID foto: P201101290318701, P201101290318701, P201101290313501   --------------------    Praha 30. ledna (ČTK) - Tomáš Bubák se stal vítězem evropského šampionátu v jojování, jenž se od soboty konal v Praze. Navázal tak na loňské vítězství Václava Kroutila. V bouřlivé atmosféře zaplněného Divadla Archa zopakoval své loňské druhé místo polský mistr Mateusz Ganc, třetí se umístil jeho krajan Gregorz Wojcik.   "Je to pro mě obrovské překvapení, vůbec jsem něco takového nečekal," řekl ČTK Bubák, kterého pro jeho podobnost s kanadskou popovou hvězdou dívky v sále označily za "českého Justina Biebra".   Obtížné triky s disky na provázku po dva dny předvádělo přes 150 závodníků ze 16 evropských zemí. Mezi přihlášenými účastníky byli v mezinárodní otevřené divizi i zástupci mimoevropských zemí, včetně japonského mistra světa a jojerů z Filipín a Mexika.Úspěchy českých vyznavačů tohoto sportu nejsou náhodné. Podle předsedy České Yoyo Asociace (CYA) Jana Kordovského patří Česká republika spolu s Maďarskem ke světové špičce.   Převážně mladí soutěžící se na mistrovství střetli v osmi disciplínách. O vítězi rozhodla odborná mezinárodní porota, která vystoupení hodnotila body podle kvality provedení a obtížnosti jednotlivých triků. Nešlo jen o úroveň a rychlost provedení jednotlivých prvků, ale také o závodníkovu stylizaci a komunikaci s diváky nebo souznění s převážně rapovou a metalovou hudbou.   Součástí soutěže bylo také klání tříčlenných družstev, které se místy měnilo v pošťuchování a provokace připomínající soutěže rapperů. Publikum, které svými hlasivkami rozhodovalo o vítězi, ve vyrovnaném finále těsně přisoudilo prvenství české trojici před Poláky.   Mistrovství Evropy se loni konalo po 57 letech. Předtím se poprvé a na dlouhou dobu naposledy odehrálo v roce 1953. Část hlediště se po dobu konání akce změnila v jakýsi trh s joji různých barev a materiálů, tričky a dalšími předměty souvisejícími s touto populární zábavou.   Počátky jojování sahají až do starověku. Archeologové objevili zmínky o této kratochvíli na hliněných discích ze starého Řecka, podobné nálezy se vyskytly i na území Egypta a Číny. Moderní éra joja začala v USA kolem let 1928 až 1929. Od té doby se sport dynamicky vyvíjí. Mění se tvar joja i materiál, z něhož se vyrábí. CYA pořádá od roku 2004 i mistrovství republiky.   Roman Jireš jup  