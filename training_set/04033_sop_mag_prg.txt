 První pražským miminkem roku 2011 je chlapec Vojta  --------------------    Ke zpravodajství: ilustrační FOTO ve Fotobance  ID foto: F201005070226001, F20100402010850   Upravili jsme titulek, zprávu jsme aktualizovali v 1. a 2. odstavci.   --------------------    Praha 1. ledna (ČTK) - Prvním pražským miminkem letošního roku je chlapeček Vojta, který se devět minut po půlnoci narodil ve Všeobecné fakultní nemocnici (VFN) na Karlově náměstí. "Chlapeček je v pořádku a je zdravý," řekla ČTK sloužící sestra ve VFN. ČTK má údaje ze všech šesti pražských porodnic.   V motolské nemocnici se první miminko chystalo na svět až po první hodině ranní, v Podolí se narodilo zhruba ve tři hodiny ráno. V dalších nemocnicích se k porodu připravovali až v dalších hodinách, například na Vinohradech se rodilo až kolem sedmé hodiny.   Některé maminky, kterým se dítě narodilo až po půlnoci, zřejmě už nedostanou porodné. Ode dneška se totiž mění podmínky pro jeho přiznání. Zatímco do konce loňského roku na něj měly nárok všechny ženy, které porodily dítě, od letoška to jsou pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima.   Podle oslovených pražských nemocnic ale kvůli tomu žádné porody nebyly urychleny. "Předčasné vyvolávání porodu je nebezpečné," uvedla mluvčí motolské nemocnice Eva Jurinová.   Pražské maminky, které porodí na Nový rok, dostanou stejně jako v minulých letech finanční dar od primátora hlavního města. Loni činil 15.000 korun. V únoru pak budou také pozvány na slavnostní přivítání do primátorské rezidence.   sdv jpt  