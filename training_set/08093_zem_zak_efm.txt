 Soud v Brně zastavil insolvenční řízení s Agro Jevišovice  Brno 26. ledna (ČTK) - Krajský soud v Brně zastavil insolvenční řízení s družstvem AGRO Jevišovice, které zahájil před více než týdnem. Jako důvod zastavení řízení uvedl, že věřitel - zemědělské družstvo Slup - vzalo zpět svůj insolvenční návrh. Věřitel se podle informací z insolvenčního rejstříku vyrovnal s dlužníkem smírnou cestou. Jevišovické družstvo je jedním z největších zemědělských podniků v Česku.   Agro Jevišovice údajně svému věřiteli dlužilo přes 407.000 korun, které měl podnik zaplatit v nájemném. Šéf AGRO Jevišovice Bohumír Rada ČTK ve stejný den, kdy insolvenční řízení začalo, sdělil, že dluh už byl zaplacen.   Agro Jevišovice hospodaří na zhruba 9000 hektarech půdy. Zabývá se hlavně chovem kuřat. Známé je také díky chovu krokodýlů. Loni se ocitlo ve finančních problémech.   V současnosti projevila o koupi družstva zájem skupina Agrofert podnikatele Andreje Babiše. Fúzi nyní posuzuje antimonopolní úřad.   lab sap  