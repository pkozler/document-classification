 Poláci se znovu rozčilují ve frontách, tentokrát ale jen při hře  --------------------    Ke zpravodajství: ilustrační FOTO ve Fotobance; FOTO/aktuality  ID foto: FO00090770, FO00376248, FO03001627   --------------------    Varšava 29. ledna (zpravodajka ČTK) - Předvídavost, pevné nervy, vychytralost a známosti na okresním výboru komunistické strany potřebují Poláci pro to, aby si v obchodě mohli koupit vytoužené kozačky, kotoučový magnetofon, případně nábytkovou stěnu do obýváku. Na rozdíl od dob komunismu nejde o realitu všedního dne v Polsku, ale jen o stolní hru s názvem Fronta (Kolejka), kterou vydává Institut národní paměti.   Hráči musejí rozestavět členy své rodiny tak, aby se jim v co nejkratším čase z předem daného seznamu podařilo sehnat třeba vybavení do bytu nebo věci potřebné pro dovolenou na chatě. Problém je ale v tom, že zboží v obchodech je stejně jako v době komunismu nedostatek, a tak se musejí s ostatními kupujícími přetlačovat ve frontě. Čekající ve frontě má naštěstí alespoň omezené možnosti, jak svoji pozici vylepšit a zvýšit šanci na to, že se na něj dostane řada dřív, než bude všechno zboží vyprodané. Může proti čekajícímu před sebou zahrát kartou "Vy jste tady nestál" a vyhodit ho z fronty. Všechny předběhnout může tehdy, pokud má kartu "Matka držící v ruce malé dítě".   "Je jedno, jestli hráč v obchodě koupí křeslo nebo lampu, bere to, co zrovna je k mání, tak jako tomu bylo dřív," řekl ČTK Karol Madaj z IPN, který vymyslel princip hry.   "Chceme, aby lidé pocítili, jaké to je, když je někdo předběhne ve frontě nebo jim před nosem vyfoukne to, kvůli čemu tak dlouho čekali," říká Madaj. Nejlepší podle něho je, když se u hry na frontu sejdou starší i mladší generace. "Mladí mají živé svědky historie, s nimiž si mohou popovídat, jak to za komunismu bylo," vysvětlil.   Hráči musejí plánovat další kroky, snažit se předvídat, co udělají ostatní a pak na to rychle reagovat. Jde ale také o to, aby děti viděly, jak vypadaly běžné věci v dobách komunismu. Na kartičkách, které symbolizují vytoužené zboží, jsou fotky v minulosti v Polsku oblíbeného parfému Pani Walewska, "jednoduchého a elegantního" křesla, kozaček "zajišťujících nohám pohodlí", nebo i v Československu známé digitální hry s vlkem a zajícem.   Na to, aby vše ve hře odpovídalo realitě komunistického Polska, dohlížel odborník na dějiny ekonomie. Dohledal například to, že aby člověk nemusel stát ve frontě, musel mít dítě mladší dvou let. "Lidé si kvůli tomu děti půjčovali," dodal Madaj.   Fronta není první hrou z dílny Institutu národní paměti. V minulosti vydal v polské, české a anglické verzi simulaci bitvy o Anglii a pexeso s fotografiemi z okupace Polska v roce 1939.   Institut národní paměti se podobně jako český Ústav pro studium totalitních režimů zabývá obdobím druhé světové války a komunismu.   Hana Brusová dr  