 Průmyslová výroba v Maďarsku v dubnu zpomalila růst na 6,9 pct  Budapešť 7. června (ČTK) - Průmyslová výroba v Maďarsku v dubnu zpomalila růst podobně jako v České republice a Polsku. Meziroční růst produkce se v Maďarsku zmírnil na 6,9 procenta z 9,2 procenta za březen, uvedl dnes statistický úřad země. Analytici podle ankety Reuters přitom očekávali zvýšení tempa na 9,3 procenta.   "Údaje jsou mnohem slabší než naše předpověď a dokonce nižší než obecné mínění," uvedl analytik Zsolt Kondrát z MKB Bank. Podotkl, že zpomalení růstu v odvětví nastalo dříve, než ekonomové předpokládali. Podobně očekává zpomalení v eurozóně jako dopad úsporných opatření, které vlády evropských států musejí zavádět kvůli dluhům a deficitům.   Meziměsíčně se produkce maďarského průmyslu zvýšila o polovinu procenta, zatímco se v březnu proti únoru o 3,6 procenta propadla.   Za celý rok odhadují analytici MKB Bank, že se maďarská průmyslová výroba zvýší o 7,5 procenta až osm procent. Na průmysl podle nich doléhá slabá domácí spotřeba a investice, napsala agentura Reuters.   Průmyslová výroba v Česku v dubnu meziročně zpomalila růst na 4,7 procenta po březnovém revidovaném zvýšení o 9,2 procenta. Meziměsíčně byla produkce po očištění od sezonních vlivů vyšší o 0,3 procenta.   pok vju    