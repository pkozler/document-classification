 Arnold Böcklin patřil k výtvarné špičce 19. století  --------------------    Ke zpravodajství: FOTO ve Fotobance   --------------------    Florencie/Praha 15. ledna (ČTK) - Poblíž italské Florencie zemřel před 110 lety, 16. ledna 1901, švýcarský malíř, kreslíř, grafik a sochař Arnold Böcklin, který je dnes považován za jednoho z nejvýznamnějších výtvarníků 19. století. Pocházel z dobré měšťanské rodiny z Basileje, učarovala mu však Itálie, kde strávil většinu života. Vznikla tam i jeho nejznámější díla - variace na Ostrov mrtvých. Originál si objednala ovdovělá žena, téma však Böcklina zaujalo natolik, že v letech 1880 až 1886 vytvořil ještě nejméně pět verzí tajemného obrazu, který je dnes považován za ztělesnění symbolismu. Jednu z nich prý svého času vlastnil i nacistický vůdce Adolf Hitler.   Arnold Böcklin se narodil 16. října 1827 a jako dobře zaopatřené dítě navštěvoval v Basileji gymnázium a kurzy kreslení. Když už o jeho výjimečném talentu nebylo pochyb, poslali jej rodiče na studia na akademii v Düsseldorfu. Pobyl na ní dva roky, poté se vydal na studijní cestu do Nizozemí, Francie a posléze Itálie, kde na několik let zakotvil. Oženil se a měl 14 dětí, z nichž se však dospělosti nedožila ani polovina. Po několikaleté epizodě v Německu a Švýcarsku se Böcklin mohl díky svým úspěchům usadit v milované Itálii natrvalo. V roce 1892 utrpěl záchvat mrtvice a posledních deset let dokázal malovat již jen za pomoci svého syna.   zma nob  