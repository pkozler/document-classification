 E15: Evropská komise schválila Česku všech deset velkých projektů  Praha 18. ledna (ČTK) - Všech deset velkých projektů, na které chce Česká republika získat peníze od Evropské unie, má na začátku roku 2011 razítko a podpis Evropské komise. Deníku E15 to potvrdilo ministerstvo pro místní rozvoj, národní koordinátor procesu čerpání. ČR chce žádat o proplacení jednoho vzdělávacího, dvou vodohospodářských, čtyř železničních, jednoho dálničního a dvou ekologických projektů. Dohromady se jedná o asi 800 milionů eur (přibližně 20 miliard korun), informuje dnešní deník E15.   Mezi deset velkých projektů patří mimo jiné dostavba dálnice mezi Lovosicemi a Řehlovicemi nebo sanace staré ekologické zátěže po Diamu Mydlovary.     "Velké projekty jsou specifické tím, že je schvaluje nejen členský stát, ale vzhledem k jejich finančním objemům také Evropská komise," řekl E15 první náměstek ministra Daniel Braun. "Věřím, že to umožní rychlé čerpání v těchto důležitých investicích," dodal.   Pokrok ve schvalování nastal podle E15 v loňském roce. Do nástupu nové unijní exekutivy mělo Česko jistý souhlas jen u tří projektů.   jhr        