 MOV se o bezpečnost ZOH v Soči 2014 nebojí  Lausanne (Švýcarsko) 26. ledna (ČTK) - Mezinárodní olympijský výbor se navzdory pondělnímu teroristickému útoku, při kterém na moskevském letišti Domodědovo zemřelo 35 lidí, neobává o bezpečnost během zimních her v ruském Soči v roce 2014. Prohlásil to prezident MOV Jacques Rogge.   "Žijeme v nebezpečném světě. Nejde o první teroristický útok na hlavní město. Myslím, že si všichni pamatujeme, co se stalo den poté, co jsme v roce 2005 zvolili Londýn," citovala Rogga agentura Reuters.   Londýn se stal terčem teroristů 7. července 2005, pouhý den poté, co mu MOV přidělil pořádání olympiády v roce 2012. Při sebevražedných útocích na tři vlakové soupravy metra a autobus zemřelo 52 lidí, čtyři atentátníci a celkem 528 lidí bylo zraněno.   "Podobné incidenty byly také v Madridu i dalších městech. Takový je prostě život, žijeme v nebezpečném světě," dodal Rogge. "S ruskými organizátory velmi úzce spolupracujeme a věříme, že během her zajistí nejlepší možnou bezpečnost," uvedl.   pam nkr  