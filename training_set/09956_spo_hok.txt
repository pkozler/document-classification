 Hokejisty Zlína nabudila slova hlasatele o brankostroji Brna  --------------------    Ke zpravodajství: FOTO/aktuality; AUDIO   --------------------    Brno 21. ledna (ČTK) - Slova hlasatele v hale Rondo o brankostroji brněnské Komety v posledním extraligovém duelu v Litvínově a jeho případném dalším opakování pobavila před utkáním hokejisty Zlína. Litvínovský výsledek Brňané nezopakovali, naopak si na své konto připsali už šesté utkání po sobě bez bodového zisku v domácím prostředí.     "Výrokům o případném dnešním opakování brankostroje Komety jsme se smáli," poznamenal v dobrém rozmaru po utkání obránce Zlína Martin Hamrlík. "Viděli jsme zápas Brna na videu, Litvínovu vyhořeli oba brankáři. A letos navíc Litvínov nehraje dobře, hoří mu obrana. Možná nás chtěl hlasatel zastrašit, což se mu nepodařilo. Zřejmě jen divákům vtloukal do hlavy, že bude zápas jasnou záležitostí," dodal Hamrlík, který byl dnes rozhodujícím strůjcem zlínského vítězství.   Za stavu 2:2 se po Leškově zpětné přihrávce Hamrlík napřáhl k přesné ráně od modré čáry, která znamenala třetí a zároveň i vítěznou branku Zlína. A tím také pohřbené naděje Brňanů na bodový zisk a s ním i ukončení domácí výsledkové krize.   Přitom se Hamrlík dle svých slov v dnešním utkání dlouho necítil dobře. Zapomněl doma vnitřní tenké rukavice, kterým říká "vietnamky". Teprve na ně si natahuje hokejové rukavice. "Byl jsem z toho nervózní. Ale nakonec se mi podařilo dát jednu z mých nejlepších branek v letošní sezoně. Takže zřejmě dojde ke změně a vnitřní rukavice odložím," žertoval zkušený zlínský obránce.   Jedním z rozhodujících faktorů vítězství byl podle něho úvodní tlaku Beranů. "Nástup do obou úvodních třetin nám vyšel dokonale. Tušili jsme, že se po jednom vítězství v Litvínově nemůže Kometa tak snadno dostat z krize. Mohli jsme získat ještě větší brankový náskok," tvrdil Hamrlík, který přiznal, že součástí taktiky bylo nedat soupeři prostor ke kombinaci. "Trenér Lubina si vzal správně už v páté minutě oddechový čas. Brno se vzpamatovalo a náš tlak se otupil," poznamenal Hamrlík.   Z diváckého hlediska vnímal duel jako nesmírně zajímavou bitvu. "Za stavu 2:2 se výsledek lámal na obě strany. I Brno mělo šance. Bylo ovšem vidět, že hrajeme ve větší pohodě. Brňané museli mít předcházející špatné výsledky a bodové ztráty ve svých hlavách. Musím ale přiznat, že v útoku je Kometa hodně silná," uvedl Hamrlík.   poš vov  