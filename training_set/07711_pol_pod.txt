 Na demonstraci proti ultralevici v Příbrami přišlo asi 40 lidí  --------------------    Ke zpravodajství: FOTO/aktuality   --------------------    Příbram 22. ledna (ČTK) - V centru Příbrami se dnes odpoledne sešly asi čtyři desítky lidí na demonstraci proti drogám, anarchii a ultralevici. Účastníci akce se chtějí vydat na pochod městem směrem k Březovým Horám. Pravicové radikály sleduje početný policejní doprovod a antikonfliktní tým, demonstrace se zatím obešla bez výtržností.   Lidé převážně v černém oblečení se začali scházet v 15:00 v Jiráskových sadech. Postávali v několika hloučcích a čekali na zahájení akce. Na místě je sledovali městští i republikoví policisté, kteří byli ve výrazné přesile. Několika lidem zkontrolovali občanské průkazy. V záloze byli také policejní těžkooděnci. Podle mluvčí příbramské policie Moniky Schindlové je v Příbrami nasazeno do 200 příslušníků z různých oddílů.   Demonstranti se chtějí vydat na pochod městem, podle dřívějších informací by měli jít směrem k Prokopské ulici a náměstí J. A. Alise.   Protestní akci proti "všem formám levicového teroru" svolalo hnutí, které si říká Svobodní aktivisté. Večer je v centru Příbrami plánován také pochod antifašistů k třetímu výročí smrti Jana Kučery, člena odnože skinheads, která hájí antirasistické postoje.   Osmnáctiletého Kučeru v roce 2008 pobodal před příbramským barem o rok starší Jiří Fous, který si nyní odpykává za vraždu trest 12,5 roku. Kučera na něj podle spisu zaútočil pěstmi, Fous jej následně dvakrát bodl do břicha. Potyčku poté oznámil na policii. Nůž odhodil odhodil do popelnice u policejní služebny, policisté ho později našli. Soud Fouse označil za stoupence neonacistického hnutí, Kučera patřil ke skupině skinheads označovaných jako S.H.A.R.P.(Skinheads Against Racial Prejudic - Skinheads proti rasovým předsudkům).   Organizátoři odpolední demonstrace pravicových radikálů na internetu uvedli, že svolavatelem konkurenční akce je Václav Šroub, jenž v roce 2005 pronajal pozemky na technoparty CzechTek, kterou policie rozehnala. Šroub to ČTK potvrdil. Možného konfliktu mezi oběma tábory se ale neobává. "Se střety se při podobných akcích musí vždycky počítat, ale já si myslím, že to nebude nic vážného," dodal.   lap khj  