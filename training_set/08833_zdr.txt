 Centrum naučí lidi po mrtvici soběstačnosti i práci s počítačem  Praha 26. ledna (ČTK) - Centrum odborné péče pro pacienty po cévní mozkové příhodě ERGO Aktiv o.s. přijímá do konce ledna nové klienty z Prahy do intenzivního tříměsíčního rehabilitačního programu. ČTK to řekl Jan König ze sdružení. Program je zaměřen na návrat lidí po mrtvici do běžného i pracovního života, naučí se soběstačnosti i například práci na počítači.   Cévní mozkové příhody jsou druhou nejčastějí příčinou úmrtí a nejčastější příčinou invalidity lidí středního a vyššího věku. Nemocnost v ČR je až trojnásobně vyšší proti jiným vyspělým zemím EU.   Čeští pacienti dostanou podle lékaře kliniky rehabilitačního lékařství vinohradské nemocnice Jana Vacka velmi kvalitní péči v akutních obtížích v nemocnici, většinou na ni pak ale nenavazuje kvalitní následná péče. "Možnosti následné péče jsou u nás stále velmi omezené," řekl.   Cévní mozková příhoda postihne v ČR ročně 30.000 lidí. Zůstávají odkázáni na invalidní důchod a pomoc okolí. "S odbornou péčí by mnoho z nich mělo výrazný potenciál zařadit se zpět do aktivního života - společenského i pracovního," upozornila ergoterapeutka Olga Košťálková ze sdružení, které nabízí služby lidem produktivního věku dočasně bezplatně, získalo na ně peníze z evropského fondu OPPA.   Tříměsíční intenzivní kurz zahrnuje každodenní šestihodinový program, v něm se klienti učí základní dovednosti od sebeobsluhy po práci na počítači. Lektoři podporují aktivitu každého účastníka, přizpůsobují výběr aktivit jeho potřebám. Nejbližší nástupní termín je v únoru, bližší  informace  na telefonních číslech 267 092 271 a 774 939 169.   Program je určen zejména lidem po prodělané cévní mozkové příhodě, pokud zbudou volná místa, mohou se účastnit pacienti s roztroušenou sklerózou nebo znevýhodněním po úraze. Úspěšní absolventi obdrží certifikát, který mohou využít při žádosti o zaměstnání.   nam pba    