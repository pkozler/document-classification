 New York v loňském roce zaznamenal 532 vražd; nárůst po roce 2009  New York 4. ledna (ČTK) - Nárůst počtu vražd v porovnání s rekordně klidným rokem 2009 zaznamenal loni New York. Za rok 2010 tu policie vyšetřovala celkem 532 vražd, zatímco v roce 2009 "pouze" 471. Celková úroveň zločinnosti ovšem v New Yorku v loňském roce klesla o dvě procenta, napsala dnes agentura AP s odvoláním na newyorskou policii.   New York, který je s více než osmi miliony obyvatel nejlidnatějším městem ve Spojených státech, druhdy patřil mezi města s největší kriminalitou na světě. Výjimkou nebyly roky, kdy bylo v New Yorku zavražděno více než 2000 lidí. V posledním desetiletí ale město zažívá rekordní pokles kriminality; podle policie na tom nic nemění ani skutečnost, že v roce 2010 stoupl v porovnání s rokem 2009 počet znásilnění o 14 procent a počet loupeží o čtyři procenta.   dk ank  