 Nepokoje v Egyptě ropu výrazněji nezdraží, očekávají analytici  Praha 31. ledna (ČTK) - Současné nepokoje v Egyptě mají bezprostřední dopad na ceny ropy, neměly by však na ropném trhu způsobit nějaké dlouhodobé problémy. Shodují se na tom analytici, které ČTK dnes oslovila. Ceny ropy v minulých dnech kvůli situaci na severu Afriky prudce zrychlily růst. Severomořská ropa Brent se dostala těsně pod 100 dolarů za barel a americká WTI pod 90 dolarů.   "Současné geopolitické dění na severu Afriky nesporně přispělo k růstu cen od konce minulého týdne, i když si nemyslím, že situace v Egyptě by měla mít reálný dopad na dostupnost ropy z regionu Blízkého východu," uvedl analytik společnosti Cyrrus Marek Hatlapatka.   Eskalaci problémů nelze vyloučit ani v zemích na Blízkém východě. Historické zkušenosti ale podle Hatlapatky ukazují, že ani při vážnějších konfliktech v regionu nebývá dramaticky omezeno zásobování zbytku světa ropou. "Prostor pro cenový šok je omezený i tím, že cena ropy v posledních týdnech a měsících silně rostla bez ohledu na geopolitickou situaci v severní Africe," dodal Hatlapatka.   Analytik BH Securities Petr Hlinomaz považuje současný růst cen ropy kvůli Egyptu za krátkodobý výkyv a podstatnější vliv na ceny podle něj bude mít vývoj těžebních kvót kartelu OPEC a výkon světové ekonomiky. Pokud by se nepokoje přenesly také do blízkovýchodních zemí s těžbou ropy, našlo by se řešení, které by situaci stabilizovalo i s mezinárodní pomocí, očekává Hlinomaz. "Na těžbě má zájem více stran," dodal.   Růst cen ropy v důsledku situace v Egyptě považuje za krátkodobý jev také analytik společnosti Colosseum Petr Čermák. "Kvůli aktuálním problémům v Egyptě zahrnují investoři do cen ropy určitou rizikovou prémii. Situace se prozatím neuklidňuje, což cenu černého zlata podporuje," uvedl Čermák.   Analytik Jan Šimek ze společnosti Broker Consulting upozornil, že komoditní trh reaguje rychle na nové podněty a investoři mění svá očekávání na základě relevantních informací. "Pokud se situace uklidní, můžeme na ropě očekávat cenový pokles, při eskalaci nepokojů pak může ropa dále růst. Stačí si uvědomit, že na Blízkém východě se nachází více než polovina světových zásob ropy," dodal Šimek.   lko vju  