 MŽP popírá, že firmy dostanou půlku povolenek v roce 2013 zdarma  upravili jsme úvodní titulek a doplnili vyjádření mluvčí ministerstva životního prostředí v 1. a 4. odstavci   --------------------    Praha 13. května (ČTK) - Tuzemské energetické společnosti získají 53 až 58 procent emisních povolenek za rok 2013 zdarma. Zbytek budou kupovat. Podle agentury Reuters se na tom dohodly ministerstvo financí a ministerstvo životního prostředí. Vláda tak ustoupila od úvah zpoplatnit přidělování všech emisních povolenek. Mluvčí MŽP Michaela Jendeková to však v tiskové zprávě pro ČTK popřela.   Pravidla Evropské unie dovolují 70 procent povolenek pro rok 2013 přidělit zdarma. Toto množství musí být ale upraveno, aby nezahrnovalo exportovanou elektřinu. Proto se ministerstva dohodla na množství 53 až 58 procent.   "Ministři se dohodli, že ministerstvo životního prostředí nastaví národní plán (přidělení povolenek) přesně v souladu s pravidly EU," citovala Reuters mluvčí ministerstva životního prostředí Michaelu Jendekovou. Počet zdarma přidělených povolenek se podle ní bude každým rokem snižovat až na nulu v roce 2020.   V tiskové zprávě pro ČTK to ale Jendeková popřela. "Očekáváme, že otázku derogací projedná vláda až v červnu nebo červenci. Ministerstvo životního prostředí pro jednání momentálně připravuje potřebné podklady," uvedla v prohlášení pro ČTK s tím, že výše uvedené informace nejsou přesné.   Vláda původně zvažovala prodej všech povolenek pro rok 2013, aby tím částečně kompenzovala zdražení elektřiny kvůli rozvoji solárních elektráren.   V současnosti platí firmy z emisních povolenek, které jsou zdarma, 32procentní darovací daň. Toto pravidlo skončí v příštím roce a od roku 2013 se přidělování povolenek zpoplatní. To přinese podnikům výrazné náklady navíc. Přes polovina povolenek zdarma však může například pro elektrárenskou společnost ČEZ znamenat úspory ve výši několika miliard korun. Záměr musí schválit vláda a posléze ho posoudí Evropská komise.   Povolenky dávají energetickým firmám a dalším velkým producentům emisí právo vypouštět do atmosféry průmyslové plyny. Jedna povolenka se rovná tuně emisí. Cena jedné povolenky se v současnosti na trhu pohybuje kolem 16 eur (asi 390 korun).   lko dvd mha  