 Předsednictvo tripartity bude ve středu jednat o reformách  Praha 3. května (ČTK) - Ve středu odpoledne se uskuteční jednání předsednictva Rady hospodářské a sociální dohody, takzvané tripartity. Bylo svoláno na žádost odborů, které nesouhlasí se způsobem, jakým s nimi vláda projednává návrhy reformních zákonů.   Na protest proti tomu při posledním dokonce odboráři opustili poslední jednání tripartity, které se konalo v dubnu.   "Pomyslný pohár trpělivosti přetekl, a proto jsme se rozhodli přerušit jednání tripartity a požádat premiéra o svolání mimořádného předsednictva tripartity k nalezení způsobu komunikace," řekl tehdy novinářům předseda odborového svazu KOVO Josef Středula. Odbory prý předložily vládě mnoho připomínek i vlastní návrh důchodové reformy, ale kabinet k nim nepřihlédl.   Největší odborová centrála v zemi, Českomoravská konfederace odborových svazů (ČMKOS), se zatím k tomu, co od středečního jednání očekává, nechce vyjádřit. Bude se totiž o své strategii, se kterou na jednání půjde, ve středu dopoledne radit. "Nevím, co nám pan premiér hned v úvodu řekne, ale musíme si připravit, co řekneme jemu," řekl ČTK předseda ČMKOS Jaroslav Zavadil.   Předseda druhé největší odborové centrály Asociace samostatných odborů (ASO) Bohumír Dufek mimo jiné očekává, že se na tripartitě bude o návrzích zákonů opravdu jednat, a to ještě předtím, než je schválí vláda.   Odbory nesouhlasí s koncepcí vládních reforem v celé řadě bodů. Například na návrhu důchodové reformy kritizují, že prohloubí deficit na důchodovém účtu a zbytečně zatíží peněženky lidí. Kritizují i vládní návrhy daňové či zdravotnické reformy. Na protest proti reformám svolaly na sobotu 21. května do Prahy demonstraci.   pcl pba  