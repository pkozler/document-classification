 První latinskoamerické muzeum Beatles je v Argentině  --------------------    Ke zpravodajství: FOTO/aktuality   --------------------    Buenos Aires 17. ledna (ČTK) - Legendární britská skupina Beatles má od tohoto měsíce své první muzeum i v Latinské Americe. V argentinské metropoli Buenos Aires mohou jeho návštěvníci zhlédnout předměty ze sbírky soukromého sběratele, který tvrdí, že některé z exponátů neuvidíte v žádném jiném muzeu Beatles na světě, napsal server itn.co.uk.   Třiapadesátiletý fanoušek Beatles Rodolf Vázquez začal sbírat memorabilia související s jeho oblíbenou skupinou již jako desetiletý a v roce 2001 si vysloužil zápis do Guinnessovy knihy rekordů jako majitel největší kolekce předmětů spojených se skupinou Beatles na světě.   V současné době vlastní více než 8500 nahrávek, suvenýrů, figurín, loutek, hraček, plakátů a dalších předmětů upomínajících na členy skupiny a jejich tvorbu. Více než 2200 z nich je k vidění i v nově zřízeném muzeu v argentinské metropoli.   Vázquez se rozhodl svou sbírku vystavit, aby ji mohl sdílet s dalšími fanoušky Beatles. "Protože jinak by to všechno bylo uzavřeno v krabicích a bednách, aniž by to někomu dělalo radost," vysvětlil podle itn.co.uk Vázquez.   Sběratel také tvrdí, že v jeho muzeu jsou i exponáty, které návštěvník nenajde ani ve slavném muzeu Beatles v Liverpoolu, rodném městě slavné čtveřice "brouků". Ke svým nejcennějším "úlovkům" řadí například autogram Johna Lennona, který zakoupil v roce 1981 v New Yorku.   Vázquez také prozradil, že jeho velkým snem je setkat se osobně s dosud žijícími členy skupiny Paulem McCartneym a Ringem Starrem. McCartney sice nedávno koncertoval v Buenos Aires, ale sběratel se s ním nesetkal.     Skupina Beatles v Argentině nikdy nevystupovala, má tu však bezpočet fanoušků.   hro jnd  