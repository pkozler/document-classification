 Morávek svým třetím gólem v sezoně zachránil Kaiserslauternu bod  Berlín 16. ledna (ČTK) - Český fotbalista Jan Morávek si připsal třetí gól sezony, kterým pomohl Kaiserslauternu v německé lize k remíze 1:1 s Kolínem nad Rýnem. Jeho gól byl o to cennější, že přišel v době, kdy domácí již hráli v oslabení po vyloučení Lakiče.   Chorvatský útočník dostal červenou kartu v 39. minutě za úder do obličeje soupeře. Deset minut předtím poslal hosty do vedení německý reprezentant Podolski.   Kaiserslautern se však mohl znovu spolehnout na mladého českého záložníka, který se stává klíčovým hráčem. Morávek šest minut po změně stran počkal na odražený míč a pravačkou ho z 15 metrů poslal do levého horního rohu branky.   Domácí mohli dokonce vyhrát. Deset minut před koncem předvedl Morávek povedený sólový průnik, ovšem slovenský útočník Nemec jeho akci nezakončil přesně.   Kaiserslautern mohl být i tak s bodem spokojený. Na desátém místě má na šestnáctou příčku Kolína šestibodový náskok a drží si tak odstup od záchranářských bojů.   Další Čech Jiří Bílek dnes zůstal jen mezi náhradníky Kaiserslauternu.   Zahrál si naopak Martin Fenin, který do sestavy Frankfurtu naskočil na celý druhý poločas, ovšem ani on prohru 0:3 s Hannoverem neodvrátil. Hannover, který měl v minulé sezoně velké starosti se záchranou, se dostal už na druhé místo tabulky za Dortmund.   svd nkr  