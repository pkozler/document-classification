 Lázně v Třeboni poprvé oficiálně zahájí sezonu  --------------------    Ke zpravodajství: AUDIO; FOTO ve Fotobance  ID foto:  F201011100222801 ,  FO00142450    --------------------    České Budějovice 12. května (ČTK) - Třeboňské Bertiny lázně a Aurora poprvé oficiálně otevřou lázeňskou sezonu. Kromě kulturního programu s historickými tanci a zpěvy a kostýmovaného průvodu Petra Voka z Rožmberka a jeho družiny se lidé mohou těšit na prohlídku lázní, řekla dnes novinářům obchodní ředitelka lázní Sabina Kodlová. Zahájení sezony se uskuteční v pátek a sobotu.   V pátek sezonu ve společenském sále lázní Aurora zahájí komponovaný pořad Memento Mori s dobovými tanci a zpěvy k poctě Petra Voka. Připravily je soubory Chairé a Fioretto, podotkla Kodlová. V sobotu dopoledne se vydá družina Petra Voka městem z Masarykova náměstí do altánu Bertiných lázní, kde bude slavnostně vysvěcena slatina, která je zdejším hlavním léčebným prostředkem. V parku lázní Aurora budou od rána řemeslné trhy, které doplní hudební a taneční vystoupení.   Na sobotu jsou od 11:00 do 14:00 naplánovány prohlídky lázní Berta a Aurora. Lidé se dostanou i na místa, která nejsou hostům přístupná, uvedla Kodlová. Zájemci se dozví o léčebných procedurách, slatině i wellness službách, prohlédnou si balneocentra nebo bazénové komplexy. Uvidí, jak vypadá slatinná koupel nebo vodoléčebné procedury, doplnila.   Návštěvníci se možná podívají i do podzemních prostor lázní. V Bertiných lázních se lidé budou moci podívat z terasy denního baru na historické centrum. Otevření lázeňské sezony v sobotu večer zakončí ohňostroj nad rybníkem Svět.   Třeboňské lázně, které patří městu, se zaměřují na léčbu pohybového aparátu, hlavní léčebnou metodou jsou slatinné koupele a zábaly. Kromě léčebných pobytů nabízejí i relaxační a wellness služby. Lázně Aurora loni stejně jako předloni navštívilo téměř 20.000 hostů. V Bertiných lázních bylo loni téměř 10.600 hostů, meziročně o zhruba 1000 více.   kpe jnd  