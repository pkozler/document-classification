 Anne Hathawayová bude hrát v novém Batmanovi Kočičí ženu  --------------------    Ke zpravodajství: FOTO ve Fotobance  ID foto: P201101170285901, F201101170049201   --------------------    Los Angeles 20. ledna (ČTK) - Anne Hathawayová si vybojovala cestu do pokračování filmového Batmana a objeví se v něm jako Catwoman (Kočičí žena). Informuje o tom agentura AP.   Společnost Warner Bros. ve středu oznámila obsazení dalšího filmu Christophera Nolana o superhrdinovi The Dar Knight Rises (Temný rytíř povstává). Hathawayová se v něm objeví po boku Christiana Balea, který se vrací jako Bruce Wayne alias Batman v kostýmu netopýřího muže.     Studio také oznámilo, že jednoho z Batmanových nepřátel bude hrát Tom Hardy, který si pod vedením režiséra Nolana zahrál loni v akčním filmu Počátek.   The Dark Knight Rises bude pokračováním dvou předchozích batmanovských filmů režiséra Nolana - Batman začíná z roku 2005 a Temný rytíř (2008). Nolan prohlásil, že by chtěl, aby "film zůstal věrný tomu, co bylo předtím". Premiéru má mít 20. července 2012 a měl by dokončit příběh začatý v prvních dvou snímcích.   Hathawayová, která byla v roce 2008 nominována na Oscara za roli ve filmu Ráchel se vdává, bude 27. února spolu s Jamesem Frankem moderovat předávání Oscarů udělovaných americkou Akademií filmových umění a věd.   ko dr    