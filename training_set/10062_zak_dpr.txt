 Muž z Mostecka létal zadarmo po světě, falšoval výpisy z banky  Most 12. ledna (ČTK) - Devětatřicetiletý muž v Mostu létal od října loňského roku po světě zadarmo. Přes internet si objednával letenky a následně falšoval bankovní výpisy o jejich zaplacení. Díky těmto podvodům se podíval do Jižní Afriky a USA, policisté ho dopadli během letu ze Spojených států do Bratislavy při mezipřistání v Praze. ČTK o tom dnes informovala mluvčí mostecké policie Ludmila Světláková.   V říjnu si muž objednal přes internet letenku do jihoafrického Kapského Města, ještě týž den do Jižní Afriky odletěl. "Společnosti poté, co byl vyzván k předložení potvrzení o zaplacení letenky, zaslal výpis banky o převodu peněz za poskytnutou letenku. Ten však byl padělaný," sdělila mluvčí.   V listopadu stejným způsobem zadarmo odletěl do Ameriky, kde pobýval až do 14. prosince. Odtud si objednal letenku do Bratislavy, při mezipřistání v Praze ho policisté zadrželi. "Mostecká policie muže obvinila z přečinu podvodu. Třem společnostem způsobil škody za 71.784 korun," dodala Světláková.   Podvody s letenkami nebyly jedinou trestnou činností, které se muž z Mostu dopustil. Policie po něm pátrala už dříve kvůli obvinění ze zpronevěry, za kterou mu hrozilo až osmileté vězení. Svého známého údajně připravil o více než milion korun, které prý použil na obchodování s komoditami na mezinárodních trzích. Peníze slíbil patřičně zhodnotit. Když chtěl muž peníze zpět, začal se mu vyhýbat.   van mol  