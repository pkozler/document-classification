 Na jihu Čech napadl nový sníh, na silnicích leží břečka  České Budějovice 26. ledna (ČTK) - Na jihu Čech v noci na dnešek napadl sníh. Na chemicky udržovaných silnicích musí řidiči počítat s břečkou, na ostatních leží ujetá vrstva sněhu do tří centimetrů krytá posypem. Dohlednost po ránu snižuje sněžení. Na Českokrumlovsku fouká silný vítr. Všechny silnice jsou podle dispečinku cestářů sjízdné.   Na celém území Jihočeského kraje je zataženo a vyskytují se sněhové přeháňky. V Českých Budějovicích se teplota vzduchu pohybuje kolem bodu mrazu, jinde je pod nulou. Na šumavském Churáňově minus pět stupňů Celsia. Přes den bude oblačno až zataženo, občas bude sněžit. Nejvyšší teploty minus dva až plus jeden stupeň, na Šumavě minus čtyři.   mi mol   