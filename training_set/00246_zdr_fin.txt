 Svaz pacientů nesouhlasí s navrhovaným rušením nemocničních lůžek  Praha 28. ledna (ČTK) - Svaz pacientů nesouhlasí s návrhem na rušení nemocničních lůžek, na kterém se shodl ministr zdravotnictví se zdravotními pojišťovnami. Podle představitelů svazu by to mohlo omezit dostupnost péče. Řekli to dnes novinářům po schůzce s ministrem Leošem Hegerem (TOP 09). Po něm žádali také ujištění, že kvůli výpovědím lékařů budou mít pacienti i po 1. březnu dostupnou léčbu ve všech nemocnicích v Česku. "V tomto bodě můžeme vyjádřit mírný optimismus," uvedl šéf svatu Luboš Olejár.   Ministr zdravotnictví dnes nespokojeným lékařům nabídl dvě miliardy korun na zvýšení platů. Doktory přitom poprosil, aby své výpovědi stáhli. Nemocnice chtělo do konce února opustit asi 3800 z 20.000 lékařů. Žádali růst mezd na 1,5 až trojnásobek průměrného platu podle kvalifikace a praxe, chtěli také některé systémové změny.   Heger chce peníze najít i díky zeštíhlení nemocniční sítě. Ubýt by mohlo až 10.000 lůžek akutní péče. Část z nich by se mohla změnit na lůžka péče následné a dlouhodobé. Přechodně by se mohly snížit i ceny některých léků o sedm procent.   Svaz se obává toho, že navrhovaná opatření nepříznivě dopadnou na pacienty. Olejár řekl, že by se mohla kvůli rušení lůžek a nemocnic snížit dostupnost péče a u léků by mohly vzrůst doplatky.   Podle viceprezidentky svazu a místopředsedkyně Senátu Aleny Gajdůškové (ČSSD) je zamýšlené rušení takového počtu lůžek znepokojující. "Když lůžka zrušíte v regionech a stáhnete pacienty do fakultních nemocnic, bude to stát víc peněz. Lůžka ve fakultních nemocnicích jsou dražší," uvedla Gajdůšková. Podle ní je nejdřív nutné debatovat o tom, kolik lůžek je potřeba a kde.   Svaz pacientů požádal dnes ministra zdravotnictví také o to, aby do Všeobecné zdravotní pojišťovny (VZP) poslal kontrolu. Olejár je přesvědčen o tom, že se ve VZP plýtvá penězi. Přestat platit by se podle něj mělo třeba za elektronické zdravotní knížky IZIP či za služby najaté advokátní kanceláře.   ktk mkv  