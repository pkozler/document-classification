 Silnici mezi Mostem a Bílinou zastavily nevybuchlé bomby  Most 17. ledna (ČTK) - Dvě nevybuchlé letecké bomby si dnes odpoledne vynutily krátkou uzavírku hlavní silnice mezi Mostem a Bílinou. ČTK to řekla mostecká policejní mluvčí Ludmila Světláková. Pumy pocházející zřejmě ze druhé světové války byly nalezeny v lomu poblíž Želenic nad Bílinou na Mostecku.   "Bomby našli zhruba v 9:00 v lomu poblíž silnice. Uzavírka byla nutná až o sedm hodin později, kdy si je přivolaný pyrotechnik odvážel k likvidaci," řekla ČTK Světláková. Uzavírka byla zhruba desetiminutová kvůli tomu, že se pyrotechnik při odvozu bomb přiblížil k silnici příliš blízko.   Munice pravděpodobně pochází z druhé světové války, na jejímž sklonku se Mostecko stalo častým cílem amerických bombardérů. Nálety z let 1944 a 1945 mířily především na chemické závody v Záluží, které také z větší části zcela srovnaly se zemí.   jtb mol  