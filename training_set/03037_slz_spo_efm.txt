 Ministerstvo financí rozhodlo o pozastavení licence Sazky  Upravili jsme zprávu i titulek a celkově přepracovali   --------------------    Praha 9. května (ČTK) - Ministerstvo financí dnes rozhodlo o pozastavení licence loterijní společnosti Sazka. Odpoledne to potvrdil resort financí v tiskové zprávě. Mluvčí Sazky Jan Tuna však ČTK řekl, že firma informaci zatím nemá k dispozici, takže ji nemůže komentovat. Činnost Sazky podle něj běží dál, přijímají se sázky a vyplácejí výhry.   "Důvodem rozhodnutí je, že Sazka nevyplatila v zákonné lhůtě výhru v číselné loterii Sportka ve výši 103,4 milionu korun. Podle zpráv z kontrol Finančního úřadu pro Prahu 1 v Sazce byla zatím uhrazena pouze menší část z této výhry," uvedlo MF.   Dočasné zastavení provozování vydalo MF na dobu 30 kalendářních dnů a znamená, že dnem nabytí právní moci, tedy 15 dní od doručení rozhodnutí, je Sazka povinna zastavit příjímání sázek na číselné loterie. MF zároveň ale upozornilo, že Sazka se může proti rozhodnutí do 15 dní od doručení podat rozklad. O něm následně rozhoduje ministr financí a teprve poté se případné rozhodnutí stává pravomocným. Pokud ovšem Sazka výhru do doby nabytí právní moci rozhodnutí doplatí, správní řízení MF zastaví.   Sazka je v úpadku od konce března, a to kvůli problémům se splácením výstavby O2 areny. Městský soud v Praze v pátek evidoval 2079 věřitelů loterijní společnosti Sazka, hodnota pohledávek převyšovala 41 miliard Kč. Absolutní výši pohledávek a počet věřitelů bude soud podle mluvčí definitivně uzavírat v tomto týdnu. Řada přihlášených pohledávek je nyní sporných.   Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   Podle loterního zákona lze provozování loterie a jiné podobné hry dočasně zastavit maximálně na dobu 60 kalendářních dní.   jap fd sos jw mha  