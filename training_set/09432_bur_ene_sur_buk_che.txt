 Ropa znovu silně klesá, Brent ztrácí další čtyři procenta  Aktualizovali jsme po dalším cenovém vývoji, ve 2. odstavci jsme doplnili komentář analytika, upravili jsme a odstranili překonané informace.   --------------------    Singapur/Londýn 6. května (ČTK) - Ropa zastavila přechodný růst, kterým během noci reagovala na rekordní čtvrteční propad, a vrátila se k poklesu. Barel severomořského Brentu tak ztrácí další zhruba čtyři procenta a stojí méně než 107 dolarů, podobně americká lehká ropa oslabila pod 96 dolarů za barel. Vedle cen ropy klesá i cena stříbra, naopak zlato a platinové kovy zpevňují.   "Za propadem byl nejprve růst kurzu dolaru, ale i když se euro zotavilo, došlo na druhou fázi likvidace pozic, které spekulují na růst cen," sdělil analytik investiční společnosti Bache Commodities Tony Machacek.   Kolem 10:00 se barel severomořské ropy Brent prodával za 106,10 USD a proti předchozímu závěru byla jeho cena nižší o více než čtyři procenta. V průběhu čtvrtečního obchodování se přitom cena ještě pohybovala kolem 120 dolarů. Barel americké lehké ropy West Texas Intermediate (WTI) dnes zlevnil na 95,30 USD, což je propad v podobném rozsahu.   Ve čtvrtek ceny ropy spadly asi o deset procent a Brent zaznamenal v dolarovém vyjádření nejhlubší propad v historii, pokud se vezme v úvahu i pokles po skončení řádného obchodování. Během řádné seance ropa zlevnila o necelých devět procent, což byl druhý nejhlubší propad.   Analytici tvrdí, že nervozita pramení z avizované zprávy o vývoji míry nezaměstnanosti ve Spojených státech. Dubnová data o situaci na americkém trhu práce budou oznámena odpoledne, obchodníci se ale obávají, že čísla nebudou dobrá. Během týdne už byla totiž zveřejněna data o počtu žádostí o podporu v nezaměstnanosti a údaje o tvorbě pracovních míst v soukromém sektoru. Ani v jednom případě výsledek nebyl dobrý.   Za čtvrtečním propadem cen byly hlavně obavy ze zpomalení hospodářského růstu v důsledku předpokládaného zpřísňování měnové politiky. Centrální banky v některých zemích už se zvyšováním úrokových sazeb začaly, jiné se k tomu v nadcházejícím období chystají. Vedle horších zpráv a trhu práce v USA se přidala i horší statistika o průmyslových zakázkách v Německu a asi i vliv komentářů šéfa Evropské centrální banky (ECB).   ECB ve čtvrtek podle očekávání nechala základní úrok na 1,25 procenta, kam jej z historického minima posunula před měsícem. Trh ale čekal, že šéf ECB Jean-Claude Trichet bude avizovat další zvýšení už na červen, což se ale nestalo. Euro se tak vydalo prudce dolů a následné zpevnění dolaru pak přispělo k propadu cen komodit.       Ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  106,08  110,80     New York - Nymex  WTI  červen  95,27  99,80     spr mha  