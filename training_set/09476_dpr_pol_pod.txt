 Ministr Bárta přijede jednat o dostavbě silnice K. Vary - Praha  Karlovy Vary 21. ledna (ČTK) - Ministr dopravy Vít Bárta (VV) přijede dnes do Karlovarského kraje, aby jednal o možnostech financování dostavby rychlostní silnice R6 mezi Karlovými Vary a Prahou. Na základě jednání poslance Rudolfa Chlada (TOP 09) se objevila možnost financování německými partnery.   Silnice R6, na kterou Karlovarský kraj čeká už dlouhé roky, zatím vede z Prahy do Nového Strašecí a mezi Karlovými Vary a Chebem. Peníze na pokračování dalších úseků ale nejsou a i už zahájené stavby byly pozastaveny.   Při své nedávné návštěvě Karlovarského kraje premiér Petr Nečas řekl, že by se silnice R6 mohla dočkat dalších peněz v letech 2012 a 2013. Investice ale půjdou hlavně na obchvaty měst.   Podle Ředitelství silnic a dálnic by podle původních projektů bylo potřeba na dostavbu silnice R6, která tvoří jedinou rychlou spojnici mezi Prahou a krajem, asi 30 miliard korun. Úsporné řešení by náklady dokázalo snížit na 13 miliard. Ani ty ale zatím ve státní klase nejsou a silnice R6 není ani mezi dopravními prioritami vlády. Po dostavbě dálničního spojení na německé straně tam kraj bude mít výrazně lepší napojení na Německo než na Prahu.   pnp sap  