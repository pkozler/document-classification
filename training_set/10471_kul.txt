 Přerov se představí návštěvníkům na dobových pohlednicích  Přerov 14. ledna (ČTK) - Na stovce dobových pohlednic, ale i historických mapách se představí na konci ledna návštěvníkům město Přerov. Expozice v prostorách Galerie města Přerova je věnována 755. výročí povýšení Přerova na královské město a zahájí letošní celoroční přehlídku oslav. Lidé budou moci na výstavě spatřit také nejstarší indikační skici města či listinu o potvrzení městských privilegií.   "Ústředním motivem expozice jsou ucelené soubory starých pohlednic ze sbírky Přerovana Břetislava Passingera. Pohledy budou na panelech kompozičně členěny tak, aby představily například přerovské školní budovy v první polovině minulého století, nábřeží řeky Bečvy, architekturu, centrum města a jednotlivé místní části, z nichž žádná nebude opomenuta," řekla ČTK kurátorka výstavy Lada Galová.   Přehlídku 115 starých poštovních lístků s vyobrazením Přerova a okolí doplní další materiály se svědectvím o dějinných souvislostech, jako například kopie listiny o potvrzení městských privilegií, Müllerova mapa Moravy z roku 1716 či nejstarší indikační skice centra Přerova a tehdejšího katastru města z roku 1830. Vedle originálů pohlednic se některé jejich motivy objeví pro kvalitnější podívanou i ve zvětšených formátech. "Během expozice bude poprvé v Galerii města Přerova použita i audiovizuální projekce, která zahrne staré městské tisky, mapy, indikační skice a další materiály z historie Přerova s akcentem na vývoj Horního náměstí a zámku," dodala Galová.   Výstava s názvem Jubilejní Přerov na starých pohlednicích bude zahájena 28. ledna a otevřena bude v prostorách městské galerie do 12. března.   Galerie města Přerova během výstavy oslaví prvního rok od svého otevření; za tu dobu výstavní síň města navštívilo přes 5000 lidí, kteří mohli zhlédnout šest samostatných výstav. Nejvíce veřejnost lákaly expozice fotografií, ať již to byly snímky Zuzany Bobovníkové pod názvem Žena a dítě v dokumentu nebo Fantastický svět okolo nás, jež vystavovalo sdružení fotografů Snafo.   Oslavy si budou moci obyvatelé Přerova připomínat celý letošní rok. Jejich součástí je například slavnostní setkání zastupitelů, březnový sněm Sdružení historických sídel Čech, Moravy a Slezska v Přerově, červnové Slavnosti léta v Michalově nebo tradiční Přerovské svatovavřinecké hody v srpnu. Právě druhý prázdninový měsíc se lidé mohou těšit na podvečerní průvod městem v historických kostýmech zakončený ohňovou show nebo na dobový jarmark na Horním náměstí.   ftv sap  