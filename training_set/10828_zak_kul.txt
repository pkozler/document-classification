 Knížák se podle soudu nemusí omlouvat Fajtovi za kritické výroky  --------------------    Ke zpravodajství: FOTO ve Fotobance   Text jsme doplnili ve 2. odstavci o vyjádření Fajta a ve 4. a 5. odstavci o podrobnosti z žaloby.   --------------------    Praha 25. ledna (ČTK) - Ředitel Národní galerie (NG) v Praze Milan Knížák se podle rozhodnutí pražského městského soudu nemusí omluvit historikovi umění Jiřímu Fajtovi za výroky v České televizi, kterými podle Fajta ovlivnil loňské výběrové řízení na šéfa NG. Fajt byl jedním z kandidátů na nového ředitele galerie. Soudkyně Veronika Křesťanová tento týden zamítla Fajtovu žalobu na ochranu osobnosti s ohledem na nepřiměřenost žádosti o omluvu. Argumentovala tím, že Knížák svá slova uvedl v pořadu s nízkou sledovaností. ČTK to dnes řekla mluvčí Městského soudu v Praze Martina Lhotáková.   Jiří Fajt se chce proti rozsudku odvolat. ČTK v prohlášení sdělil, že soud se vůbec nezabýval důvodností žaloby. Připomněl přitom, že v žalobě zmiňoval dva televizní pořady, v nichž ho Knížák kritizoval. Kromě pořadu Kontexty programu ČT 2 z loňského března, jehož sledovanost 70.000 lidí označila soudkyně za malou, šlo o Knížákova slova z dubna 2008 v pořadu ČT 24 Události a komentáře. Ten má podle Fajta jistě větší sledovanost, čímž už se ovšem soud nezabýval. "Z těchto důvodů jsem rozhodnut podat proti rozsudku odvolání," napsal ČTK Fajt.     Jiří Fajt požadoval omluvu za Knížákovy výroky prostřednictvím ČTK a jednoho z českých deníků.   V pořadu Kontexty loni Knížák mimo jiné řekl, že kunsthistorici, kteří před ním vedli Národní galerii, ji dovedli "do naprosto dezolátního stavu". "A nejhorší byl pan ředitel Fajt, který ji zcela ekonomicky zruinoval". Fajt nicméně nikdy nebyl generálním ředitelem NG a na ekonomický chod galerie neměl vliv. Byl šéfem Sbírky starého umění. "Citovaný výrok je zjevně nepravdivý a hrubě dehonestující," píše se v žalobě.   Na ČT 24 v roce 2008 dal pak Knížák do souvislosti působení Fajta v pozici šéfa Sbírky starého umění s kontrolou ministerstva financí, která našla v hospodaření galerie chybu ve výši 645 milionů korun. To je podle žaloby nutné chápat jako "útok žalovaného na občanskou a profesní čest žalobce i na jeho dobrou pověst".   Výběrová komise doporučila loni v dubnu Jiřího Fajta tehdejšímu ministrovi Václavu Riedlbauchovi jako nového ředitele galerie. Ministr se nakonec rozhodl Fajta nejmenovat a doporučit svému nástupci tři jména. Vedle Fajta navrhl ředitele Moravské galerie Brno Marka Pokorného a ekonoma Vladimíra Rösela.   Knížák, kterého kritizuje výrazná část kulturní obce, stojí v čele NG od léta roku 1999. Podle současného ministra kultury Jiřího Bessera by měl Knížák ve vedení galerie zůstat do konce srpna. K červnu by ministr rád jmenoval nového ředitele. Výběrové řízení chce vyhlásit zanedlouho. V polovině února by o definici konkurzu měla hovořit poradní komise pro galerie při ministerstvu kultury.   hck ado pba  