 Německá vláda počítá s dalším šířením střevní nákazy, už 14 obětí  --------------------    Ke zpravodajství: FOTO/aktuality; AUDIO   Rozšířili jsme v 1.-4. odstavci o výsledky porady zdravotního resortu v Berlíně, v 5. odstavci jsme aktualizovali počet obětí v Německu a v 10. odstavci počet zemí, v nichž se nákaza projevila.   --------------------    Berlín 30. května (zpravodaj ČTK) - Německá vláda počítá s dalším šířením vlny střevních onemocnění způsobených bakteriemi Escherichia coli (EHEC). Prohlásil to dnes v Berlíně ministr zdravotnictví Daniel Bahr po poradě spolkových a zemských činitelů zodpovědných za zdravotnictví a ochranu spotřebitelů. Německo k dnešku registruje již 14 obětí této nebezpečné nákazy, dalších nejméně 30 lidí je v kritickém stavu. Lékaři proto počítají s novými úmrtími.   "Výsledkem naší schůzky je, že musíme bohužel počítat s dalším růstem počtu případů," řekl ministr médiím podle agentury DPA.   Podle něj existují příznaky, že zdroj nákazy je stále aktivní a dále se šíří. Občané by se měli v tomto směru chovat co nejopatrněji. "Na identifikaci zdroje pracujeme s nejvyšším úsilím," zdůraznil.   Spolková ministryně ochrany spotřebitelů Ilse Aignerová prohlásila, že "infekce EHEC už nabrala evropské rozměry". "Společně stojíme před velkou výzvou. Čelíme vážné situaci," zdůraznila.   Německo zatím napočítalo 14 obětí infekce. Na seznamu mrtvých dnes přibyly dvě ženy ze spolkové země Severní Porýní-Vestfálsko, 87letá žena v Meklenbursku-Předním Pomořansku a 75letý muž ze Šlesvicka-Holštýnska. Dosud byla na německém území infekce prokázána nebo na ni mají zdravotníci podezření u více než 1200 osob.   Nejhorší situace přetrvává nadále v Hamburku a okolí. "Ztratíme další lidi," prohlásil dnes bez obalu šéf hamburské univerzitní kliniky Jörg Debatin. Na jejím oddělení intenzivní péče v současnosti leží s nákazou čtyři děti a 14 dospělých.   Jinak situaci vidí ministryně zdravotnictví spolkové země Hamburk Cornelia Prüferová-Storcksová. Uklidňovala dnes veřejnost, že počet onemocnělých už nenarůstá tak rychle jako v uplynulých dnech. "Velmi doufám, že je to příznak toho, že jsme překročili vrchol infekční vlny," řekla podle agentury DPA.   Mírný optimismus tamním lékařům dodávají také výsledky nového léku Eculizumab, který proti střevní nákaze nasadili na univerzitní klinice v Hannoveru. Z 18 pacientů ve vážném stavu, u nichž byl použit, se stav zlepšil u 16 z nich. "Pomáhá to, ale není to žádný zázračný prostředek," komentoval dosavadní výsledky šéf kliniky Hermann Haller. Zda je opravdu proti bakterii zvané enterohemoragická Escherichia coli (EHEC) účinný, se podle něj ukáže až za tři nebo čtyři týdny.   V kritickém stavu nyní leží v německých nemocnicích podle agentury DPA 30 lidí, kterým přestaly úplně fungovat ledviny. I kdyby se vyléčili, hrozí jim trvalé poškození ledvin a nervové soustavy.     Nemoc se v posledních dnech objevila také v Británii (tři případy), ve Švédsku (30 případů), v Dánsku (11 případů), v Rakousku (dva případy) a v Nizozemsku a ve Švýcarsku po jednom. Poslední postiženou zemí v Evropě je Francie, kde byly odhaleny tři případy nákazy EHEC. Nákaza se ale objevila už i u tří Američanů po jejich návratu z Německa. V žádném jiném státě kromě Německa si ale zatím žádné lidské životy nevyžádala.   Navzdory jejímu šíření a upozornění zdravotníků, že vrchol této epidemie možná ještě nenastal, varují němečtí experti před panikou. Podle viceprezidenta Spolkové lékařské komory Franka-Ulricha Montgomeryho je situace zvládnutelná, pokud budou lidé dodržovat hygienická pravidla a na čas se zřeknou syrových rajčat, listového salátu a salátových okurek, před jejichž konzumací odborníci už dříve varovali.   Jako možný zdroj nákazy totiž Němci odhalili salátové okurky ze Španělska. Nevylučují ale, že se může šířit i jinými druhy zeleniny. Více než stovka potenciálně nebezpečných španělských okurek se dostala do prodeje i v Česku, rizikové zásilky mířily rovněž do Rakouska a Maďarska.   Na Slovensku zatím lidé nebezpečnou střevní nákazou neonemocněli. Úřady do dneška zkontrolovaly téměř 425 tun zeleniny a ovoce ze Španělska, v prodejnách ale kontaminované zboží nenašly. Inspektoři prověřují obchody, ale i sklady, kde nakupují například prodejci na tržištích. "Kontroly původu se nezaměřily jen na okurky, ale i na salát, rajčata, papriky a jiné druhy zeleniny a ovoce," uvedlo slovenské ministerstvo zemědělství.   Ani maďarské úřady zatím nenašly důkazy o kontaminované zelenině v zemi. Podle dnešní zprávy maďarského ministerstva zemědělství zkontrolovaly všechny produkty pocházející ze Španělska.   fln ik jf mik  