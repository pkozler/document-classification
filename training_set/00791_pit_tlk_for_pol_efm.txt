 RIM zajistil Indii přístup ke službám BlackBerry pro spotřebitele  Dillí 13. ledna (ČTK) - Výrobce chytrých mobilních telefonů BlackBerry, kanadský podnik Research In Motion (RIM), zajistil Indii přístup ke službám pro spotřebitele včetně vzkazů BlackBerry Messenger, aby předešel jejich zákazu. Podnik dnes připomněl, že tak učinil před termínem 31. ledna, který mu Indie dala. RIM zároveň zdůraznil, že bezpečnostní systém pro firemní e-maily neupravoval.   Indie loni pohrozila, že u telefonů BlackBerry odpojí korporátní e-maily a službu bezprostředních vzkazů, pokud k nim nezíská přístup. Vládu k tomu přiměly obavy z toho, že nemonitorovaná komunikace může ohrožovat bezpečnost státu.   RIM potenciální zákaz odvrátil loni v říjnu. Vláda tehdy oznámila, že RIM připravil provizorní řešení pro zákonné monitorování služeb BlackBerry Messenger a slíbil, že zajistí konečné řešení do konce letošního ledna.   Aktualizace spotřebitelských služeb zajistí indickým mobilním operátorům legitimní přístup ke vzkazům na BlackBerry Messenger a BlackBerry Internet Service. RIM dodal, že řešení odpovídá standardu, který indická vláda požaduje.   Podnik zopakoval, že nemá kapacity na to, aby zajistil přístup k vysoce zajištěným korporátním e-mailům. RIM využívá výkonný kódovací systém pro e-maily, které se přenášejí mezi mobily BlackBerry a počítačem BlackBerry Enterprise Server.   RIM se loni těsně vyhnula zákazu svých služeb ve Spojených arabských emirátech a Saúdské Arábii. Ani jedna strana ale nezveřejnila, k jakým krokům podnik přistoupil, aby vyhověl tamním regulátorům, napsala agentura Reuters.   pok dvd  