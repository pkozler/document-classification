 Zoot navštívil za půl roku téměř milion uživatelů  Praha 27. ledna (ČTK) - Nákupní portál Zoot.cz navštívil v prvním roce téměř jeden milion uživatelů. Firma eviduje přes 90.000 registrovaných uživatelů a počet registrací roste o 20.000 uživatelů měsíčně. ČTK to dnes řekl Lukáš Kružberský, který má projekt na starosti.   Unikátní server Zoot funguje od loňského července jako propojení nákupního portálu a sociálních sítí. Uživatelé si mohou zvolit, jaké produkty a značky preferují a Zoot.cz jim potom zasílá výhodné nabídky podle jejich preferencí.   "Důležitější je pro nás zvyšovat kvalitu profilu registrovaných zákazníků, než usilovat o nějaký počet registrací za každou cenu. Takže určitě pro nás bude zajímavějších 200.000 registrovaných s kvalitním profilem a vysokou aktivitou a konverzí, než na první pohled ohromující číslo 500.000 registrovaných, o kterých toho moc nevíme a Zoot pro ně moc neznamená," uvedl Kružberský.   Zoot v současnosti spolupracuje se 180 partnery, jejichž značky nabízí. Patří mezi ně internetové obchody nebo zástupci jednotlivých značek. Funguje přitom na základě provizí od těchto partnerů a také z reklamních příjmů. Měsíčně Zoot navštíví čtvrt milionu zákazníků.   Nejvyhledávanější kategorií Zootu byla o Vánocích jednoznačně móda, a to hlavně boty, oblečení, šperky a spodní prádlo. Móda tak o Vánocích uživatele zajímala výrazně více než další oblasti Zootu jako krása a péče o tělo, sport, bydlení a design nebo elektronika.   Jedním z investorů Zootu je bývalý spolumajitel portálu Centrum.cz Oldřich Bajer.   Na českém trhu funguje okolo 100 slevových serverů, které nabízí registrovaným uživatelům zvýhodněné výrobky a služby. Celkový objem tohoto trhu by měl letos podle odhadu odborníků přesáhnout jednu miliardu korun.   jsa mha  