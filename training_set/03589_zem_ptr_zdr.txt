 SVS: Německé úřady špatně komunikují ohledně dovozu masa  Zprávu jsme upravili a aktualizovali v 3. a 7. až 10. odstavci o nové informace.   --------------------    Praha 14. ledna (ČTK) - Čeští veterináři dnes kritizovali německé kolegy za špatnou komunikaci v kauze možného dovozu vepřového masa z německého chovu kontaminovaného rakovinotvorným dioxinem do Česka a Polska. Němečtí veterináři podle mluvčího Státní veterinární správy (SVS) Josefa Dubna českým úřadům navzdory opakovaným žádostem neposkytli žádné oficiální údaje k případu možného dovozu, o kterém ve čtvrtek večer informovalo ministerstvo zdravotnictví spolkové země Sasko-Anhaltsko.   Duben dnes ČTK řekl, že šéf SVS Milan Malena ve čtvrtek večer kontaktoval německou stranu s dotazy, co je pravdy na vyjádření spolkového ministra zdravotnictví. "Dnes jsme zaslali řadu otázek německým orgánům, jak je to se zajištěním zdravotní nezávadnosti potravin a s informováním. Žádnou konkrétní informaci jsme dosud nedostali a na naše otázky jsme neobdrželi odpovědi," uvedl.   Později dodal, že šéfovi SVS se dnes podařilo telefonicky spojit s ředitelkou německé veterinární správy. "Sdělila mu, že ačkoli došlo k přesunu (německého masa do ČR) před přijetím zákazů, nemělo by to znamenat ohrožení zdraví lidí. Zjištěná množství byla minimální," řekl Duben.   Pokud se podobný problém zjistí, musí veterinární úřad dané země podle Dubna informaci vložit do systému rychlého varování RASFF, který ji odešle ostatním členským zemím. Zatím se tak ale nestalo. "O tomto případu (možného dovozu kontaminovaného masa z Německa) bude ředitel SVS jednat příští týden v úterý v Bruselu na zasedání Stálého výboru pro zdraví zvířat a potravní řetězec," podotkl Duben.   Také polské úřady reagovaly prohlášením, že je informace o dovozu kontaminovaného masa překvapila. "Žádnou takovou informaci jsme nedostali," citovala ve čtvrtek večer agentura AFP představitele polské veterinární správy Janusze Zwiazeka.   Maso ze 35 prasat, přivezených na německá jatka 30. prosince, bylo údajně prodáno jednomu podniku v Polsku a dvěma dalším zpracovatelům v Česku, uvedlo zemské ministerstvo zdravotnictví v Magdeburku. Dodalo, že o získaných poznatcích informuje spolkový úřad pro ochranu spotřebitelů.   "Jako zemědělci od státní správy nyní očekáváme, že dojde k zavedení intenzivních systémových kontrol zejména rizikových skupin. A samozřejmě nesmí chybět ani stálá informovanost směrem k veřejnosti," sdělil ČTK tajemník Asociace soukromého zemědělství ČR Jaroslav Šebek. Podle něj by ale neměla být kvůli této aféře zaváděna ochranářská opatření, která by omezila obchod se zemědělskými komoditami v rámci EU.   Dozorové orgány by podle ASZ měly kontrolovat také dovozce krmných komponentů. "Nesmí však současně scházet dostatek vůle a odvahy pro kontrolování velkých firem a nejsilnějších hráčů na trhu a to jak s vepřovým masem, tak s komponenty přidávanými do krmných směsí," podotkl Šebek.   Šéf agrárních odborů Bohumír Dufek míní, že všechny potraviny by měly být opatřeny informacemi o zemi původu. "Kromě toho je zapotřebí, aby byl vydán pokyn příslušným kontrolním orgánům ke zvýšeným kontrolám všech dovážených potravin," sdělil ČTK Dufek. U obchodních řetězců, které mají vlastní výrobny, by podle něj měly být proveden kontroly surovin, ze kterých jsou masné produkty vyráběny.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat.   beh nam mha jw  