 V Ústeckém kraji loni poklesla kriminalita i její objasněnost  Ústí nad Labem 31. ledna (ČTK) - Loni policie v Ústeckém kraji evidovala 29.438 spáchaných trestných činů. Je to o 232 méně než v roce 2009. Vyplývá to z informací, které dnes zveřejnila krajská policie. Podařilo se objasnit 13.532 trestných činů, což je 46 procent. V předchozím roce byla objasněnost o 4,3 procentního bodu lepší.   Loni policie vyšetřovala 14 vražd, což je ve srovnání s předchozím rokem o dvě více. Objasněno má devět z nich. Mluvčí policie Šárka Poláčková ČTK řekla, že pachatel ale není znám jen u vraždy starého muže v Oknech na Litoměřicku z loňského května. Ostatní případy policie z nějakého důvodu odložila. Například v případě střelby na Děčínsku, kterou začala vyšetřovat jako vraždu, nakonec na základě znaleckých posudků případ posoudila jako nutnou obranu.   Ačkoli kriminalita celkově poklesla, policisté evidují znatelný nárůst majetkové kriminality. V loňském roce zaznamenali 18.261 případů, což je 1258 případů více. Policie objasnila 28,2 procenta případů, objasněnost poklesla o 2,5 procentního bodu. Na nárůstu se podílejí především krádeže vloupáním, kterých bylo o 1321 více. Zloději ukradli i 1306 automobilů, což je o 100 méně než v předchozím období.       Kriminalita v Ústeckém kraji     Druh  Případů 2010  Případů 2009  Objasněno 2010  Objasněno 2009     Násilná  1926  1950  1230  1244     Vraždy  14  12  9  10     Loupeže  500  593  250  295     Mravnostní  163  177  124  133     Majetková  18.261  17.003  5146  5222     Krádeže aut  1306  1406  297  343     Hospodářská  2705  2995  1468  1681     Celková  29.438  29.670  13.532  14.910       zdroj : PČR     Vít Lukáš jpt  