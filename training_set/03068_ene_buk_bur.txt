 Burza v Kladně vloni prodala energii za 414 milionů Kč  Kladno 6. ledna (ČTK) - Českomoravská komoditní burza v Kladně (ČMKBK) vloni prodala dodávky energie za 414 milionů korun. Odběratelé v aukcích zakoupili 236 gigawatthodin elektřiny a 188 gigawatthodin zemního plynu, sdělil dnes ČTK mluvčí burzy Martin Soukup. Trh s elektřinou burza otevřela v závěru předloňského roku, se zemním plynem vloni v létě. Například státní instituce díky aukcím podle svých propočtů ušetří meziročně i desítky milionů korun.   Burza uzavřela 567 kontraktů na trhu s elektřinou a 82 kontraktů souvisejících s dodávkou zemního plynu. Soukup doplnil, že burza v roce 2010 prodala elektřinu za více než 310 milionů a zemní plyn za zhruba 104 milionů Kč.   Podle předsedy burzovní komory ČMKBK Pavla Štorkána by se kladenská burza měla ve střednědobém horizontu stát centrálním tržním místem pro obchodování energií s dodávkou konečným odběratelům v ČR. "Vzhledem k dynamickému nárůstu obchodů v druhé polovině roku 2010 očekáváme, že letošní objem kontrahovaných dodávek se proti loňsku minimálně zdvojnásobí a přesáhne 1000 gigawatthodin," uvedl Štorkán.   Největší obchody byly podle Soukupa uzavřeny 10. srpna, kdy zájemci nakoupili elektřinu za 72 milionů a plyn za 40 milionů korun. V říjnu na burze koupilo zásoby elektrické energie od ústecké společnosti Centropol Energy ministerstvo vnitra. Podle dřívějšího vyjádření ministra vnitra Radka Johna (VV) díky tomu resort letos ušetří zhruba 38 milionů korun.   Energie v Kladně nakupoval rovněž Zlínský kraj. V září se podle Soukupa uskutečnil obchod s elektřinou a v listopadu s plynem. "Jím zveřejněné úspory za dodávku 27,5 GWh elektřiny dosáhly 23 milionů korun," sdělil Soukup. Celkovou úsporu za nákup plynu podle něj kraj vyčíslil na 16,4 milionů.     mar sap  