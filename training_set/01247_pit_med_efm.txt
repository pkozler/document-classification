 Panasonic na jaře rozšíří nabídku služeb internetové televize  --------------------    Ke zpravodajství: FOTO/aktuality   --------------------    Las Vegas 6. ledna (ČTK) - Japonský výrobce elektroniky Panasonic letos na jaře rozšíří nabídku svých služeb internetové televize, aby mohl lépe konkurovat například alianci společností Sony a Google. Podnik na světové výstavě spotřební elektroniky Consumer Electronics Show (CES) v Las Vegas představil službu Viera Connect a 15 nových modelů širokoúhlých televizorů.   Panasonic na veletrhu také představil řadu počítačových tabletů, kterou vyvíjí. Do prodeje by měly jít během letošního roku.   Podnik předpokládá, že televizory s internetem budou v jeho finančním roce od dubna příštího roku mít v prodeji televizorů podíl až 70 procent.   Viera Connect nabídne živé sportovní přenosy, televizní pořady a aplikace sociálních sítí, například Facebook. V nabídce bude mít i různé interaktivní aplikace, například pro hry a kondiční cvičení.   Panasonic svým uživatelům zajistí i aplikace od externích dodavatelů. Podnik uvedl, že v této oblasti spolupracoval s firmami Accedo Broadband AB, Wiztivi a Tata Elxsi. Panasonic chce také nabídnout technologii Viera Connect jiným výrobcům pro jejich televizory a set-top boxy, napsala agentura Reuters.   pok dvd  