 Sjezdovky v Ústeckém kraji zely prázdnotou, nepomohlo ani slunce  Ústí nad Labem 16. ledna (ČTK) - Ani slunečná neděle nepřilákala lyžaře na sjezdovky v Ústeckém kraji. Návštěvnost se i ve velkých střediscích počítala jen na stovky, řekli ČTK jejich provozovatelé. Na Bouřňáku jezdily kvůli menšímu zájmu lyžařů jen tři vleky, přestože sněhové podmínky zůstávají navzdory teplému počasí poměrně solidní.   Lyžaře nevytáhlo na sjezdovky ani slunečné počasí, které kraj ovládlo v neděli. "Podmínky byly přitom velmi dobré, kopce poprvé zmrzly a bylo to typicky jarní lyžování," podivoval se provozovatel centra Bouřňák. Návštěvnost po oba dny odhaduje řádově na stovky a přesně jí ani nezjišťoval.   V jiných krajích přitom neděle přinesla oproti předchozímu deštivému dnu výrazné zlepšení. "Vychází to po oba dny zhruba stejně, asi 200 až 300 lidí. Je to škoda, protože obzvlášť dnes byly nádherné podmínky," dodal Jindřich Holinger z centra Telnice.   Na sjezdovkách se přitom drží poměrně solidní zásoba sněhu, která zpravidla přesahuje půl metru. Ráno byly sjezdovky poměrně tvrdé a dnes dokonce umrzlé a až během dne měkly. Na příští víkend už očekávají meteorologové mnohem víc zimní počasí a i denní teploty by měly zůstat pod nulou.   jtb mal  