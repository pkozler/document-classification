 Muž na Mladoboleslavsku údajně bodl do hlavy svého známého  Mladá Boleslav 13. ledna (ČTK) - Policisté stíhají čtyřicetiletého muže, který podle nich v úterý v Žebicích na Mladoboleslavsku bodl do hlavy svého známého. Způsobil mu více než deset centimetrů dlouhou bodnořeznou ránu. Zraněný byl ošetřen v nemocnici, útočníka zatkla policie. Za pokus o těžké ublížení na zdraví mu hrozí až deset let vězení, sdělil dnes ČTK mluvčí mladoboleslavské policie Ladislav Mareš.   Událost se stala večer kolem 21:00 v jednom z domů v Žebicích. Dvojice se při popíjení alkoholu dostala do sporu. Útočník svého o 15 let staršího známého údajně nejdříve při strkanici povalil na postel, pak vzal ze skříně nůž a řekl, že ho zabije. Poté ho bodl do spánku.   Policie podle Mareše podá návrh na vzetí útočníka do vazby.   khj sap  