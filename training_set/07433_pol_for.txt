 Při násilnostech v Pobřeží slonoviny zahynulo nejméně 247 lidí  Ženeva 14. ledna (ČTK) - Při násilnostech, které vypukly v Pobřeží slonoviny po loňských sporných prezidentských volbách, bylo zabito nejméně 247 lidí. Oznámil to dnes Úřad vysokého komisaře OSN pro lidská práva. Podle jeho mluvčího Ruperta Colvilla se v této západoafrické zemi po listopadových volbách navíc pohřešuje 49 lidí, 20 z nich prý zmizelo v posledních sedmi dnech.   Násilné střety v této západoafrické zemi provázejí patovou situaci po druhém kole prezidentských voleb na konci listopadu. Jejich vítězem se podle OSN stal kandidát opozice Alassane Ouattara. Dosavadní prezident Laurent Gbagbo však odmítl výsledek hlasování uznat a podržel si kontrolu nad armádou a policií.   Nová vlna střetů se v hospodářské metropoli země Abidžanu rozhořela v pondělí. Přívrženci dosavadního prezidenta zapalovali vozy mírové mise OSN. Při střetech mezi silami věrnými Gbagbovi a stoupenci Ouattary bylo zabito nejméně deset lidí.   Dosavadní bilance OSN z minulého týdne činila 210 obětí na životech.   kne mik  