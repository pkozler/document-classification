 Rodiče by měli vybírat tábor podle referencí známých  Praha 13. května (ČTK) - Rodiče by měli při výběru tábora dbát především na dobré reference známých, případně na tradici a dobré jméno pořadatele. V rámci akce "Opravdu dobrý tábor" to doporučuje organizace Pionýr. Cílem projektu je přiblížit rodičům tábory jako běžnou obchodní službu, kterou by si měli pečlivě vybírat. Novinářům to dnes řekl autor projektu Filip Kořínek.   Informační akce probíhá na internetových stránkách  www.dobrytabor.cz . Rodiče dětí zde mohou najít osm pravidel, která by měla být zárukou, že dítěti se bude na táboře líbit a bude v bezpečí. Je mezi nimi například doporučení, aby si lidé ověřili, zda na táboře budou kvalifikovaní vedoucí, zda je pro děti připraven zajímavý program, kde děti budou ubytované a jak se budou stravovat.   "Samozřejmě tyto informace může poskytnout provozovatel tábora, je možné zkusit si je ověřit tím, že člověk zavolá na městský úřad obce, kde se tábor koná nebo se zeptá ve škole, zda mají o tomto táboru nějaké informace," řekl Kořínek. Zdůraznil, že velmi spolehlivá metoda je vsadit na reference rodičů, kteří tam své dítě už měli. "Dobrá je také tradice, pokud by byl tábor průšvih, nepořádal by se 20 let. Případně pokud nějaká firma dělá tábory mnoho let zpátky, tak je signál i to, pokud má za sebou spokojené účastníky," dodal Kořínek.   Zdůraznil, že rodiče by měli tábor vybírat vždy s dítětem. To by se mělo vyjádřit, zda ho tábor a program zaujal. Náplň tábora by pak měla odpovídat věku a zájmům potomka. "Jinak se dítě nudí a kazí zábavu všem ostatním," dodal Kořínek. Znuděné děti si prý také často vymýšlejí různá obvinění, jen aby se dostaly domů.   Rodičům doporučil, aby pečlivě zvažovali zprávy, které jim děti z táborů posílají. Někdy mohou pořadatelé děti skutečně zanedbávat, jindy jde o dětský výmysl. "Je třeba se nejprve zeptat vedoucího, jak to tam vypadá, a posoudit, zda má dítě sklony lhát, nebo zda je důvod se o to zajímat," dodal Kořínek.   Rodiče mohou tábory vybírat mezi nabídkami cestovních kanceláři či dobrovolnických organizací. Kromě klasických táborů v přírodě s koupáním a opékáním vuřtů mohou rodiče vybrat také třeba tábory zaměřené na výtvarnou výchovu, výuku angličtiny nebo tábory stylizované do dětmi oblíbených počítačových her.   Eva Benešová pba  