 Kino Scala uvádí od pondělí známé filmy Jaromila Jireše  --------------------    Ke zpravodajství: ilustrační FOTO ve Fotobance  ID foto: FO00115696, F200710100051701, FO00054842   --------------------    Brno 9. ledna (ČTK) - Brněnské kino Scala v pondělí zahájí třídenní přehlídku filmů režiséra a scénáristy Jaromila Jireše. Přehlídka uvede tři jeho snímky; bude součástí letošní série, v níž chce kino připomínat tvůrce takzvané československé nové vlny z 60. let 20. století.   Vždy v 17:30 a ve 20:00 budou od pondělí do středy uvedeny filmy Křik z roku 1963, Žert (1968), který vznikl podle stejnojmenné literární předlohy Milana Kundery, a snímek Valérie a týden divů (1970) natočený podle románu Vítězslava Nezvala.   Jireš (1935 - 2001) patřil k osobitým tvůrcům československého filmu. Byl u vzniku Laterny magiky, natočil dvě desítky celovečerních filmů, mnoho dokumentů a televizních adaptací oper. Známé byly i snímky ...a pozdravuji vlaštovky, Katapult, Prodloužený čas, Lev s bílou hřívou; z tvorby 90. let pak Helimadoe, Učitel tance s Martinem Dejdarem a Dvojrole s Terezou Brodskou.   lab jnd  