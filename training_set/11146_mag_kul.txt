 Rozpadlá dua písničkářů se dnes v Arše opět sejdou na večírku  Praha 28. ledna (ČTK) - V pražském Divadle Archa dnes vystoupí písničkáři Jan Burian s Jiřím Dědečkem a Jan Vodňanský s Petrem Skoumalem. Na Večírku rozpadlých dvojic si připomenou sérii stejnojmenných vystoupení, kterou absolvovali na sklonku 80. let minulého století v legendárním Junior Klubu na Chmelnici. Kromě ukázek z někdejšího společného repertoáru písničkáři také představí svou současnou tvorbu.   Burian s Dědečkem spolu hráli v letech 1972 až 1985, Vodňanský se Skoumalem od roku 1966 do roku 1981. Večírek rozpadlých dvojic krátce před sametovou revolucí nabídl komponovaný pořad, jehož protagonisté mísili recitaci, dialogy a písně plné jinotajů a sdělení odrážejících atmosféru doby.   Podle teatrologa a kritika Vladimíra Justa program večerů naplňoval nejen "vždy až po okraj skutkovou podstatu trestného činu pobuřování a podvracení republiky", ale i možnosti žánru jevištního písničkářství.   Písničky a dialogy obou někdejších písničkářských dvojic nahrané na jejich večírcích vyšly počátkem 90. let na dvojalbu. Současní posluchači si mohou vyzkoušet, zda písničky mají co říci i jim z reedice, kterou i s bonusovými materiály loni vydal Supraphon.   jnd dr      