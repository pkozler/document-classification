 Hřebejk do oscarového klání nezasáhne, není v užším výběru  Doplnili jsme další informace v celém textu.   --------------------    Los Angeles/New York 20. ledna (zpravodaj ČTK) - Český film Kawasakiho růže režiséra Jana Hřebejka nezasáhne do letošního oscarového klání. Nedostal se do užšího výběru snímků, jež se budou ucházet o nominaci na Oscara za nejlepší cizojazyčný snímek. Vyplývá to ze seznamu kandidátů na tuto cenu, který zveřejnila americká Akademie filmových umění a věd.   Do užšího výběru ze 66 uchazečů postoupilo devět snímků. Mimo jiné dánský film Lepší svět, jenž v noci z neděle na pondělí získal jako nejlepší zahraniční snímek prestižní ocenění Zlatý glóbus považované za předzvěst Oscarů. Na seznamu je třeba i mexický snímek Biutiful, který natočil známý režisér Alejandro Gonzalez Inarritu a v němž hraje například Javier Bardem.   Podle akademie hodnotilo cizojazyčné filmy několik set jejích členů sídlících v Los Angeles od poloviny října do 13. ledna. Šest snímků, které od nich dostaly nejvíc hlasů, pak zvláštní výbor akademie pro Oscara za nejlepší cizojazyčný film doplnil o další tři.   Úspěšné snímky nyní budou hodnotit speciální komise v New Yorku a Los Angeles. Od pátku do neděle se tento týden každý den podívají na tři filmy. Z jejich následného hlasování pak vzejde závěrečná pětka, již akademie oznámí spolu s dalšími nominacemi příští úterý. Ceny se pak budou předávat 27. února. Ceremoniál budou moderovat herci James Franco a Anne Hathawayová.   O tom, že se bude za Česko ucházet o nominaci na Oscara právě Hřebejkův snímek Kawasakiho růže, rozhodla loni v září Česká filmová a televizní akademie (ČFTA). Režisér již v minulosti získal nominaci na Oscara za film Musíme si pomáhat z roku 2000.   V nedávném rozhovoru pro ČTK řekl, že pokud by se jeho film opět dostal mezi snímky, jež o cenu budou usilovat, považoval by to za čest a "poplácání po zádech". Samotného Oscara podle něj nelze přeceňovat. Za výhodu ceny ale považuje, že ji každý zná.   "Na rozdíl od všech ostatních cen to má velice dlouhou tradici a je tomu věnovaná mediální pozornost, takže i když divák v Čechách třeba nemusí tušit, že je nějaký festival v Cannes a že se tam uděluje Zlatá palma, tuší, že je nějaké ocenění Oscar," řekl Hřebejk.   Vůbec posledním českým filmem, který získal nominaci na Oscara za nejlepší cizojazyčný film, byly Želary režiséra Ondřeje Trojana z roku 2003. Jediným českým filmem, který po revoluci získal Oscara, byl Kolja režiséra Jana Svěráka. Cenu obdržel na konci března 1997.   fcz  