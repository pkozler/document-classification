 V Hrádku nad Nisou končí stavba povodňových domků  Hrádek nad Nisou (Liberecko) 12. ledna (ČTK) - V Hrádku nad Nisou na Liberecku končí stavba povodňových domků. V osmi bytech najdou náhradní bydlení lidé, které připravily o střechu nad hlavou loňské ničivé záplavy. První domky město převezme ve čtvrtek. Lidé se do nich nastěhují v závěru ledna, informoval dnes ČTK starosta Martin Půta. Podle původních představ to měli stihnout už před Vánocemi, kvůli sněhové kalamitě to ale nebylo možné.   Čtyři dvoupodlažní dvojdomky se dokončují v lokalitě Turistická a Jižní ulice. Práce na základech stavby začaly koncem loňského října, montáž v polovině listopadu. S výjimkou vánočních svátků se na nich pracovalo denně.   Domky jsou pasivní a roční náklady na jejich provoz se odhadují na méně než 20.000 korun. Jejich vybudování přišlo na 19,1 milionu korun. Město z nich ale zaplatí jen menší část. Polovinu nákladů pokryje dotace z ministerstva pro místní rozvoj. Radnice navíc zažádala i o peníze z programu Zelená úsporám.   První čtyři domky město převezme ve čtvrtek, zbývající v pátek 21. ledna. Nájemníci si je převezmou v pondělí 24. ledna.   Bleskové povodně, které na začátku srpna zasáhly sever Čech a způsobily škody přes deset miliard korun, byly třetí nejničivější od roku 1997. V Libereckém kraji přesáhly škody 8,2 miliardy korun. Voda si v regionu vyžádala pět lidských životů. Postiženo bylo 81 měst a obcí a voda zasáhla více než polovinu rozlohy kraje.   Hrádek nad Nisou patří k městům, která byla postižena nejvíce. Živel zasáhl téměř 500 nemovitostí a jen na městském majetku voda napáchala škody za více než 200 milionů korun. Hrádek není jediným jediným městem v kraji, kde se o vybudování povodňových domků či bytů rozhodlo. Stavěly se i v Chrastavě, Bílém Kostele či Heřmanicích.   jem snm  