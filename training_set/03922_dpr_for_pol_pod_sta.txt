 Šmerda: Dopravní výstavba potřebuje více peněz a reorganizaci ŘSD  Praha 13. května (ČTK) - Ministerstvo dopravy by chtělo pro příští rok více než ztrojnásobit peníze na dopravní výstavbu z národních zdrojů. Pro letošek takto Státní fond dopravní infrastruktury (SFDI) dostal zhruba deset miliard korun, pro příští rok má předběžně rozjednáno 20 miliard Kč a dalších 12 miliard by ještě potřeboval. Novinářům to dnes řekl ministr dopravy Radek Šmerda. K rychlejší dopravní výstavbě by podle něj měla přispět i přeměna Ředitelství silnic a dálnic (ŘSD) na akciovou společnost ve vlastnictví státu.   "Chci, aby vláda dodržovala programové prohlášení, tedy aby investice do výstavby silnic nesnižovala," řekl Šmerda. Zvýšení příspěvku státu pro příští dva roky o 12 miliard korun podle něj bude stačit na "přežití klinické smrti" v oboru. Celkový rozpočet SFDI, z něhož se dopravní výstavba financuje, se kvůli úsporným opatřením pro letošní rok snížil na 61,3 miliardy korun z loňských 96 miliard korun. Kromě přímých státních příspěvků směřují do rozpočtu fondu peníze také z Evropské unie, silniční a spotřební daně a mýtného.   Nezbytná bude podle Šmerdy reorganizace příspěvkové organizace Ředitelství silnic a dálnic na akciovou společnost stoprocentně vlastněnou státem. Příspěvková organizace je podle něj naprosto neefektivní, nemůže podnikat a získávat peníze jinak než formou příspěvků od státu. "Máme problémy zaplatit kvalitní odborníky," uvedl generální ředitel ŘSD Jiří Švorc. Podle něj je jedním z hlavních problémů ředitelství vysoký průměrný věk zaměstnanců, který se blíží 50 letům.   Získat více peněz na dopravní výstavbu je podle Šmerdy potřebné mimo jiné i kvůli placení za zakázky, na něž byly uzavřeny smlouvy za předchozích ministrů. Objem těchto zakázek se v nejhorším případě může vyšplhat na 23 miliard korun. "U mnohých z těchto staveb ani nedoběhla stavební řízení, nebyly a nejsou pro ně vyčleněné prostředky," vysvětlil Švorc. Podle něj jsou smlouvy u těchto zakázek s dodavateli závazné, a pokud na nich budou stavební firmy trvat, bude nezbytné najít dodatečné zdroje.   Zvýšení prostředků pro SFDI v minulosti navrhoval Svaz podnikatelů ve stavebnictví a část sněmovního hospodářského výboru tím, že by fond dostával větší podíl ze spotřební daně z paliv a maziv. V současné době do rozpočtu SFDI směřuje 9,1 procenta z vybrané daně. Každé navýšení podílu o deset procent by podle Svazu podnikatelů ve stavebnictví znamenalo příjem ve výši devíti miliard korun.   Tuto formu zvýšení prostředků SFDI ale odmítá ministerstvo financí. Podle mluvčího ministerstva Ondřeje Jakoba by tyto peníze chyběly jinde.   cfr dvd  