 Austrálie čelí nejhorším záplavám za posledních 50 let  --------------------    Ke zpravodajství: FOTO/aktuality; GRAFIKA   --------------------    Brisbane (Austrálie)/Praha 12. ledna (ČTK) - Přehled hlavních údajů k záplavám v severovýchodní Austrálii:     Termín: od konce listopadu; mohutné přívalové deště ještě přiživil tajfun Tasha, který udeřil před Vánoci   Zasažená území: východoaustralské státy Queensland a Nový Jižní Wales; v době největšího řádění voda v Queenslandu zalila území o velikosti Francie a Německa; živel zatopil nebo odřízl od světa více než 20 měst a obcí, řada lokalit musela být evakuována.   Počet obětí: nejméně 22; postiženo bylo více než 200.000 lidí.   Škody: státní úřady je odhadují až na pět miliard australských dolarů (94 miliard korun).   Důsledky: v krizových regionech byl vyhlášen stav přírodní katastrofy; zaplaveny byly mimo jiné dvě hlavní dálnice vedoucí do queenslandské metropole Brisbane, kterou rovněž ochromila povodeň; zničena byla pole s obilím a bavlníkové plantáže, které se vzpamatovávaly z měsíců sucha; uzavřeny byly uhelné doly v Queenslandu i jeho největší přístav pro vývoz této suroviny.   Ekologie: necelých 50 kilometrů od pobřeží tohoto státu leží Velký bariérový útes, největší žijící organismus na světě, který je v ohrožení díky odplavovanému toxickému odpadu z měst a polí.   Charakteristika Brisbane:   - Je hlavním městem "slunečného státu" Queensland, třetím největším městem Austrálie a oblíbenou turistickou destinací.   - Město, v němž žijí dva miliony obyvatel, leží na řece Brisbane asi 20 kilometrů od ústí do moře. Záplavy jej postihly již několikrát, v roce 1974 rozvodněná řeka zatopila tisíce domů a usmrtila 14 lidí.   - Původní osada byla založena v roce 1824, hlavním městem nově osamostatněného Queenslandu je Brisbane od roku 1859.   - Za druhé světové války město hrálo díky své poloze důležitou úlohu. Velitelství zde měl generál Douglas MacArthur, který odsud řídil vojenské operace spojenců v jižním tichomoří.   - K zajímavostem Brisbane patří viktoriánské domy, radnice v klasicistním stylu s věží, větrný mlýn Old Windmill postavený v roce 1829 trestanci (byli prvními evropskými osídlenci v Queenslandu), promenáda South Bank nebo zoologická zahrada.   - Metropole hostila řadu kulturních a sportovních akcí, v roce 1982 Hry společenství národů (Commonwealthu), Expo 1988 či finále Her dobré vůle v roce 2001.   Markéta Veselá sat  