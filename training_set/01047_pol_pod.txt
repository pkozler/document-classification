 V Jirkově během opakovaných voleb zatím problémy nezaznamenali  Jirkov (Chomutovsko) 8. ledna (ČTK) - Ve třech volebních obvodech, ve kterých se dnes od 07:00 v Jirkově na Chomutovsku opakují volby, zatím volební komise nezaznamenaly žádné problémy. Vedoucí odboru vnitřní správy jirkovské radnice Zdeňka Batrinová, která má volby na starosti, ČTK řekla, že volební účast je zde podle zpráv z komisí zatím velmi malá. Volební místnosti se uzavřou ve 22:00.    Zatím žádné problémy kolem voleb nemá hlášené ani policie. Policejní mluvčí Marie Pivková ČTK řekla, že policejní hlídky na situaci dohlížejí.   Volby se ve třech okrscích v Jirkově opakují, protože vítězná ČSSD si tam podle ústeckého krajského soudu kupovala hlasy voličů. Členové ČSSD si údajně najímali řidiče, kteří vozili lidi k volebním místnostem. Některým voličům prý slibovali, že pokud ČSSD zvítězí, zajistí jim práci. ČSSD získala v Jirkově přes 30 procent hlasů.   vlu ank  