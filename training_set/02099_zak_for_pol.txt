 Postřelená politička Giffordsová se poprvé od útoku postavila  Tucson (USA) 20. ledna (ČTK) - Americká kongresmanka Gabrielle Giffordsová, kterou 8. ledna na mítinku v Arizoně vážně zranil atentátník, se poprvé od útoku postavila a již brzy se má přemístit do Houstonu, kde nastoupí cestu náročné fyzické a psychické rehabilitace. Napsala to dnes agentura AP.   Mluvčí tucsonské nemocnice Janet Starková uvedla, že se Giffordsové, která utrpěla střelné zranění hlavy, podařilo za pomoci nemocničního personálu vstát. Politička hýbe oběma rukama a nohama, zatím však není jasné, jak dobře vidí a zda bude schopná mluvit.   Rodina kongresmanky věří, že bude možné Giffordsovou již v pátek přemístit do nemocnice TIRR Memorial Hermann v Houstonu, kde žije a pracuje její manžel astronaut Mark Kelly. Přesné datum převozu ale bude záviset na aktuálním zdravotním stavu Giffordsové.   "Kroky ke zotavení, které má žena od útoku učinila, mě naplňují velkou nadějí," uvedl v prohlášení Kelly, který potvrdil, že se ji podařilo stabilizovat natolik, aby mohla začít s rehabilitací. Sám Kelly měl v dubnu velet letu raketoplánu NASA, jeho účast na misi je ale nyní nejistá.   Útok na politické shromáždění Giffordsové v arizonském Tucsonu si vyžádal šest lidských životů a 13 zraněných. Nedávno zveřejněný záznam střelby z bezpečnostní kamery ukazuje, že jeden z usmrcených, soudce John Roll, zemřel při pokusu o záchranu dalšího muže. Svým tělem se zraněného snažil krýt, ale byl sám zasažen kulkou do zad.   mtw mik  