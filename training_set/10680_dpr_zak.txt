 Na Rýnu ztroskotal tanker s kyselinou sírovou, dva pohřešovaní  Berlín 13. ledna (ČTK) - Na Rýnu nedaleko pověstné skály Loreley na západě Německa se dnes ráno převrátil tanker naložený 2400 tunami kyseliny sírové. Během rána zatím nebyl zaznamenán únik žíraviny do řeky. Pohřešováni jsou však dva členové posádky lodi, další dva se podařilo zachránit. Informovala o tom agentura DPA.   Podle policie v Koblenci zatím není jasné, z jakých příčin plavidlo ztroskotalo. Policie rovněž neuvedla, jaké nebezpečí hrozí z případného úniku chemikálie. Loď Waldhof leží na boku a její část trčí z vody.   Lodní doprava na veletoku byla kvůli nehodě zastavena v úseku mezi obcemi Bingen a Bad Salzig. Zahájeno bylo zajišťování 110 metrů dlouhého plavidla i pátrání po obou nezvěstných. Podle agentury AFP byly do pátrání nasazeny vrtulníky vybavené infračervenými kamerami. Teplota vody v řece je jen kolem čtyř stupňů Celsia.   Nehoda, hlášená kolem 5:00 SEČ, se stala v malebné krajině poblíž mytologického útesu Loreley, pojmenovaného podle nymfy, která svým zpěvem podle pověsti vábí lodivody do záhuby. Ve skutečnosti je v lokalitě řeky obzvlášť silný proud a skaliska pod vodou, což je příčinou mnoha nehod. Jde o nejužší místo Rýna mezi hranicí Švýcarska a ústím do Severního moře. Na Rýnu je navíc v současnosti kvůli oblevě zvýšená hladina.   zdp mik      