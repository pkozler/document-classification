 Žena požaduje odměnu za první dítě roku, ačkoli ho dala k adopci  Ústí nad Labem 5. ledna (ČTK) - Matka prvorozeného dítěte v Ústí nad Labem, kterého se původně vzdala a dala ho k adopci, vzala svůj úmysl zpět a požaduje 20.000 korun od města jako dar za prvního občánka letošního roku. Protože však bylo dítě určené k adopci, primátor v úterý předal peníze rodičům dívky, která se narodila jako druhá. Informuje o tom server iDnes.cz.   Mluvčí magistrátu Ivana Solničková serveru řekla, že město v žádném případě nepochybilo. Mluvčí Krajské zdravotní Jiří Vondra ČTK řekl, že primátor nemohl vědět, že se jako první narodilo dítě určené k adopci, protože takovou informaci mu nemocnice poskytnout nemohla. Dítě prý nemocnice jen zaevidovala do počtu narozených dětí. Kvůli adopci totiž ještě nebyli určeni jeho zákonní zástupci, a nebyl tedy nikdo, kdo by mohl dát nemocnici k uvolnění informací o dítěti souhlas.   Vondra podotkl, že adopci dítěte matka vzala zpět poté, co byly zveřejněny informace o finančním daru města. Dnes matka první holčičky přišla se svým otcem do nemocnice s tím, že adopci ruší, dítě si nechají, a šek proto patří jim. "Kdyby adopci zrušili a radovali se, že mají zdravou holčičku, bylo by to v pořádku. Takto mi to ale přijde nemravné," dodal Vondra.   vlu mol  