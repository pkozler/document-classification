 Boleslavské divadlo uvede dramatizaci Ostře sledovaných vlaků  Mladá Boleslav 18. ledna (ČTK) - První letošní novinkou Městského divadla v Mladé Boleslavi bude dramatizace novely Ostře sledované vlaky od Bohumila Hrabala, kterou proslavil oscarový film Jiřího Menzela. Tragikomedii tělesného a lidského dospívání Miloše Hrmy na malém středočeském nádraží v době války připravuje s mladoboleslavským souborem režisér Ivo Krobot. ČTK to řekl mluvčí města Pavel Šubrt.   Titulní role Miloše Hrmy, kterou proslavil ve filmovém zpracování Václav Neckář, se zhostí herec Matouš Ruml. Krobot v mladoboleslavské inscenaci vychází z poslední dobře známé novely, ale také z povídek, které na toto téma Hrabal napsal dříve. "Já se ve scénáři inspiruji novelou Ostře sledované vlaky, ale zároveň se vracím v jistých momentech k původnímu textu, k Legendě o Kainovi, která má více existenciální rozměr," řekl Krobot. Základní děj zachová, chybět nebudou známé komediální situace a postavy.   Podle Krobota není v jím připravované inscenaci kladen důraz na jednoduché dějové zápletky a na to, že hlavní postava má problémy s dívkami. "Podstatné je, že ten člověk dozrává k nějakému činu, na který jako v každé dobré tragédii nakonec zhyne v momentě, kdy se stal chlapem," říká Krobot. Scéna nebude příliš realistická. Bude pracovat s náznaky, a nutit tak diváky, aby si jednotlivá prostředí sami domýšleli.   Premiéra se bude konat v pátek 11. února na velké scéně divadla. V dalších rolích se představí například Ivo Theimer, Dagmar Teichmannová či Ivana Nováčková.   zik snm  