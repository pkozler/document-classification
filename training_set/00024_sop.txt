 V Alžírsku se pokusilo upálit již osm lidí  Aktualizovali jsme o další pokus o upálení a prohlášení šéfa Ligy arabských států. Změny v titulku, v odstavci 1 a 2 a v posledním odstavci.   --------------------    Alžír 19. ledna (ČTK) - Patrně po vzoru tuniského mladíka, jehož pokus o sebevraždu odstartoval v Tunisku sociální nepokoje, se v Alžírsku snažilo na protest proti špatným životním podmínkám upálit osm lidí včetně jedné ženy. Ve vážném stavu je pětatřicetiletý muž, který se zapálil v úterý večer. Na východě země dnes kolemjdoucí podle agentury AFP zabránili opakování podobného činu otci šesti dětí.   Sedmatřicetiletý muž se na východě země u hranic s Tuniskem polil hořlavinou po hádce s policistou, který mu chtěl zabránit v nelegálním prodeji potravin, jímž se muž tři roky živil. Kolemjdoucí mu podle tamních médií zabránili dovést čin do konce.   Alžírské úřady o neštěstí hovoří jako o ojedinělém případu. Podle médií se ale od 17. prosince, kdy se nezaměstnaný mladík v Tunisku pokusil upálit na protest proti tomu, že mu úřady zabavily jediný zdroj obživy, o podobný čin pokusilo v Alžírsku již osm lidí.   Na severozápadě Alžírska se na protest chtěla upálit asi padesátiletá žena poté, co jí úřady odmítly poskytnout finanční pomoc určenou pro obyvatele venkovských oblastí. Žena, kterou včas zadržel jeden z místních úředníků, je pouze lehce zraněna na paži.   Tunisan Muhammad Búazízí zemřel na následky popálenin začátkem ledna. Jeho čin je považován za možný impulz pro nepokoje nejen v Tunisku, ale i v sousedních severoafrických zemí. Ve stopách tuniského mladíka se již kromě sedmi Alžířanů rozhodlo jít také několik lidí v Egyptě a v Mauritánii.   Generální tajemník Ligy arabských států Amr Músá na hospodářském summitu arabských zemí v egyptském letovisku Šarm aš-Šajchu naléhal na státy regionu, aby reagovaly na "nebývalý hněv a frustraci" svých obyvatel. Upozornil přitom, že události v Tunisku, kde po sociálních nepokojích padla vláda, nejsou příliš vzdálené od sociální a ekonomické problematiky, které je hlavním tématem summitu.   kne drk ik                    