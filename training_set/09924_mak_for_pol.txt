 Čína podepsala s firmami z USA první kontrakty za 600 mln USD  Peking 18. ledna (ČTK) - Čínská obchodní mise podepsala před návštěvou prezidenta Chu Ťin-tchaa a v USA s americkými firmami prvních šest kontraktů v hodnotě 574 milionů dolarů (10,5 miliardy Kč). Během čtyřdenní návštěvy se čeká podpis smluv za miliardy dolarů, sdělila dnes čínská vláda podle agentury Nová Čína.   Chu přijede do USA již dnes a ve středu se setká s prezidentem Barackem Obamou. Peking často oznamuje hospodářské kontrakty před zahraničními návštěvami, aby vytvořil pozitivní atmosféru. Ve Spojených státech před návštěvou zesílily tlaky na Peking zejména ze strany zákonodárců, kteří požadují, aby Čína zařídila zpevnění své měny a snížila tím svůj obchodní přebytek.   Čínská delegace vedená náměstkem ministra obchodu Wangem Čchaem podepsala v pondělí v Houstonu šestici kontraktů a podobné mise jednají v dalších amerických městech, sdělila vláda. Smlouvy z Houstonu se týkají dovozu porcelánu a bavlny a spolupráce při vývoji solárních panelů. Podrobnosti kontraktu vláda nesdělila.   "Těchto šest dohod je jen začátkem dalšího rozvoje čínsko-amerických hospodářské spolupráce," řekl náměstek Wang. Zaměřeny jsou podle něho zejména na posílení čínského dovozu amerického zboží a na čínské investice v USA. V pátek Wang povede pětisetčlennou delegaci čínských podnikatelů a obchodních činitelů do Chicaga, uvedla vláda.   hp mha  