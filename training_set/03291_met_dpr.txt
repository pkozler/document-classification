 Řidiči si opět krátí cestu přes zamrzlou hladinu Lipna  --------------------    Ke zpravodajství: FOTO/aktuality; AUDIO   --------------------    Horní Planá (Českokrumlovsko) 3. ledna (ČTK) - Řidiči automobilů si v posledních dnech opět krátí cestu přes zamrzlou lipenskou vodní nádrž, přestože jim hrozí, že se pod nimi led propadne. ČTK to potvrdila českokrumlovská policejní mluvčí Michaela Pavlíčková. Podle ní však policie nijak nemůže jízdu přes nádrž ovlivnit, protože s ní silniční zákon ani žádná vyhláška nepočítají. Jen pokud se auto na ledě propadne, hrozí řidičům pokuta až několik desítek tisíc korun za únik provozních látek do vody.   "Síla ledu je v okolí Lipna v těchto dnech přes 20 centimetrů," řekl Jan Staněk, který se stará o údržbu zdejší bruslařské dráhy. Obyvatelé z okolí nádrže tvrdí, že na to, aby po zamrzlé hladině mohlo bezpečně přejet auto, stačí patnácticentimetrový led. Podle Staňka však podobné úvahy nemusí vždy ve skutečnosti platit. Navíc se nedá síla ledu ověřit na všech místech přehrady. "Auto může najet na prasklinu nebo slabší vrstvu a snadno se pak proboří," řekl Staněk.   Policie v této zimní sezoně zatím neeviduje žádnou takovou událost. Pavlíčková však říká, že lidé přes lipenskou nádrž teprve začali jezdit před pár dny. "A bohužel se nedá vyloučit, že se i letos někdo na Lipně propadne. Proto nedoporučujeme lidem, aby s autem na led jezdili, riskují tím i vlastní životy," uvedla.   V minulosti policie řešila téměř každou zimu minimálně jeden případ, kdy pod vozidlem led praskl. Jednalo se o osobní vozby, traktor i cisternu. Zatím se žádný řidič, s nímž se led propadl, neutopil.   Lidé si nejčastěji zkracují na přehradě cestu z Horní Plané do Bližší Lhoty. Ušetří si tím 23 kilometrů dlouhou trasu. Další frekventovanou zkratkou po ledě bývá cesta z Frymburku do Frýdavy. I tam se řidiči vyhýbají dlouhému objíždění přehrady přes Lipno nad Vltavou.   rek sap  