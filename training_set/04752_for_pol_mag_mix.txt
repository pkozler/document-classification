 "Vlezprdelkou roku" se v Rusku stal Kadyrov  --------------------    Ke zpravodajství: FOTO ve Fotobance  ID foto: FO02088182, FO02002845, FO01113108   --------------------    Moskva 5. ledna (zpravodaj ČTK) - V pochlebování premiérovi Vladimiru Putinovi panuje mezi ruskými hodnostáři tvrdá konkurence, ale všechny soupeře strčil do kapsy mladý vládce severokavkazského Čečenska Ramzan Kadyrov. Vítězství v anketě čtenářů časopisu Kommersant-Vlasť mu zajistil výrok "Můj idol je Putin! Je Čečencem i Rusem. Dal nám vše na této Zemi!".   "Loni ještě Putin Čečencem nebyl. Letos se stal zázrak," ironicky poznamenal časopis.   V předchozím zápolení o "vlezprdelku roku" skončil Kadyrov až třetí. To na svém idolu ještě viděl drobný kaz: "Jediné, co Putinovi chybí, je být Čečencem. Všechny ostatní dobré vlastnosti už má." U čtenářů tehdy více zabodoval herec a zpěvák Michail Bojarskij, podle kterého je Putin "osobnost číslo jedna na zemském povrchu" a "úhelný kámen všech problémů na planetě", a básnířka Irina Konnovová poémou o ruských nemluvňatech a "strejdovi Putinovi". Kadyrov však předvedl schopnost poučit se na vlastních chybách.   Putin se nenarodil na divokém severním Kavkazu jako Kadyrov, ale na opačném konci Ruska, v někdejším Leningradu, nyní opět Petrohradu. Ruským prezidentem byl v letech 2000 až 2008; poté do Kremlu prakticky dosadil jako svého nástupce Dmitrije Medveděva a přešel do čela vlády. Nicméně je nadále považován za nejmocnějšího a nejvlivnějšího hráče v ruské politice. Z míry pochlebování se dá usuzovat, že situace se v dohledné době nezmění.   Kadyrov se v uplynulém roce zapřisáhl, že Putinova strana získá v Čečensku i 120 procent hlasů, pokud to bude zapotřebí, a navrhl Putinovi, aby se stal doživotním prezidentem.   Nový parlament bude Rusko volit letos, nového prezidenta napřesrok. Zatím není jasné, zda v roli hlavy státu setrvá Medveděv, anebo se v roce 2012 Putin do Kremlu vrátí. A tak mnozí z hodnostářů pro jistotu lichotí oběma členům vládnoucího tandemu.   Možná se však časy mění. Zatímco v uplynulém roce musela z výslunní odejít řada veteránů ruské politiky v čele s moskevským starostou Jurijem Lužkovem, gubernátorem Tverské oblasti zůstal Dmitrij Zelenin. Ten se přitom vůbec neblýskl pochlebováním, ale naopak uvrhl Kreml do pořádných rozpaků, když v říjnu na slavnostní recepci u hlavy státu nalezl na svém talíři spolu se salátem i žížalu, kterou si vyfotografoval a obrázek vzápětí na internetu vypustil do světa.   msk mik  