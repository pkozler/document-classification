 V Ochotském moři kvůli ledu uvázly tři lodě se stovkami námořníků  Moskva 2. ledna (ČTK) - V Ochotském moři kvůli ledu uvázla tři plavidla s více než pěti sty muži na palubě. Při setkání s ruským premiérem Vladimirem Putinem to v sobotu řekl ministr dopravy Igor Levitin.   Lodi se podle něj nachází v oblasti mořského ledu o tloušťce asi 30 centimetrů. Na pomoc jim plují dva ledoborce, které by na místo měly dorazit dnes a v noci na úterý.   Na palubách lodí je celkem 555 námořníků. Jedno z plavidel je podle agentury AFP rybářská loď vybavená pro další zpracování úlovku.   Posádky lodí podle ministra pro tuto chvíli nejsou v ohrožení a mají dostatečné zásoby potravin.   kne zdp  