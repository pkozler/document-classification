 Dva mrtví při útoku na kabardského exministra vnitra  Nalčik (Rusko) 17. ledna (ČTK) - Skupina čtyř útočníků dnes v severokavkazské Kabardsko-balkarské republice zaútočila na dům bývalého republikového ministra vnitra Chačima Šogenova. Ozbrojenci zastřelili dva příslušníky jeho ochranky z řad zvláštních jednotek OMON a z místa činu uprchli. Do jejich stíhání nasadilo místní ministerstvo vnitra i vrtulníky. Sám Šogenov vyvázl nezraněn.   Kabardské hlavní město Nalčik je fakticky uzavřeno, výpadovky střeží vojsko ministerstva vnitra. Útočníci si z místa útoku odvezli pistole a samopaly, odcizili i exministrův soukromý automobil.   Generál Šogenov, který byl kabardským ministrem vnitra do roku 2006, byl loni zraněn při pumovém útoku na místním dostihovém závodišti. Náboženští extremisté tehdy odpálili nálož pod vládní tribunou, jednoho člověka zabili a 19 dalším způsobili zranění.   jas hej  