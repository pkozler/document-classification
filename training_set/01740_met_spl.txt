 Vlekaři slibují lyžařům před víkendem výborné lyžařské podmínky  --------------------    Ke zpravodajství: AUDIO   --------------------    Hradec Králové 20. ledna (ČTK) - Provozovatelé lyžařských areálů v Krkonoších a Orlických horách slibují lyžařům před víkendem výborné lyžařské podmínky. Například v Krkonoších v noci na dnešek sněžilo, teploty klesly několik stupňů pod bod mrazu a vlekaři mohli spustit výrobu technického sněhu, zjistila v anketě mezi provozovateli ČTK.   "Po oblevě, která celou republiku zasáhla v minulém týdnu, není ani památka. Na sjezdovkách je 50 až 100 centimetrů upraveného sněhu, začalo mrznout a technicky dosněžujeme," řekl dnes ČTK Jiří Beran z lyžařského areálu ve Špindlerově Mlýně, kde je pro lyžaře připraveno 25 kilometrů sjezdovek, upravené jsou také desítky kilometrů pro milovníky běhu na lyžích.   Až 100 centimetrů sněhu hlásí lyžařský areál Černá hora v Janských Lázních na Trutnovsku, kde jsou v provozu všechna přepravní zařízení a upraveno je 11 kilometrů sjezdovek. Upraveno je také 55 kilometrů běžeckých tratí na Černé a Světlé hoře, otevřena je Černohorská sáňkařská cesta.   Ochlazení přivítali i vlekaři v Orlických horách, například v Říčkách v Orlických horách, kde jsou otevřené a upravené tři sjezdovky. V noci začali zasněžovat černou sjezdovku, během dnešního dne zřejmě začnou i se zasněžováním červené sjezdové trati.   Na hřebenech Krkonoš připadlo v noci na dnešek zhruba pět centimetrů sněhu, na hřebenech je celkem 75 centimetrů sněhu, teploty klesly 8,3 stupně Celsia pod bod mrazu a túry zájemcům komplikuje mlha. V lavinových katastrech platí první stupeň lavinového nebezpečí. Na hřebenech Orlických hor je zhruba 40 centimetrů sněhu.   sja hš  