 ALTA kupuje výrobce obráběcích strojů ŠKODA MACHINE TOOL  Brno 3. ledna (ČTK) - Brněnská strojírenská skupina ALTA kupuje výrobce obráběcích strojů ŠKODA MACHINE TOOL a.s. Zatím poslední akvizici skupiny posuzuje antimonopolní úřad. ČTK to zjistila z webových stránek úřadu.   ÚOHS správní řízení zahájil koncem loňského roku. Návrh na povolení spojení podala společnost TOS NOVA, a.s. která náleží do skupiny Alta. Po schválení fúze Úřadem pro ochranu hospodářské soutěže (ÚOHS) získá TOS Nova nad plzeňskou Škodou Machine Tool výlučnou kontrolu.   ÚOHS rozhoduje v oblasti fúzí ve většině případů v třicetidenní lhůtě. Tuto lhůtu může ve složitějších případech prodloužit na pětiměsíční. Posuzovat bude zejména oblast obráběcích strojů.   Alta je jednou z největších českých obchodně-inženýringových firem v oblasti dodávek technologických zařízení pro strojírenství a těžební průmysl. Působí hlavně v Rusku, na Ukrajině a v Bělorusku. Alta mimo jiné vlastní strojírny TOS Kuřim - OS, Kuličkové šrouby Kuřim, Slévárna Kuřim či společnost SE-MI service. Zatím poslední akvizicí skupiny bylo převzetí části ČKD Blansko zabývající se výrobou karuselů.   Škoda Machine Tool patřila od roku 2005 do skupiny Škoda Holding. Koncem roku 2005 ji získala ruská strojírenská firma Stanko Impex Group.   vrn jpt  