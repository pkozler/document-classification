 Štybar vynechá příští závod Světového poháru, soustředí se na MS  Palma de Mallorca (Španělsko) 13. ledna (ČTK) - Cyklokrosař Zdeněk Štybar se rozhodl vynechat nejbližší závod Světového poháru, který se jede v neděli ve francouzském Pontchateau. Místo toho zůstane déle na soustředění na Mallorce a bude nabírat síly na mistrovství světa v německém Sankt Wendelu, kde bude konce ledna obhajovat loňské prvenství.   "Ve Světovém poháru nemám kvůli nucené pauze šanci na nějaký výsledek v celkovém pořadí a chci se koncentrovat na mistrovství světa," uvedl Štybar na svých webových stránkách.   Jeho rozhodnutí ovlivnil i fakt, že je ve Světovém poháru po vynikajícím vstupu do sezony, ale následné vynucené zdravotní pauze, průběžně až desátý. Před cyklokrosaři jsou už jen dva závody seriálu.   "Rozhodl jsem se dát přednost tréninku v teple. Cestování z Mallorky do Francie by bylo poměrně složité. Proto bude lepší tvrdě trénovat," uvedl Štybar. "Rád bych mou nešťastnou sezonu zakončil skvěle," dodal.   Na Mallorce chce obhájce titulu mistra světa zůstat do pátku 21. ledna. "Trénoval jsem tady třeba s klukama z týmu Omega-Pharma Lotto Gilbertem, Van den Broeckem a dalšími. Oni najíždějí kilometry na novou sezonu, jen trénují, jedí a spí. Je to ideální příprava i pro mě. Věřím, že to na mistrovství světa prodám," uvedl Štybar.   Pětadvacetiletý rodák ze Stříbra otestuje svou formu před šampionátem ve dvou závodech: 22. ledna v belgickém Zonnebeke a o den později v nizozemském Hoogerheide v posledním dílu Světového poháru.   vov ura  