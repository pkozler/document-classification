 Onlinepráce: O práci v cizině uvažuje polovina klientů  Praha 17. ledna (ČTK) - O práci v zahraničí uvažuje zhruba polovina návštěvníků pracovního portálu OnlinePráce, pokud by ztratila své nynější zaměstnání. Zjistila to anketa portálu, která se konala v prosinci loňského roku a zúčastnilo se jí 1585 lidí.   V žádném případě by do zahraničí za prací naopak neodešlo 24 procent dotázaných. Dalších 15 procent si myslí, že neovládá žádný cizí jazyk natolik, aby jim to umožnilo vykonávat jakoukoli práci v zahraničí. Deset procent lidí tvrdí, že nejsou vybaveni jazykově na takové úrovni, aby se mohli věnovat své profesi v zahraničí.   Naopak bez zvláštních podmínek by se do hledání práce v zahraničí pustilo 16 procent dotázaných. Stejné procento respondentů by práci v zahraničí začalo hledat, pokud by v Česku nemohli najít uplatnění odpovídající jejich kvalifikaci. Pro 19 procent dotázaných pak není cizí jazyk takovou bariérou, aby si práci v zahraničí kvůli tomu nehledali, protože jsou ochotni se v případě nutnosti cizí jazyk naučit.   "Výsledky ankety jen opět potvrdily přetrvávající malou ochotu českých uchazečů o práci stěhovat se kvůli zaměstnání do zahraničí a nízkou úroveň znalosti cizích jazyků. Většina práci hledajících lidí dlouhodobě preferuje zaměstnání v okolí svého bydliště a často neuvažuje o přestěhování za prací ani v rámci regionů ČR," uvedla manažerka zákaznického servisu portálu Lea Kozáková.   Možnosti práce v zahraničí jsou podle ní omezeny nejen potřebou znalosti místního jazyka, ale také aktuální poptávkou po pracovnících. Vzhledem k ekonomickému propadu napříč Evropou je poptávka po uchazečích ze zahraničí dlouhodobě nižší a v jednotlivých zemích není podporována. Jde většinou o nabídku pozic nižší kvalifikace nebo naopak pozic, které vyžadují specifické vzdělání či praxi. Pro většinu nezaměstnaných tedy není odchod do zahraničí za prací optimálním řešením, dodala Kozáková.   Pracovní portál OnlinePráce vznikl v roce 2006 a slouží jako inzertní server pro vyhledávání zaměstnanců ze všech regionů České republiky v různých oborech.   fd vju  