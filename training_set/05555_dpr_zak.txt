 Policie stále hledá údajného paraglidistu v jezeře u Mostu  Most 25. ledna (ČTK) - Policie i dnes pokračovala v hledání paraglidisty, který údajně v sobotu odpoledne spadl do jezera Ležáky poblíž mosteckého děkanského kostela. Policii se přihlásili další svědkové, kteří nad jezerem viděli létat kus igelitu, sdělila mostecká policejní mluvčí Ludmila Světláková.   I dnes byla na místě zásahová jednotka Policie ČR Ústeckého kraje, pátrala podle mluvčí ale spíš na hladině. Policisté také stále zjišťují, jestli nějaký paraglidista není pohřešovaný.   V sobotu kolem 15:00 nahlásil pád červeného padáku ve tvaru křídla do vody starší manželský pár. Hasiči po jejich oznámení na místo vyslali člun, který pátral na hladině, později nasadili potápěče, kteří v pátrání pokračovali až do nedělního odpoledne. Pátrání v neděli převzala policie, celé pondělí pátrali pod hladinou jezera policejní potápěči.   V neděli večer se přihlásil muž, který na svazích nad jezerem provozoval kiteboarding, tedy pouštěl velkého draka. Policie ale v pondělí ráno za přítomnosti svědků údajné nehody i kiteboardisty vyloučila, že by si manželé mohli splést draka s padákem.   "Při tomto sportu mu údajně nafukovací drak padal často k zemi, neboť nebyl dostatečný vítr. Nikdy však neskončil ve vodě," sdělila Světláková. Manželé viděli červený padák spadnout na hladinu asi kilometr od břehu, muž s kiteboardem byl navíc na druhém břehu jezera.   Policisté také prověřovali všechna letiště v kraji a nezjistili, že by poblíž Mostu byli vysazeni parašutisté nebo že by někde chyběl rogalista. Operační středisko informovalo o případu všechny útvary Policie ČR i německé kolegy. "Žádná osoba nebyla pohřešována v souvislosti s létáním," dodala mluvčí.   van snm  