 Soud s Kenterisem a Thanuovou byl posedmé odložen  Atény 12. ledna (ČTK) - Netrpělivě očekávaný proces s bývalými řeckými atletickými hvězdami Konstantinosem Kenterisem a Ekaterini Thanuovou byl již posedmé odložen. Aténský soud dnes sice zahájil úvodní slyšení, to však bylo záhy přeloženo na 21. ledna, protože se nedostavilo několik předvolaných svědků.   Olympijský vítěz v běhu na 200 metrů ze Sydney Kenteris a vicemistryně světa a evropská šampionka na poloviční trati Thanuová jsou obviněni z toho, že v předvečer zahájení olympijských her 2004 v Aténách zinscenovali havárii na motocyklu, aby tak unikli dopingové kontrole. Hrozí jim až pětiletý podmíněný trest.   Spolu s oběma sprintery, kteří se dnes u soudu neobjevili, je obviněn jejich tehdejší trenér Christos Tzekos a také lékaři aténské nemocnice, kde se atleti po údajné nehodě schovávali.   okr nkr  