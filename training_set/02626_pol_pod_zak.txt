 Plzeň žádá stát o dotace na sedm projektů prevence kriminality  Plzeň 13. ledna (ČTK) - Plzeň požádá ministerstvo vnitra o dotace na sedm projektů prevence kriminality za 1,84 milionu korun. Pokud by magistrát získal dotaci na všechny, od státu by dostal 1,6 milionu korun. O podání žádosti rozhodli dnes zastupitelé. Město chce s pomocí dotace rozšířit kamerový systém v nejlidnatějším sídlištním obvodu Lochotín, zlepšit přípravu strážníků, zřídit nové nízkoprahové komunitní centrum pro sídlištní děti či nově nasvítit sportoviště a opravit dětské hřiště.   Nejvíce, kolem milionu korun, má stát rozšíření kamerového systému v prvním městském obvodu o tři nové kamery. Má pomoci v prevenci, ochraně a boji proti vandalství, výtržnictví, sprejerství i majetkové a pouliční kriminalitě. Až dvou desítek vybraných strážníků se má týkat další z projektů, který je zaměřen na jejich profesionalizaci a zvýšení odborné přípravy. Strážníci by se měli seznámit se základy prevence kriminality, získat větší profesní kvality, sebedůvěru a sebejistotu, připravenost a psychickou odolnost zvládat i nestandardní situace.   Na sídlištní děti jsou zaměřeny další projekty, které počítají například se zřízením komunitního centra Atom a s organizací týdenního tréninku s dětmi ze sociálně vyloučených lokalit. Naučí se při pobytu v přírodě zvládat fyzickou zátěž i řešit různé situace. Budou si muset naplánovat rozpočet, nakoupit jídlo i se naučit něco o zadlužování, nebezpečí lichvy, práce na černo a podobně.   Projekt rekonstrukce dětského hřiště v obvodu Slovany počítá s obnovou 15 let starého dětského hřiště, které se už rozpadá. Místo malých dětí, které si zde dřív hrály, se tam začíná scházet riziková mládež.   lap mol  