 O silvestrovské noci na jihu Moravy zemřeli dva lidé  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Aktualizovali jsme 1. až 3. odstavec. Doplnili jsme informaci o úmrtí muže po pádu z balkonu. Změnili jsme titulek.   --------------------    Brno 1. ledna (ČTK) - O silvestrovské noci na jihu Moravy zemřeli dva lidé. Starší muž v Blučině na Brněnsku zemřel při požáru rodinného domu. Nejspíš se nadýchal zplodin, uvedl mluvčí jihomoravské policie Pavel Šváb. Další neštěstí se stalo v Brně, kde se mladík těžce zranil po pádu z balkonu ve čtvrtém patře. Záchranáři ho na místě ošetřili a převezli do traumacentra Fakultní nemocnice Brno. Tam však mladík zraněním podlehl, informoval Šváb.   Přesnou příčinu smrti u muže z Blučiny prokáže pitva. Existuje podezření, že roli v neštěstí hrál alkohol. Policisté a záchranáři se rozcházejí v informaci, kolik muži bylo let, podle záchranářů 77, podle policie 56. Muže v bezvědomí v každém případě na místě objevili jako první hasiči. Zahájili resuscitaci, v níž pokračovali záchranáři. Muže se jim však oživit nepodařilo, informovala mluvčí Barbora Zuchová.   Případ z Blučiny i úmrtí mladíka z Brna vyšetřují policisté. Podle Švába mladý muž z balkonu skočil.   V Brně-Bystrci hasiči z hořícího bytu evakuovali 17 lidí. Jednoho zraněného převzali záchranáři. Další lidé se po odvětrání zakouřených pokojů mohli dovnitř vrátit.   Jihomoravští záchranáři zasahovali i u tragické události ve Střílkách na Kroměřížsku nedaleko hranice kraje. Při dopravní nehodě zde zemřel dvaadvacetiletý muž.   Na Silvestra a Nový rok do 06:00 vyjížděli k 276 případům. Podle Zuchové bylo letos neobvykle mnoho rvaček, a to jak na veřejných prostranstvích, tak v restauracích, barech i soukromých bytech. Po potyčkách skončilo pět lidí s řeznými ranami a dalších 23 s jinými zraněními. Příčinami dalších úrazů byla opilost, dopravní nehody i neopatrné zacházení se zábavní pyrotechnikou. Sedmnáctiletému mladíkovi zasáhla oči. Šest lidí, většinou žen, se přiotrávilo alkoholem, 13 lidí se zranilo při pádu. Sedm lidí se zranilo při dopravních nehodách, dva se nadýchali zplodin hoření.   lce jpt  