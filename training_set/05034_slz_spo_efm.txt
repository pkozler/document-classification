 Aktuálně.cz: Vítek chce zastupovat Sokola na valné hromadě Sazky  Praha 12. ledna (ČTK) - Podnikatel Radovan Vítek, který skoupil pohledávky loterijní společnosti Sazka v hodnotě zhruba 1,5 miliardy, se pokouší získat hlas České obce sokolské, menšinového akcionáře Sazky. Jejím představitelům nabídl, že je bude zastupovat na valné hromadě sázkařského gigantu. Uvedl to dnes server Aktuálně.cz. Sokolové drží téměř 14 procent jejích akcií a po Českém svazu tělesné výchovy (ČSTV) jsou druhým největším akcionářem Sazky.   "Nabídl naše zastupování, když my vyvoláme valnou hromadu společnosti Sazka. Chce být co nejblíže rozhodování o tom, co bude dál se Sazkou," řekl Aktuálně.cz člen vedení Sokolů, který si přál zůstat v anonymitě.   Předseda sokolské obce Jaroslav Bernard Aktuálně.cz potvrdil, že s ním Vítek jednal osobně. Jeho nabídku členové předsednictva posoudí. On sám je spíše proti. "Zatím si nedovedu představit, že bychom mu dali mandát zastupovat nás na jednání valné hromady, protože by to de facto znamenalo vzdání se svých akcionářských práv. Zatím jsme svá práva nikomu nepostoupili a nikdo nás zatím zastupovat nebude," uvedl Bernard.   O detailech nabídky, tedy co by Sokolové přepuštěním svého mandátu Vítkovi získali, odmítl Bernard mluvit.   Sokolové chtějí od Vítka konkrétní nabídku na papíře, teprve pak se rozhodnou. "Zatím to byla první informativní nabídka, musela by se dopracovat jak ekonomicky, tak právně," řekl Bernard.   "Jsme svébytná organizace, která si vystačí se zastupováním sama. Vítkovu nabídku odmítnu," uvedl nejmenovaný významný člen obce.   Nejde přímo o odkup akcií, to ani nejde. Souhlasit by museli všichni akcionáři a podle stanov Sazky by Sokolové stejně museli dát nabídku nejprve partnerům.   Vítkova nabídka přichází v době, kdy se největší akcionář Sazky ČSTV rozhoduje, k jaké formě záchrany loterijní společnosti se přikloní. Ve hře jsou nabídky investorů, kteří chtějí finanční potíže Sazky využít, aby firmu s ročním ziskem výrazně přesahujícím miliardu korun získali.   Sokolové nabídky posoudí tuto sobotu, Český olympijský výbor se bude radit ve středu večer. Sazku vlastní celkem devět akcionářů, majoritní podíl, 68 procent, drží ČSTV.   Vítek skoupil pohledávky Sazky od několika bank, naposledy od J&amp;T Banky. V současnosti kontroluje přes 1,5 miliardy korun pohledávek a může Sazku poslat do insolvence.   Vítek dal Sazce čas na zaplacení dluhů, které koupil, do 17. ledna.   vrk jw  