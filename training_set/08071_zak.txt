 Rakušan potrestaný za vraždu mladíka z Teplicka podal dovolání  Brno 7. ledna (ČTK) - Nejvyšší soud (NS) začal zkoumat případ vraždy mladíka z Novosedlic na Teplicku, za kterou soudy potrestaly rakouského řidiče kamionu Matthiase Franze Ehrenreitera. Rakušan podal dovolání. ČTK to dnes řekl mluvčí soudu Petr Knötig. Podle pravomocného rozsudku si Ehrenreiter má za vraždu odpykat 15 let ve vězení.   Rakušan v dovolání žádá, aby Nejvyšší soud rozsudek zrušil a vrátil případ k odvolacímu Vrchnímu soudu v Praze, případně až k soudu prvního stupně. Zároveň ale navrhuje, aby se případem už nezabýval Krajský soud v Plzni, který jej původně uznal vinným, ale jiný krajský soud.   Ehrenreiter údajně zaútočil na jedenadvacetiletého mladíka v noci 21. července 2009 u svého kamionu, který odstavil v Novosedlicích. Motivem napadení byla žárlivost na družku, která s mladíkem udržovala vztah předtím, než Ehrenreitera necelé dva roky doprovázela na jeho pracovních cestách. Řidič ženu začal podezírat, že se s bývalým přítelem opět začala důvěrně stýkat.   Rakušan mladíkovi zasadil několik ran do hlavy montážním klíčem, svázal mu ruce plastovými pásky a chroptícího jej uzavřel do úložného prostoru návěsu. Společně s družkou pak kamionem odjel na odstavné parkoviště u dálnice D1, kde mladíka odtáhl do lesa a znovu jej bil železným klíčem. Způsobil mu tříštivou zlomeninu lebky a rozsáhlé poranění mozku. Poté, co napadený zemřel, Ehrenreiter mrtvolu zapálil a pokračoval v cestě na Vídeň.   Ehrenreiter od počátku tvrdil, že vraždu nespáchal. Vinu sváděl na svou družku. S tou se seznámil v době, kdy se živila prostitucí, a údajně od toho okamžiku užíval pervitin a v menší míře i kokain. V den činu prý svého bývalého přítele napadla právě družka a přesvědčila Ehrenreitera, aby zraněného muže odvezl na odpočívadlo. Tam jí prý s vraždou pomohl neznámý komplic, přičemž motivem měly být drogy.   tmd jpt  