 Zisk ropné firmy OMV díky dražší ropě stoupl o pět procent  Vídeň 11. května (ČTK) - Rakouské ropné a plynárenské skupině OMV AG stoupl v prvním čtvrtletí letošního roku zisk o pět procent na 365 milionů eur (8,9 miliardy Kč). Firmě podle dnešního prohlášení pomohl růst cen ropy, který vyrovnal i propad těžby způsobený nepokoji v severní Africe a na Blízkém východě.   Čistý zisk bez zahrnutí mimořádných položek a změny hodnoty zásob se však snížil o devět procent na 272 milionů eur a zaostal i za odhady analytiků, kteří čekali zisk 304 milionů eur. "První čtvrtletí roku 2011 bylo velmi obtížné, silný provozní výkon zastínily politické nepokoje," uvedl generální ředitel Gerhard Roiss.   Těžba společnosti se snížila o čtyři procenta na 304.000 barelů ropného ekvivalentu denně. Negativní dopad na těžbu mělo hlavně zastavení těžby v Libyi a Jemenu a firma zatím nedokáže odhadnout, kdy se situace v těchto zemích zlepší. Libye se na celkové produkci OMV podílí zhruba desetinou. Cena ropy Brent však ve čtvrtletí stoupla o 38 procent, i když tento vliv částečně smazal vývoj směnných kurzů.   OMV patří mezi největší ropné společnosti působící ve střední a východní Evropě a vlastní například přední rumunskou ropnou společnost Petrom. V České republice je OMV aktivní od roku 1991 a v roce 2005 koupila síť čerpacích stanic Aral.   irl vju  