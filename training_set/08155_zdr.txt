 Informační centrum záchranářů pomůže lidem na Moravě a ve Slezsku  Ostrava 3. ledna (ČTK) - Lidem, kteří potřebují poradit ohledně zdravotních obtíží, ale nechtějí volat tísňovou linku, pomáhá ode dneška nové Informační centrum záchranné služby Moravskoslezského kraje. Operátorky na čísle 553 777 777 volajícím také poradí, kde je například nejbližší lékařská pohotovostní služba, lékárna či sanitní transportní služba, nebo jak změnit pojišťovnu. ČTK o tom informoval mluvčí krajských záchranářů Lukáš Humpl.   Uvedl, že dosud lidé v podobných případech volali netísňové linky operačních středisek jednotlivých územních odborů záchranné služby. Tato střediska ale za několik dní zaniknou, protože operátoři záchranářů se připojí ke krajskému Integrovanému bezpečnostnímu centru v Ostravě. Tam budou pohromadě operátoři policie, hasičů i zdravotnických záchranářů a budou tam směřovat tísňová volání z celého kraje.   Informační centrum bude fungovat nepřetržitě. "Na lince budou volajícím k dispozici zkušené operátorky s mnohaletou praxí ve zdravotnictví," uvedl Humpl. Operátorky lidem poskytnou doporučení při řešení zdravotních obtíží či běžných onemocnění, ale poradí jim také třeba ohledně postupu při změně lékaře nebo nutných kroků v případě úmrtí.   "V případě potřeby budou operátorky pracovat i s telefonujícími, kteří řeší problémy v psychosociální oblasti. Předají kontakty na krizová centra, linky důvěry, a další služby. Informační centrum spolupracuje s regionálními krizovými pracovišti a organizacemi psychosociálního charakteru," uvedl Humpl. Podle něj jde v České republice o poměrně ojedinělý projekt, podobnou službu poskytují záchranáři ve Středočeském kraji.   Lidé se na Informační centrum mohou obracet také prostřednictvím elektronické pošty na adresu infocentrum@zachranka-msk.cz. Pracoviště sídli v prostorech zanikajícího okresního operačního střediska záchranné služby v Opavě.   vpl jpt  