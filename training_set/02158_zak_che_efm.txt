 Čtyři pracovníci Explosie pohřešovaní po výbuchu jsou mrtví  Doplnili jsme čtvrtý odstavec s informacemi o krocích firmy Explosia vůči rodinám pozůstalých a lidem, kterým výbuch poškodil nemovitosti.   --------------------    Pardubice 2. června (ČTK) - Čtyři pracovníci pardubické společnosti Explosia, kteří byli pohřešováni od výbuchu 20. dubna v areálu firmy, jsou mrtví. Potvrdila to analýza DNA ostatků. ČTK o tom informoval mluvčí společnosti Jiří Simandl.   "Policii se podařilo ztotožnit ostatky všech čtyř pohřešovaných osob," uvedl Simandl. Policie také informovala o výsledku vyšetřování rodiny pohřešovaných prostřednictvím policejních psychologů a požádala Okresní státní zastupitelství v Pardubicích o souhlas s pohřbením ostatků. Vyšetřování příčin nehody stále pokračuje.    Výbuch ve výrobě a mísírně trhavin zničil dva železobetonové podzemní objekty, další budovy poškodil. V objektu se vyráběl Perunit, což je trhavina dynamitového typu, která se používá zejména na odstřel skalního masivu. Při výbuchu se také zranilo deset lidí, šest z nich byli zaměstnanci Explosie, z nichž dva nastoupili do práce bezprostředně po ošetření, dva po krátké pracovní neschopnosti, další dva byli v domácím léčení.   Explosia uvedla, že se činí všechny kroky potřebné ke zmírnění následků a zajištění existenční podpory rodin obětí. Průběžně zajišťuje a koordinuje pomoc pozůstalým, zprostředkovává spolupráci pojišťoven a banky s pozůstalými a nyní i pardubického magistrátu a Oblastní charity Pardubice. Již dříve společnost nabídla lidem, kterým tlaková vlna poškodila nemovitosti, odškodnění. Podle Simandla budou tyto škody ve statisících, škody přímo v areálu v milionech korun.   dos mol  