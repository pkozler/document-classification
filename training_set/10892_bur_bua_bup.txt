 Akcie v USA vzrostly díky prodeji portugalských vládních obligací  New York 13. ledna (ČTK) - Akcie amerických firem ve středu vzrostly poté, co po prodeji portugalských vládních obligací opadly obavy ze zadlužení eurozóny. Zájem o akcie byl na širším trhu, nahoru šly hlavně akcie bank a komoditních společností.   Index Dow jones stoupl o 83,48 bodu na 11.755,36 bodu, a připsal si tak 0,72 procenta. Index Nasdaq Composite se zvýšil o 0,75 procenta na 2737,33 bodu, když o 20,50 bodu stoupl.   Investoři očekávají další příliv peněz do akcií díky očekávání, že se růst ekonomiky zpevní. Rostoucí tituly měly ku klesajícím poměr sedm ku třem.   Silné byly ve středu zejména sektory, kterým pomáhá rostoucí inflace, včetně zemědělství a energetiky. Nahoru tak šly akcie společností Monsanto a Exxon Mobil. Z bank posílila například JPMorgan Chase &amp; Co díky prohlášení jejího šéfa o navrženém zvýšení dividendy.   Solidní poptávka v aukci portugalských obligací přilákala investory k rizikovějším aktivům. Trh navíc doufá, že ministři financí eurozóny navýší fond na pomoc zadluženým státům.   Investoři měli o portugalské cenné papíry značný zájem, takže země prodala dluhopisy v plánovaném objemu a bude za nové úvěry platit nižší úrok. Bezproblémový prodej dluhopisů také snižuje tlak na vládu, aby dobrovolně přijala nabídku zahraniční pomoci.   Na devizovém trhu se sice zvýšil kurz eura vůči dolaru třetí den za sebou, investoři ale považují jeho zisky za dočasné. Po prodeji portugalských obligací se nadále dívají opatrně na financování jiných okrajových zemí eurozóny.   Kurz eura stoupl v závěru dne o 1,2 procenta na 1,3133 USD. Vůči jenu euro posílilo o 0,9 procenta na 108,93 JPY a dolar klesl o 0,3 procenta na 82,96 JPY, napsala agentura Reuters.   pok jw  