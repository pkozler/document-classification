 John se dnes sejde s Nečasem kvůli výběru šéfa policie  --------------------    Ke zpravodajství: FOTO/aktuality   --------------------    Praha 21. ledna (ČTK) - Ministr vnitra Radek John (VV) se dnes sejde s premiérem Petrem Nečasem (ODS) kvůli výběru nového policejního prezidenta. Výběrová komise ve středu doporučila Johnovi jmenovat šéfem policie náměstka ředitele jihomoravské policie Petra Lessyho, podle dřívější dohody by měl jeho jmenování odsouhlasit předseda vlády. Nečas ale proces výběru ostře zkritizoval.   Premiér má pochybnosti o zákonnosti výběru, nemusel by podle něho být v souladu se služebním zákonem. Zpochybnil i nestrannost a nezávislost řízení. John prý totiž o Lessym a dalším kandidátovi - svém náměstku Viktoru Čechovi - mluvil řadu týdnů "jako o vytouženém kandidátovi". Podobně se údajně vyjadřoval také ministr dopravy Vít Bárta (VV), kterého ODS pokládá za muže s největším vlivem na resort vnitra.   John kritiku odmítl. Proces výběru nového policejního prezidenta, kdy o kandidátech rozhodovala nejprve poradní, a pak i výběrová komise, byl podle něho v souladu se zákonem. Výběrové řízení bylo podle ministra naprosto transparentní, nesouhlasí ani s tím, že by byl vítěz tendru předem dán. Ve středu uvedl, že chce Lessyho dnes jmenovat do fukce.   Komise vybírala z pěti kandidátů. Poradní komise nedoporučila na místo ani Čecha, ani náměstka policejního prezidenta Ivana Bílka. Ve středu rozhodovala výběrová komise o zbylé trojici, vedle Lessyho se řízení účastnil i šéf pražské policie Martin Červíček a ředitel policie Ústeckého kraje Jiří Vorálek. Ministr vnitra vyhlásil výběrové řízení poté, co ke konci roku ve funkci skončil Oldřich Martinů.   har rot  