 Počet osobních bankrotů na severní Moravě se loni zdvojnásobil  Ostrava 30. ledna (ČTK) - Počet osobních bankrotů na severní Moravě a ve Slezsku v loňském roce vzrostl dvojnásobně. Krajský soud v Ostravě povolil v minulém roce osobní oddlužení celkem 1738 lidem, kteří se většinou dostali do problémů s půjčkami a splácením úvěrů. V roce 2009 to bylo 807 lidí. ČTK to sdělila mluvčí soudu Lucie Böhmová.   V některých případech dosáhly dluhy lidí částky dvou až tří milionů korun. V průměru jde podle Böhmové o sumy kolem půl milionu korun. Lidé se dostávají do obrovských dluhů zejména kvůli spotřebitelským úvěrům od nebankovních institucí.   Každým rokem počet vyhlášených osobních bankrotů roste. Předloni, v roce 2008, jich ostravský krajský soud vyhlásil dvě stovky, loni už to bylo téměř devětkrát více. Nárůst je způsoben zejména tím, že lidé o možnosti vyhlásit osobní bankrot více vědí. "Rozšířil se i počet subjektů, které návrhy na oddlužení připravují a lidem ve finanční tísni pomáhají," konstatovala mluvčí soudu.   Oddlužení je podle zákona možné buď formou zpeněžení majetku dlužníka, nebo plněním splátkového kalendáře, podle kterého musí dlužník během pěti let splatit věřitelům alespoň 30 procent dluhu. Lidé musejí mít v těchto případech stálý příjem. Nesmějí být také podnikatelé, a mít případné závazky z podnikání. V posledních pěti letech nesměli být ani odsouzeni za majetkový nebo hospodářský trestný čin.     Počet osobních bankrotů lidí na severní Moravě a ve Slezsku:       Rok         2008         2009         2010            počet úpadků         199         807         1738              zdroj: Krajský soud v Ostravě     Radim Kijonka dp    