 V liberecké zoo se po deseti letech narodili levharti sněžní  --------------------    Ke zpravodajství: FOTO ve Fotobance  ID foto:  FO00316787 ,  FO00316798 ,  FO00316782    --------------------    Liberec 9. května (ČTK) - Vzácní levharti sněžní (irbis) se po deseti letech narodili v Zoologické zahradě v Liberci. Tříletá samice Asuka přivedla na svět dvojčata, jejich pohlaví zatím chovatelé neznají. Otcem je o rok starší Marat. Mláďata se narodila už koncem dubna, protože ale byla Asučina první, rozhodla se zoo s oznámením odchovu počkat. Obavy se ale zatím ukázaly jako zbytečné - Asuka se od začátku o svá mláďata příkladně stará, dává jim pít mateřské mléko a po několik prvních dní sama raději vůbec neopouštěla porodní ubikaci, řekl dnes ČTK mluvčí zahrady Ivan Langr.   Pohlaví obou koťat budou podle Langra chovatelé zjišťovat nejdříve v první polovině června. "Do té doby necháme levharty v naprostém klidu," řekl. Křtiny malých levhartů se podle něj uskuteční zřejmě 25. června na kdy je naplánována zábavná akce Není kočka jako kočka.   Liberecká zoo chová sněžné levharty od roku 1987 a byla první v bývalém Československu, které se podařilo v roce 1990 odchovat mláďata. Poslední úspěšný odchov irbisů se v Liberci podařil v roce 2001, kdy se narodili tři kluci Athos, Amir a Agila. "Narození irbisů je mimořádným úspěchem pro každou zoo, zvířata jsou zařazena do Evropského záchovného programu (EEP), Zoo Liberec se navíc na jejich záchraně podílí i prostřednictvím organizace Snow Leopard Trust," dodal Langr.   Irbis obývá vysokohorské oblasti střední Asie. Díky husté a až šest centimetrů dlouhé srsti, která ho udržuje v teple, se vyskytuje až do nadmořské výšky 6000 metrů. Je to samotářská a plachá šelma. Srst je bílá až šedá, s černými skvrnami. Ocas téměř dosahuje délky těla a slouží irbisovi jako šála. Ve volné přírodě je dnes vzácný, stojí na pokraji vyhynutí. I když je jeho lov zakázán, cena, kterou platí obchodníci za jeho kožešinu, je tak vysoká, že ho pytláci ilegálně zabíjejí dál.   Irbis dorůstá délky až dvou metrů, z toho ocas měří 70 až 90 centimetrů. Samec může vážit až 50 kilogramů, samice od 30 do 40 kilogramů. Aktivním se irbis stává s příchodem noci, kdy se vydává na lov. Jeho kořistí jsou nahuři, kozorožci, takini, divoké ovce, kozy šrouborohé, divoká prasata nebo jeleni. Při nedostatku potravy nepohrdne ani hraboši, zajíci, opicemi, svišti nebo ptáky. Domácí zvířata napadá jen zcela výjimečně. Dobrý pohyb ve sněhu mu umožňují široké, silně osrstěné tlapy.   ivc snm  