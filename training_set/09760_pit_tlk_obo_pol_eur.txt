 EU prý chystá další snížení tarifů za roaming  Brusel 12. května (ČTK) - Evropská komise v následujících týdnech navrhne právní úpravu, která ještě více přiblíží poplatky za roaming v EU národním tarifům. Uvedly to dnes zdroje z Bruselu. Opatření má dále snížit ziskové marže obřích mobilních operátorů včetně britského Vodafonu, španělské Telefóniky, německé skupiny Deutsche Telekom či francouzské France Télécom. Slibuje ale také zlepšit náladu více než 500 milionům mobilních uživatelů v Evropě.   Zdroje z odvětví mobilních telekomunikací označují chystané změny za podstatné. Podle návrhu opatření mají být ještě sníženy cenové limity, které Brusel mobilním operátorům stanovil na mezinárodní hlasové volání a textové zprávy v minulých letech. Upravit se má také stahování dat do přístrojů v zahraničí. Schválení dokumentu se očekává do června, uvedly zdroje. Telekomy již chtěly zpochybnit regulaci roamingu v EU u Evropského soudního dvora, ale neuspěly.   Účet za datový roaming má strop od loňského roku na 50 eurech za měsíc, aby se zamezilo předražení. O rozruch se postaral sledovaný případ německého turisty, který si roamingem stahoval televizní pořady ve Francii a poté obdržel účet na 46.000 eur (1,12 milionu Kč).   Zdroje dodaly, že podle nových návrhů se má snížit limit pro hlasový roaming v EU od července 2014 na 24 centů. Proti nynějším 39 centům je to redukce téměř o 40 procent. Za textovou zprávu se má limit snížit z 11 na 10 centů, napsala agentura Reuters.   pok jw  