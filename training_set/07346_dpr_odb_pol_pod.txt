 V Ostravě o půlnoci začala stávka zaměstnanců MHD  Ostrava 1. června (ČTK) - V Ostravě o půlnoci začala stávka zaměstnanců Dopravního podniku Ostrava. Protestem chce odborová organizace dosáhnout zvýšení platů. Vedení společnosti tvrdí, že ale nemá peníze. Dopravní podnik předpokládá, že během stávky, která je zatím neomezená, bude schopen zajistit pouze omezený provoz. Ten by měl odpovídat nedělnímu.   Stávku odboráři vyhlásili minulý týden. Během kolektivního vyjednávání se totiž se zaměstnavatelem nedohodli na růstu tarifních mezd. Požadují navýšení o pět procent. Vedení nabízí jen 1,5 procenta a stejný nárůst garantuje i na příští rok. "To je pro nás nepřijatelné," řekl odborový předák Ivo Protivínský.   Zatím není jasné, kolik lidí se do stávky zapojí. Firma zaměstnává 2200 lidí, z nichž přes 900 je řidičů. Ještě před stávkou měli představitelé firmy slíbeno, že do stávky nevstoupí 340 řidičů. O konkrétních dopadech stávky na provoz a dopravu v Ostravě bude mít společnost zhruba v 7:00 ráno. "Hlavní část řidičů totiž přijde do práce na 04:00 a teprve pak se řeknou, zda budou stávkovat," řekl mluvčí společnosti Miroslav Albrecht.   dvc mol  