 Provozovateli vlakového občerstvení JLV loni klesly tržby i zisk  Praha 24. května (ČTK) - Tržby společnosti JLV, dříve známé pod názvem Jídelní a lůžkové vozy, loni meziročně klesly o bezmála devět procent na 327 milionů korun. Zisk před zdaněním a odpisy se firmě snížil o dvě procenta na 37 milionů korun. Vyplývá to z informací v Obchodním věstníku.   Podle ředitele pro obchod a marketing JLV Jana Valeše jsou loňské výsledky firmy vzhledem k doznívající ekonomické recesi uspokojivé. "V denní přepravě bylo zrušeno 23 procent výkonů. V noční byl objem výkonů srovnatelný s předchozím rokem, avšak obsazenost spojů byla o zhruba 32.000 zákazníků nižší," popsal Valeš.   V letošním roce se společnost chce podle Valeše soustředit především na podporu svých prodejen občerstvení a maloobchodních služeb. "V tomto segmentu je vzhledem k dlouhodobým zkušenostem společnosti značný potenciál," doplnil Valeš. Kromě občerstvení ve vlacích JLV provozuje například bageterie Pappata.   JLV vznikly v roce 1959 v rámci tehdejších Československých státních drah. Jako samostatná akciová společnost fungují od roku 1992, zaměstnávají zhruba 500 lidí. Podle počtu obsluhovaných spojů zaujímaly v loňském roce v České republice zhruba dvě třetiny trhu. Zaměřují se především na mezinárodní vlaky, na vnitrostátních linkách zajišťuje stravování například v pendolinu Praha - Ostrava. Služeb JLV využívají také Deutsche Bahn v nočních vlacích Euronight.   cfr dvd  