 Česko si polepšilo v indexu ekonomické svobody, je 28.  Doplnili jsme tabulku na konci zprávy a další podrobnosti v předposledním odstavci.   --------------------    New York 12. ledna (zpravodaj ČTK) - Česká republika si polepšila v indexu ekonomické svobody, který sestavuje americká konzervativní nadace Heritage Foundation a list The Wall Street Journal. Zatímco loni v něm Česko bylo 34., letos zaujalo 28. místo. Nejsvobodnější zemí světa z pohledu ekonomiky je podle indexu nadále Hongkong těsně následovaný Singapurem. Nejhůře dopadla Severní Korea.   Česku, které je v Evropě podle indexu 14. nejsvobodnější ekonomikou ze 43 zemí, pomohlo silné zaměření na ekonomické a strukturální reformy. "Země je otevřená světovému obchodu a investicím. Má vysokou úroveň svobody obchodu, fiskální svobody (tj. relativně nízké daně - pozn. ČTK) a svobody finančního sektoru. Soukromý sektor zodpovídá zhruba za 80 procent hrubého domácího produktu a je hlavním tahounem ekonomického růstu," uvedli autoři indexu.   Slovensko, které loni skončilo 35. těsně za Českem, si naopak pohoršilo. V aktuálním žebříčku skončilo na 37. místě. Hlavními důvody byly korupce a menší svoboda ve vlastnických právech, kdy tvůrci indexu kritizují zejména zdlouhavé soudní procesy.   Ve světě ekonomická svoboda, kterou autoři žebříčku hodnotí podle několika kritérií, v loňském roce ve světě celkově posílila. Zlepšilo se hodnocení 117 zemí, 58 států si pohoršilo a postavení čtyř se nezměnilo. Největším skokanem v žebříčku jsou africké státy Rwanda a Džibuti. Naopak nejhůře si loni z pohledu ekonomické svobody vedl Island a Alžírsko.   Nadále se mírně zhoršilo postavení Spojených států, které již loni kvůli zásahům federální vlády do ekonomiky utrpěly nejhlubší pokles bodového hodnocení ze 20 největších ekonomik světa. Země je nicméně nadále v první desítce, byť klesla z loňského osmého na letošní deváté místo.   Na podobě žebříčku se výrazně podepsala reakce jednotlivých vlád na ekonomickou krizi. Velká Británie tak například kvůli vládním zásahům vypadla z první patnáctky. Naopak Dánsko přeskočilo Spojené státy, které taky silně zasahovaly do ekonomiky. "Vysoké úrovně vládních výdajů v reakci na globální ekonomický chaos nepřinesly vyšší ekonomický růst," stojí ve zprávě doprovázející index.   Index ekonomické svobody vznikl v roce 1995. The Wall Street Journal a Heritage Foundation v něm hodnotí země podle deseti kritérií, která se týkají otevřenosti ekonomiky, vlády práva a konkurenceschopnosti. Tvrdí přitom, že ekonomická svoboda úzce souvisí s prosperitou jednotlivých zemí.     Index ekonomické svobody 2011       pořadí  země  index ekonomické svobody  změna proti loňskému roku     1.  Hong Kong  89,7   0     2.  Singapur  87,2   1,1     3.  Austrálie  82,5  - 0,1     4.  Nový Zéland  82,3   0,2     5.  Švýcarsko  81,9   0,8     6.  Kanada  80,8   0,4     7.  Irsko  78,7  - 2,6     8.  Dánsko  78,6   0,7     9.  USA  77,8  - 0,2     10.  Bahrajn  77,7   1,4     28.  Česko  70,4   0,6     37.  Slovensko  69,5  - 0,2     179.  Severní Korea  1   0       pozn: index je průměrem hodnocení v deseti kategoriích, jeho maximální hodnota je 100   zdroj: Heritage Foundation     fcz jw  