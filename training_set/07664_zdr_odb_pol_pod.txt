 Nemocnice na Zlínsku hledají lékaře, vyhlásila výběrová řízení  Zlín 11. ledna (ČTK) - Na  úřední desce Zlínského kraje  se dnes objevilo přes 20 výběrových řízení na pozici lékaře v krajských nemocnicích. To, že by souvisela s hromadnými výpověďmi pod hlavičkou odborové akce Děkujeme, odcházíme, vedení nemocnic ale odmítá. Prý jde o pozice, na něž nemocnice 'hledají lékaře dlouhodobě'.   Z nově vyvěšených nabídek pracovních míst vyplývá, že krajské nemocnice trápí nedostatek odborných lékařů zejména na neurologii, hematologii, dětské chirurgii, plicním oddělení, rehabilitaci, onkologii a na ARO. Ve velké míře jde o stejné obory, kterých se akce Děkujeme, odcházíme dotýká nejvíce.   "Je možné, že ředitelé nemocnic tato výběrová řízení vypsali i kvůli akci Děkujeme, odcházíme. Nemám ale nyní aktuální informace," reagovala krajská radní pro zdravotnictví Hana Příleská (ČSSD).   Odborová akce Děkujeme, odcházíme se ve Zlínském kraji dotýká nemocnic ve Vsetíně, Kroměříži, Uherském Hradišti a Krajské nemocnice T. Bati ve Zlíně. Ty jsou akciovými společnostmi, které vlastní Zlínský kraj. Celkem v nich podalo výpověď 261 lékařů, což je zhruba 40 procent. Zatím dva z nich, lékař z nemocnice ve Vsetíně a lékař z Baťovy nemocnice, svou výpověď stáhli.   Situací, která by v souvislosti s hromadnými výpověďmi v nemocnicích mohla nastat nejpozději k 1. březnu, se minulý týden zabývala i bezpečnostní rada Zlínského kraje. Nicméně po jejím jednání hejtman Stanislav Mišák (ČSSD) nechtěl být nijak konkrétnější. Omezil se pouze na vyjádření, že lékařská péče bude v regionu zajištěná, že hejtmanství má 'několik scénářů řešení, které budou adekvátní k vývoji situace'. "Tyto scénáře však nebudeme zveřejňovat s ohledem na to, že vývoj může být velmi dynamický, a proto nechceme, aby se šířily informační šumy nebo dezinterpretace," uvedl.   Pracovní pozice, jež jsou ode dneška zveřejněné na úřední desce Zlínského kraje, jsou často na jeden rok s možností prodloužení, výjimečně nabízejí práci na dobu neurčitou.   Úřady práce ve Zlínském kraji nyní evidují 19 nabídek volných pracovních míst na pozici 'lékař'. Mluvčí zlínského úřadu práce Miriam Majdyšová však dnes ČTK řekla, že ani jedno nesouvisí s vyhlášenými výběrovými řízeními Zlínského kraje. "Jsou to úplně jiné nabídky, často ze soukromých praxí," poznamenal Majdyšová.   Lékařům vadí současný stav ve zdravotnictví, chtějí také 1,5 až trojnásobek současných platů. Odbory hrozí, že v celé zemi 1. března přestane chodit do práce více než 3800 lékařů.   Gabriela Sluštíková mol  