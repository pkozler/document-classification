 RegioJet má zájem o provozování dalších vlaků na Slovensku  --------------------    Ke zpravodajství: FOTO/aktuality; AUDIO   V posledních třech odstavcích jsme doplnili další informace včetně backgroundu.   --------------------    Bratislava 7. ledna (ČTK) - Soukromý český železniční přepravce RegioJet ze skupiny Student Agency, který nedávno podepsal se slovenským ministerstvem dopravy smlouvu o provozování osobních vlaků mezi Bratislavou, Dunajskou Stredou a Komárnem, má zájem také o další linky. V případě, že je Slovensko nabídne, společnost se výběrového řízení zúčastní, řekl dnes ČTK Jiří Schmidt, který je ve Student Agency zodpovědný za železniční dopravu.   "Všichni dopravci mají vždy chuť soutěžit a ukázat, zda-li mohou připravit nabídku, to znamená, RegioJet určitě bude tím členem, který nikdy nebude chybět u výběrových řízení," uvedl Schmidt.   Slovensko může soukromým přepravcům uvolnit desetinu trhu osobní železniční přepravy, z toho již část obsadil RegioJet. Dominantní postavení si zachová státní Železničná spoločnosť Slovensko (ZSSK), podle ministra dopravy Jána Figeľa však jeho úřad upřednostní případnou výhodnější nabídku soukromé firmy. "Ministerstvo je otevřené dalším rozhovorům na tato témata," řekl Figeľ.   RegioJet uzavřel na Slovensku devítiletou smlouvu na dotovaný provoz osobních vlaků mezi Bratislavou a Komárnem koncem loňského roku. Společnost přislíbila pro cestující zvýšení počtu spojů i kvality cestování. "Díky uzavření smlouvy s novým dopravcem ušetří ročně Slovensko 16 procent financí vynaložených na jeden kilometr provozu," uvedl mluvčí firmy Aleš Ondrůj. Náklady na kilometr tak podle něj budou 5,7 eura (asi 140 Kč).   RegioJet na trasy nasadí soupravy Talent od kanadského výrobce Bombardier. První soupravy soukromé brněnské firmy by na trať měly vyjet v březnu 2012, prezentační jízdy společnost spustí už letos na přelomu února a března.   Dopravce chce na celé trase, která je dlouhá 100 kilometrů, přepravit ročně 1,9 milionu cestujících, sdělil dnes ČTK Ondrůj. Podle něj chce firma v budoucnu nabízet cestujícím možnost koupit si jízdenku přes SMS zprávu.   prl lab vju dvd  