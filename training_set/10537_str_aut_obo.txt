 Prodej nových osobních aut loni v Polsku vzrostl, lídrem Škoda  Varšava 7. ledna (zpravodajka ČTK) - Prodej nových osobních automobilů se loni v Polsku meziročně zvýšil o přibližně 4,2 procenta. Vyplývá to ze zprávy institutu Samar. Experti přitom vzhledem ke skončení šrotovného v Německu a na Slovensku předvídali propad prodeje. Pozici lídra na polském trhu si i v roce 2010 udržela Škoda.   Autosalony v Polsku loni prodaly 333.552 nových aut. Jen v prosinci to bylo asi 35.900 automobilů, což bylo o 26,2 procenta více než v posledním měsíci roku 2009. "Ten nárůst poptávky je důsledkem rozhodnutí ministerstva financí," řekl listu Rzeczpospolita ředitel institutu Samar Wojciech Drzewiecki. Od ledna v Polsku vzrostla daň z přidané hodnoty, stát také výrazně omezil daňové úlevy pro auta s přepážkou. Takto upravená osobní vozidla představovala 30 procent všech prodaných aut.   Podle Samaru zákazníci v posledních měsících loňského roku měli takový zájem o nová auta hlavně proto, že se chtěli vyhnout zdražení. Institut proto předvídá, že letos se může prodat o 15 až 19 procent nových vozidel méně.   Nejprodávanějším novým autem v Polsku byla loni stejně jako v roce 2009 Škoda, prodalo se 37.845 vozů této značky, o 0,26 procenta méně než předloni. Škoda má více než jedenáctiprocentní podíl na trhu. Šéf Samaru si myslí, že Škoda si první příčku v Polsku udrží také letos. "Ta auta rádi kupují nejen podnikatelé, ale i individuální zákazníci," řekl listu Dziennik Drzewiecki. Škodovky mají v Polsku pověst kvalitních vozidel, jež jsou zároveň výrazně levnější než volkswageny. Tato značka je s asi 27.870 prodanými automobily dvojkou na polském trhu, třetí místo obsadil Ford.   hab vju  