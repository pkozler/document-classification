 Hrad Karlštejn otevřel o měsíc dříve druhý návštěvní okruh  --------------------    Ke zpravodajství: ilustrační FOTO ve Fotobance  ID foto:  FO00219928 ,  FO00356766    --------------------    Karlštejn (Berounsko) 7. května (ČTK) - Hrad Karlštejn otevřel o měsíc dříve druhý návštěvní okruh. Kapli svatého Kříže tak mohou návštěvníci navštěvovat už v květnu, v minulosti to bylo možné od června, řekl ČTK kastelán hradu Jaromír Kubů. Hrad poprvé v historii nabízí i třetí prohlídkovou trasu, snaží se do svých bran nalákat více návštěvníků.   Loni Karlštejn zaznamenal sedmiprocentní úbytek návštěvníků, zejména zahraničních. Středočeské památky, které patří pod Národní památkový ústav, se loni v prosinci domluvily na strategii, jak se pokusit nepříznivý trend změnit. Karlštejn tak například mění i otevírací dobu. "V květnu máme otevřeno sice až od 10:00, od 9:00 už bereme objednané skupiny," uvedl kastelán.   Otevírací doba je v letošní sezoně navíc o hodinu prodloužená. V květnu začínají poslední prohlídky ještě v 18:00, Karlštejn tak zůstává otevřený až do 19:00. Lidé ale o této změně zatím příliš nevědí a už mezi 17:00 a 18:00 chodí málo návštěvníků, poznamenal Kubů. Zpřístupnění kaple svatého Kříže už v květnu musel povolit klimatolog.   Poprvé v historii otevřel od 1. května hrad také třetí prohlídkovou trasu. Podle kastelána jde o jednodušší okruh, kdy se projde exteriéry do velké věže. Neobsahuje kapli svatého Kříže, ale návštěvníci naopak uvidí 3., 4. a 5. podlaží věže. "Hrad vidí návštěvníci tak trochu z ptačí perspektivy," doplnil Kubů.   Další novinkou Karlštejna je také jiná prázdninová otevírací doba. Hrad se neuzavře, jak bývalo dříve zvykem, během pondělků. "Otevřen bude 62 dnů nonstop," doplnil kastelán. Novou bezplatnou službou pro návštěvníky je průvodce po českých památkách, kterého si mohou návštěvníci stáhnout na svůj mobil na karlštejnském nádvoří.   Zpestřením budou sobotní jazzové večery, stálicí jsou pak noční a večerní prohlídky. O dalších připravovaných akcích hrad informuje na internetových stránkách www.hradkarlstejn.cz.   zik snm  