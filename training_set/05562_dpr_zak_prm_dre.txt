 Kamion s nákladem dřeva havaroval, klády pobořily stodolu  Osíčko (Kroměřížsko) 13. května (ČTK) - Nákladní automobil havaroval dnes ráno v obci Osíčko na Kroměřížsku. Řidič nezvládl v klesání jízdu vesnicí, souprava se převrátila na bok a dopadla na chodník. Z návěsu se uvolnil náklad dřeva a klády pobořily asi polovinu blízké stodoly, sdělil ČTK mluvčí krajských hasičů Ivo Mitáček.   "Při nehodě byl zraněn řidič, kterého si do své péče převzala přivolaná posádka zdravotnické záchranné služby," poznamenal Mitáček.Havarované vozidlo při nehodě také poškodilo silniční svodidla. Doprava v místě havárie je omezena do jednoho jízdního pruhu. Hasiči zajistili vrak tahače proti případnému požáru a uniklé provozní kapaliny zasypali sorbenty.   jav jpt  