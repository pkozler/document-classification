 Žalobci poslali k soudu případ advokáta Kramariče  Praha 6. ledna (ČTK) - Státní zastupitelství pro Prahu 6 poslalo k soudu případ známého pražského advokáta Julia Kramariče. Obžalovalo ho z podplacení, protože se podle nich pokusil v souvislosti s kauzou údajného "vora v zakone" uplatit svědka. Právníkovi hrozí v případě odsouzení až šestileté vězení, propadnutí majetku nebo peněžitý trest. ČTK to dnes řekla žalobkyně Pavla Píšová. Advokát je už v Česku stíhán kvůli údajnému vydírání uprchlého podnikatele Radovana Krejčíře.   Kramarič obhajoval Andranika Soghojana, označovaného za šéfa arménské mafie v Česku. Jeden z předvolaných svědků při hlavním líčení v srpnu prohlásil, že mu Kramarič nabízel půlmilionový úplatek za to, že znevěrohodní jiného svědka. Advokát se bránil tím, že jde o provokaci ze strany Útvaru pro odhalování organizovaného zločinu - policisté i státní zástupce se podle něho se svědkem dohodli. Vrchní soud v Praze později rozhodl, že právník nemůže nadále Soghojana zastupovat.   Hlavní líčení se Soghojanem a dalšími pěti obžalovanými od počátku provázely nebývalé tlaky. Boj mezi právníky šestice obžalovaných na straně jedné a státním zastupitelstvím, respektive policií na straně druhé, se odehrával i mimo soudní síň. Nejvýraznější postavou těchto třenic byl právě Kramarič, který si při hlavním líčení několikrát ostře vyměňoval názory se státním zástupcem Vladimírem Mužíkem a proces označil za zmanipulovaný.   Pražský městský soud loni v říjnu nepravomocně zprostil Soghojana obžaloby z osnování vraždy arménského podnikatele, při které zemřel jiný člověk a další byl zraněn. Muž je podle policie "vorem v zakoně" - kriminální autoritou, která v Česku urovnává spory zločineckých skupin ze zemí bývalého Sovětského svazu. Podle žalobců chtěl vraždou zastrašit arménskou komunitu žijící v Praze a získat vliv nad komunitou čečenskou. Po dvojnásobném omylu najatého vraha byl těžce zraněn jiný Armén a zemřel mladý řidič společnosti Sazka.   Advokát Kramarič má problémy se zákonem i kvůli podezření, že vydíral uprchlého podnikatele Radovana Krejčíře. Jihoafrická policie jej na konci května 2009 opakovaně zadržela na letišti v Johannesburgu kvůli údajné snaze ovlivnit Krejčířovu výpověď. Advokát do JAR přiletěl proto, aby se zúčastnil Krejčířova soudního výslechu, který se měl týkat údajného únosu a smrti Krejčířova otce Lamberta Krejčíře. Česká policie z činu podezírá skupinu mužů, v níž figuruje i Kramaričův klient - podnikatel Jaroslav Starka. Kramariče pak počátkem loňského prosince jihoafrický soud obvinění zprostil, ještě předtím jej však kvůli tomu obvinila česká policie. Kramarič vinu odmítá.   ado vit  