 Na silnicích Zlínského kraje v loňském roce zahynulo 40 lidí  Zlín 3. ledna (ČTK) - Na silnicích Zlínského kraje v loňském roce zahynulo 40 lidí. Vyplývá to z neoficiálních předběžných statistik policie. Ve srovnání s rokem 2009 je to o devět obětí méně. Menší počet tragických dopravních nehod evidují policisté na Uherskohradišťsku i Vsetínsku, na Kroměřížsku jde dokonce o pokles o 11 zemřelých. Pouze na Zlínsku se ve srovnání s předchozím rokem počet obětí dopravních nehod výrazně zvýšil, a to o sedm.   Stejně jako v roce 2009 zaznamenali i loni nejvíce nehod s úmrtím policisté na Uherskohradišťsku. Na tamních silnicích vyhaslo 13 životů, předloni jich bylo ještě o čtyři více. Na Slovácku se stala také v loňském roce poslední nehoda s tragickými následky, když 28. prosince zemřel po čelní srážce s plně obsazeným autobusem mezi Starým Městem a Nedakonicemi dvaadvacetiletý řidič osobního automobilu.   O sedm narostl počet obětí dopravních nehod na Zlínsku, kde na cestách loni zahynulo 12 lidí. V březnu se tam stala i jedna ze dvou loňských kolizí v kraji, při kterých zemřeli dva lidé. Podle policie na silnici mezi Napajedly na Zlínsku a obcí Topolná na Slovácku zavinil dvaadvacetiletý řidič střet s protijedoucím vozem, při kterém zraněním podlehli jeho dva stejně staří spolucestující. Mladík byl obviněn z usmrcení z nedbalosti a neposkytnutí pomoci, hrozí mu až šest let vězení.   Druhá nehoda se dvěma mrtvými se stala v červnu na železničním přejezdu v obci Branky na Vsetínsku. Patnáctiletý řidič, který vjel s osobním vozem pod vlak, zahynul na místě, zraněním v nemocnici později podlehl i jeden ze spolujezdců. Vážná nehoda na železničním přejezdu se v regionu stala i na začátku prosince. Mladý řidič nepřežil ve Valašském Meziříčí střet s vlakem, tři spolujezdci byli vážně zraněni. Celkem loni na Vsetínsku zemřelo při nehodách 12 osob.   Nejméně obětí v kraji, pouhé tři, registrují za uplynulý rok policisté na Kroměřížsku. V roce 2009 tam přitom při dopravních nehodách zahynulo 14 lidí. Statistika mohla být ještě příznivější, kdyby se na ní nepodepsalo počasí. Na konci listopadu totiž v Dobroticích na Holešovsku nezvládl šestatřicetiletý řidič jízdu na namrzlé silnici a usmrtil seniorku, která před domem odklízela sníh.   Na Kroměřížsku se však stala dosud zatím jediná smrtelná nehoda v letošním roce. Na Nový rok krátce před 02:30 byli hasiči přivoláni k prvnímu novoročnímu zásahu na silnici mezi obcí Střílky a městem Koryčany na Kroměřížsku. Dvaadvacetiletý řidič havaroval s osobním vozem Škoda Favorit mimo silnici, kde čelně narazil do betonového přejezdu mostku na pole. Vážným zraněním podlehl na místě.   V celé zemi předběžných statistik policie zahynulo loni při dopravních nehodách 749 lidí, což je o 83 obětí méně než v roce 2009 a nejnižší počet mrtvých od roku 1990. Cíle ministerstva dopravy, jímž bylo snížit počty mrtvých za rok na 650, se ale dosáhnout nepodařilo. Od roku 1990 zemřelo na silnicích nejvíce lidí v roce 1994, bylo jich tehdy 1473. Pod hranici 900 obětí se ale dostal poprvé až rok 2009.     Počet obětí dopravních nehod ve Zlínském kraji:      2009  2010     Kroměřížsko  14  3     Uherskohradišťsko  17  13     Vsetínsko  13  12     Zlínsko  5  12     Zlínský kraj  49  40     jav snm  