 Český pivní festival láká i na ovocné pivo z trabanta  --------------------    Ke zpravodajství: FOTO/aktuality; AUDIO   --------------------    Praha 12. května (ČTK) - Drobné kapky deště vítaly dnes v poledne v pražských Letňanech první návštěvníky Českého pivního festivalu. Na příchozí tu po sedmnáct dnů čeká nabídka více než stovky rozmanitých pivních značek, včetně produkce méně známých středních a malých pivovarů. Pozornost ve stanu zaměřeném na zahraniční i domácí speciály poutal upravený pivní trabant východoněmeckého pivovaru, z něhož se čepuje "ovocné" pivo.   Festival otevřel brány ve 12:00, kdy se v jednom z pěti stanů s tisíci míst k sezení slavnostně načepovala první sklenice piva. Podobně jako loni provázely zahájení dešťové přeháňky, které ale neodradily zájemce, mezi nimiž převažovali turisté z Německa a Ruska.  "Letos čekáme dvojnásobnou návštěvnost oproti loňsku - nějakých 180 tisíc lidí, z toho polovina budou zahraniční turisté," řekl ČTK ředitel pivní přehlídky Jan Hübner. Čeká je široká nabídka piv především z produkce malých regionálních pivovarů a mikropivovarů a gastronomické lahůdky servírované obsluhou v oděvu napodobujícím lidové kroje. Zastoupení tu mají například pivovary Regent, Třeboň, Bakalář, Rakovník, Nymburk, Žatec, Ferdinand a Bernard nebo minipivovary Žamberk, Beroun, Dobruška, Zvíkov, Purkmistr, Permon a Kocour.   Pořadatelé mysleli i na rodiny s malými dětmi, pro něž tu v přední části areálu připravily pouťové atrakce, včetně kolotoče, horské dráhy a stánků s cukrovinkami.   Ve stanu určeném profesionálním i amatérským znalcům piva nazvaném Pivní rozmanitost si mohou "fajnšmekři" nechat načepovat točené pivo z osmnácti píp nebo koupit některý ze 150 druhů zahraničních lahvových piv. Zvláštností stanu je trabant východoněmeckého pivovaru Löbau, upravený do podoby malého náklaďáčku, na jehož "korbě" se z pípy čepují dva druhy svrchně kvašeného piva značky Lausitzer Porter s příchutí višně a jahody. "Loni se nám po tomto pivu mohli chlapi "umlátit". Pod záminkou, že vezmou děti podívat se na trabanta, sem přišli ochutnat višňové pivo," uvedl odborný poradce festivalu Jan Kočka. V nabídkovém listě je i další "ovocné"  pivo Kasteel Rouge, belgické s osmiprocentním obsahem alkoholu, nebo po "americkém" způsobu vařené pivo India Pale Ale Samurai z pivovaru Kocour.   Návštěvu tohoto stanu doporučuje i Michal Voldřich, sládek protivínského Pivovaru Platan, jehož desítka Schwarzenberg se stala oficiálním pivem letošního ročníku festivalu. "Zajímavá tu jsou určitě zahraniční svrchně kvašená piva anglosaského typu. Koupil bych si domů i americká lahvová piva a vychutnal bych si je při nějaké pohodové příležitosti," radí pivařům.   Novinkou obří pivní přehlídky jsou letos litrové sklenice - tupláky, do nichž se pivo nalévá.  Oproti loňsku se zvýšila cena univerzální měny festivalu - tolaru, za niž se zde kupuje pivo i občerstvení, a to ze 40 na 44 korun. Návštěvníci si z nabídky hlavních jídel mohou za tři tolary koupit třeba pečený hermelín, půlku grilovaného kuřete nebo za pět tolarů hovězí tatarský biftek. Na dobré spropitné zvláště od zahraničních turistů se těší obsluha - na dvě stovky mladých dívek a chlapců, většinou studentů. "Cizinci jsou nejlepší zákazníci. Když byli společensky unavení, dávali nám někdy dýško i pět tolarů,"  řekla ČTK jedna ze servírek.   O dobrou náladu se hned od začátku starala v jednom ze stanů hudební skupina, jejíž mužská část byla oblečena do uniforem rakousko-uherských vojáků a ženská v lidovém kroji. Muzikanti dokázali své lingvistické schopnosti, když turistům z Dánska zahráli a zazpívali skladbu v dánštině, hostům z Ruska Kaťušu a Španělům písničku v jejich rodném jazyce.   Vstup do festivalového areálu je zdarma. Otevřeno bude každý den od 12:00 do 24:00. Bližší informace poskytne webová stránka  www.ceskypivnifestival.cz .   Pavel Hortig dr  