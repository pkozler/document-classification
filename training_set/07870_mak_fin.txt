 Státní dluh České republiky loni stoupl na 1,344 bilionu korun  --------------------    Ke zpravodajství: GRAFIKA   Rozšířili jsme o komentář analytika ve 2. a 3. odstavci   --------------------    Praha 10. ledna (ČTK) - Státní dluh České republiky se v loňském roce zvýšil o téměř 166 miliard na 1,344 bilionu korun. ČTK o tom dnes informovalo ministerstvo financí. Na každého Čecha tak připadá dluh necelých 128.000 korun. Předloni stát zvýšil dluh o 179 miliard Kč.   "Vývoj dluhu v loňském roce odráží stále hluboce deficitní hospodaření státního rozpočtu. Státní dluh se prohloubil zhruba o částku schváleného deficitu pro minulý rok," uvedl hlavní ekonom Patria Finance David Marek. Ve vztahu k hrubému domácímu produktu (HDP) by se měl podle něj státní dluh zvýšit na 36,4 procenta HDP, celkový veřejný dluh potom loni patrně stoupl na 39,3 procenta HDP.   Ve srovnání s ostatními zeměmi je český veřejný dluh podle Marka relativně nízký, což se projevuje i v rizikové prémii, která je nižší nejen ve srovnání s Polskem či Maďarskem, ale také Francií či Rakouskem. "Příznivé hodnocení finančními trhy je ovšem podmíněno tím, že letos budou předloženy a schváleny zásadní kroky pro udržení fiskální stability, tedy reforma daní, sociální politiky, penzí a zdravotnictví," uvedl Marek.     Důvodem růstu dluhu jsou mimo jiné emise státních dluhopisů. Na domácím trhu loni MF vydalo státní dluhopisy za 167,4 miliardy korun a na zahraničních trzích si stát půjčil 49,7 miliardy korun. Ministerstvo přitom dodrželo své plány pro rok 2010. Vláda rovněž během roku 2010 čerpala půjčky od Evropské investiční banky ve výši 10,4 miliardy korun. Nárůst objemu peněžních instrumentů v oběhu loni činil 25,1 miliardy korun.   V samotném čtvrtém čtvrtletí státní dluh naopak poklesl o zhruba o 40 miliard korun. Podle ministerstva financí to bylo především díky tomu, že ministerstvo soustředilo vydávání státních dluhopisů do třetího čtvrtletí, kdy byly velmi výhodné podmínky na trhu.   Čisté úrokové náklady na státní dluh loni činily 35,6 miliardy korun, rozpočet přitom počítal více než 56 miliardami korun. "Tato úspora zhruba 20 miliard korun byla dána především tím, že po vzniku nové vlády a jejím závazku snižovat deficity veřejných rozpočtů si investoři účtovali nižší rizikové prémie, Česká republika se stala důvěryhodnější," uvedl mluvčí ministerstva Ondřej Jakob.   Krátkodobý státní dluh v průběhu roku 2010 stoupl o 1,4 procentního bodu na 16,1 procenta, MF ale zároveň udrželo cílovou hranici 20 procent. Průměrná splatnost státního dluhu klesla ke konci roku na 6,3 roku, a pohybovala se tak v plánovaném intervalu mezi 5,5 až sedmi roky.   Takzvaný obchodovatelný státní dluh loni stoupl o téměř 157 miliard korun na necelých 1,28 bilionu Kč.   V letošním roce si chce ministerstvo financí půjčit 220 miliard korun, v roce 2012 téměř 219 miliard a v roce 2013 si hodlá půjčit 207 miliard korun. Na zahraničních trzích si chce letos ministerstvo financí půjčit maximálně 40 procent z hrubé výpůjční potřeby vlády, tedy zhruba 88 miliard korun. Vyplývá to ze strategie financování a řízení státního dluhu na rok 2011. Ministerstvo rovněž plánuje letos vydat pilotní emisi státních dluhopisů pro občany o objemu maximálně deset miliard korun.     Vývoj státního dluhu:       Rok  Státní dluh (v mld. Kč)     1993  158,8     1994  157,3     1995  154,4     1996  155,2     1997  173,1     1998  194,7     1999  228,4     2000  289,3     2001  345,0     2002  395,9     2003  493,2     2004  592,9     2005  691,2     2006  802,5     2007  892,3     2008  999,5     2009  1178,2     2010  1344,1     Zdroj: MF   sos dvd  