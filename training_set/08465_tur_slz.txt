 Chystá se tištěný napoleonský průvodce po jižní Moravě  Brno 4. ledna (ČTK) - Turisty by mohl v budoucnu přilákat k návštěvě jižní Moravy nový tištěný cestovní průvodce, který bude mapovat stopy napoleonských válek v regionu. Jeho vznik podpořila EU, která na něj v rámci Regionálního operačního programu Jihovýchod poskytne kolem čtyř milionů korun. ČTK to zjistila ze seznamu projektů schvalovaných koncem roku. O dotaci požádala Regionální rozvojová agentura jižní Moravy (RRAJM).   Průvodce by měl mapovat 30 nejzajímavějších turistických cílů v kraji, které mají vazbu na období napoleonských válek. Vedle cestovního průvodce s mapkami se chystají i filmové pohlednice. Pro každou oblast má být zpracován krátkometrážní film.   Projekt má zatraktivnit turistické nabídky Jihomoravského kraje historickým odkazem na císaře Napoleona. Téma se prý bude prezentovat jako jedno z klíčových uzlů společné historie tehdejšího Ruska, Francie a rakouské monarchie. Průvodce by měl být hotov do začátku roku 2013.   V souvislosti s Napoleonem je v kraji ústředním místem Slavkov, kde se v roce 1805 odehrála slavná bitva, v níž Napoleon porazil početnější rakouské a ruské šiky. Bitva si vyžádala na 20.000 životů.   lab sap  