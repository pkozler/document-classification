 ČD loni v obchodních řetězcích prodaly rekordních 58.000 jízdenek  V 2. odstavci jsme aktualizovali informaci o počtu cestujících ČD v loňském roce.   --------------------    Praha 31. ledna (ČTK) - Lidé loni v tuzemských prodejnách obchodních řetězců koupili bezmála 58.000 jízdenek na vlakové spoje Českých drah (ČD), což je ve srovnání s rokem 2009 více než dvojnásobné množství. Zatímco v roce 2009 byly vlakové jízdenky ČD poprvé k dostání pouze v diskontních obchodech Lidl, tak loni je do nabídky na časově omezenou dobu zařadily také hypermarkety Globus a Kaufland. Na dotaz ČTK to dnes řekl mluvčí ČD Radek Joklík.   "Celkem se (loni) prodalo v těchto řetězcích skoro 58.000 jízdenek. Přitom část z nich byly skupinové jízdenky SONE +, na které může cestovat až pět osob," uvedl Joklík. Odhadl proto, že na jízdenky zakoupené v prodejnách obchodních řetězců se loni vlaky ČD svezlo zhruba 103.000 cestujících. ČD loni přepravily celkem 163 milionů lidí, což je stejný počet cestujících jako v roce 2009.   Například v hypermarketech Globus mohli zákazníci loni v létě při nákupu zboží nad 300 korun pořídit za 250 korun poukázku na zpáteční jízdenku ČD po celé ČR. Cena byla pro cestující velmi výhodná a o tyto cestovní poukázky ČD byl obrovský zájem. Běžná zpáteční jízdenka na vlak z Prahy do Brna totiž stojí 569 korun.   ČD začaly s obchodními řetězci spolupracovat předloni na podzim. V diskontních prodejnách Lidl tehdy poprvé nabídly celodenní síťovou jízdenku na státní svátek 28. října, která stála 149 korun. Podobnou akci ČD v prodejnách Lidl v následujících měsících zopakovaly.   Letos od 3. února do 6. března si lidé budou moci v obchodech Lidl nově pořídit zákaznickou kartu ČD, která jim umožní cestovat vlakem po celý rok o čtvrtinu levněji. Nová zákaznická karta ČD v klasickém prodeji stojí 550 korun a v obchodech Lidl bude k dostání za 419 korun.   ČD se pomocí jízdenek prodávaných v obchodech snaží co nejvíce využít kapacitu vlaků například o vánočních či státních svátcích. Značnou část zvýhodněných jízdenek si loni podle ČD koupili lidé, kteří by jinak vlakem nejeli. Prodej jízdenek ČD je výhodný i pro obchodníky, kteří získají provizi z jejich prodeje. Hodně lidí, kteří si pro jízdenku přijdou, zároveň v obchodech nakoupí další zboží.   beh dvd  