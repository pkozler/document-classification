 Moderátorem cen filmové kritiky bude Petr Nárožný  Praha 10. ledna (ČTK) - Ve čtvrtek 13. ledna budou v pražském Divadle Archa poprvé vyhlášeny Ceny české filmové kritiky, jimiž domácí filmoví novináři a publicisté ocení nejlepší kinematografické počiny roku 2010. Průvodcem večera bude Petr Nárožný, ocenění předají významné osobnosti filmu. Cenu za scénář přislíbil například předat exprezident Václav Havel, který koncem března představí v kinech svůj celovečerní debut Odcházení.   "Ve druhém kole, kdy byly posuzovány výkony v celkem jedenácti kategoriích na základě nominací, se hlasování zúčastnilo 46 osob, což je více než 85 procent všech hlasujících," oznámila dnes ČTK Helena Uldrichová z České filmové komory, která nové ceny organizačně zaštítila. Ocenění za nejlepší dokument předá významná dokumentaristka Drahomíra Vihanová, cenu za režii uvede filmový a televizní režisér Petr Weigl. Kameramanům pogratuluje Ivan Šlapeta a ocenění za nejlepší původní hudbu vyhlásí dirigent Mario Klemens.   "Herecké výkony kolegů v hlavní a vedlejší mužské roli odmění Jiřina Bohdalová a Lenka Vlasáková, herečkám naopak předají ceny Miroslav Krobot a Ivan Trojan," dodala Uldrichová. Vítěze v kategorii Objev roku vyhlásí spolu se zástupcem společnosti RWE zpěvák Václav Neckář, který před více než čtyřiceti lety patřil díky Ostře sledovaným vlakům k největším objevům domácí kinematografie.   Cenu pro nejlepší film roku 2010 předá producentovi vítězného titulu přední filmová publicistka a dlouholetá umělecká ředitelka karlovarského festivalu Eva Zaoralová.   Novináři posuzovali celkem 22 hraných filmů a 13 snímků dokumentárních, které měly distribuční premiéru v loňském roce a včas nahlásily její termín do databáze Unie filmových distributorů. Nejvíce nominací získal snímek režiséra Radima Špačka Pouta, který si jich připsal celkem sedm. O jednu nominaci méně má komedie režiséra Roberta Sedláčka Největší z Čechů, čtyři nominace získal autorský film Jana Svěráka Kuky se vrací.   Konečné výsledky a také přehled hlasování všech novinářů a publicistů v jednotlivých kategoriích druhého kola budou po čtvrtečním ceremoniálu zveřejněny na webových stránkách Cen české filmové kritiky na adrese  www.filmovakritika.cz . Ceny podpořilo ministerstvo kultury.   Jiří Borovička hj  