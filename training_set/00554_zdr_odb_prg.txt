 Ve většině porodnic v Česku by mohla být od března omezená péče  Praha 27. ledna (ČTK) - Ve většině porodnic a novorozeneckých oddělení v Česku by od března mohla být kvůli odchodům lékařů omezená péče. Některá zařízení by zřejmě přestala rodičky přijímat úplně. Vyplývá to ze zjištění ČTK v jednotlivých krajích. Podle vyjádření šéfů a mluvčích nemocnic by mnohé porodnice případy "od sousedů" převzít nemohly, protože by na to kvůli omezení provozu samy neměly kapacitu.   Péči jako dosud by kvůli odchodu lékařů nebylo od března schopno zajistit šest pražských p orodnic, uvedli po svém středečním jednání porodníci. Dvě ze šesti porodnic - na Bulovce a v Thomayerově nemocnici - by zřejmě musely přestat přijímat rodičky a pacientky. Porodnice z "Bulovky" dnes zdůraznila, že se ale zavřít nechystá.   S provozem porodnic by mohl mít problém Středočeský kraj. Ředitelka kladenské nemocnice a současně zastřešující organizace Krajské nemocnice Středočeského kraje Kateřina Pancová dnes ČTK řekla, že nemocnice určitě nebude schopna vypomáhat třeba Praze. Problémy by podle ní mohly nastat zejména v Příbrami, kde podalo výpověď celé gynekologicko-porodnické oddělení kromě primáře. Podle mluvčí příbramské nemocnice se provoz oddělení zajistí. Žádný lékař neodchází třeba z porodnice mladoboleslavské Klaudiánovy nemocnice. Ve Středočeském kraji na konci loňského roku podalo výpověď 143 z 828 lékařů krajských nemocnic.   Oddělení pro rizikově narozené děti v Krajské zdravotní v Ústí nad Labem by od března musela fungovat v omezeném režimu. Je plánovaný, protože zde bude probíhat rekonstrukce. Mluvčí nemocnice ale řekl, že z oddělení odchází tři z devíti lékařů.   Podle dostupných údajů by byla v Pardubickém kraji péče o matky a novorozence ohrožena ve třech z pěti nemocnic. V Pardubicích chce zůstat na gynekologicko-porodnickém oddělení 17 z 22 lékařů, z oddělení ARO se jich chystá odejít 23 z 26. V Chrudimi by mohl počet lékařů na gynekologii a v porodnici klesnout zhruba na čtvrtinu, anesteziologů zůstává asi třetina. Podobné poměry platí i v orlickoústecké nemocnici. Bez větších otřesů by měly fungovat porodnice ve Svitavách a Litomyšli, kde nikdo výpověď nepodal.   Péče o novorozence by mohla být ohrožena ve Fakultní nemocnici v Hradci Králové a také v několika krajských nemocnicích. Ředitel hradecké nemocnice Roman Prymula uvedl, že z osmi lékařů na neonatologickém oddělení podalo pět výpověď. Problémy by mohly nastat také v porodnicích v Jičíně a Náchodě.   Karlovarskému kraji hrozí zablokování péče o ohrožené novorozence včetně specializované neonatologické převozové služby. Podle Lékařského odborového klubu výpověď podalo pět z devíti doktorů na dětském oddělení karlovarské nemocnice, které o nedonošené novorozence pečuje.   Na jihu Čech by podle oslovených ředitelů a primářů neměla být péče o matky a novorozence významněji ohrožena. "Pokud by lékaři výpovědi nestáhli, péče o novorozence by byla ohrožena v porodnici, na novorozeneckém oddělení nikoliv," řekl ČTK ředitel jindřichohradecké nemocnice Jaroslav Vohnout. Výpověď tam podalo 30 lékařů ze sta.   Českobudějovická nemocnice je podle primáře gynekologicko-porodnického oddělení Petra Sáka v případě nutnosti schopna přijmou některé rodičky z okolních okresů.   V nemocnicích na Vysočině dalo výpověď 56 procent lékařů. Ve všech pěti krajských nemocnicích by to znamenalo výrazné omezení provozu porodnic a následné péče o novorozence. Porodnice by asi nemohly fungovat v Jihlavě ani v Novém Městě na Moravě. "Naše porodnice bude fungovat v režimu ústavní pohotovostní služby," předpokládá ředitel pelhřimovské nemocnice Jan Mlčák. V Havlíčkově Brodě sice zůstanou všichni porodníci, ale budou chybět anesteziologové a dětští lékaři.   "Porodnici můžeme nechat v provozu. Pokud by tam byly nějaké problémy se zdravotním stavem novorozenců, tak bychom to museli řešit transportem," řekl ředitel třebíčské nemocnice Leoš Dostál.   Fakultní nemocnice Brno, která provozuje dvě ze tří brněnských porodnic a specializovanou Dětskou nemocnici, neočekává podle mluvčí žádné provozní problémy v porodnické ani neonatologické péči. Z nemocnice odchází celkem 139 lékařů, většina pracuje ale v jiných odděleních. Potíže způsobené odchody lékařů se mohou objevit spíš na dětském ARO a radiologii pro dospělé.   Nejpozději od 1. března hrozí úplné uzavření či výrazné omezení péče neonatologickému centru v Krajské nemocnici T. Bati ve Zlíně, kde výpověď nedal pouze primář. Podobně je na tom gynekologicko-porodnické oddělení, kde podalo výpověď 13 z 18 lékařů. "Nebudeme moci přijímat riziková těhotenství. Další nejbližší neonatologická centra jsou v Brně a Olomouci, ale ani ta nebudou schopna léčit v plném rozsahu," upozornil ředitel nemocnice Bohuslav Škubal.   Problémy by mohly nastat v porodnicích a novorozeneckých odděleních téměř všech z osmi nemocnic, které zřizuje Moravskoslezský kraj. "Situace by byla katastrofální. Jednání stále probíhají, zatím jsou nemocnice schopny zajistit 50 procent z odhadovaného množství porodů," řekla mluvčí krajského úřadu Šárka Vlčková. Z krajských nemocnic by bez problémů měla fungovat jen porodnice v Novém Jičíně.   Na novorozeneckých odděleních by mohla být ale situace horší. "Tady se o procentech ani nedá hovořit," řekla Vlčková. Kraj kromě Nového Jičína provozuje ještě nemocnice ve Frýdku-Místku, Třinci, Opavě, Krnově, Havířově, Karviné-Ráji a Bílovci. Chystaný krizový plán se týká ještě Městské nemocnice Ostrava, která má s výpověďmi lékařů problémy jako jediná ze tří ostravských nemocnic. Kraj uvažuje třeba o vytvoření takzvaných územních nemocnic, kdy by vždy dvě nebo tři zařízení zajišťovala lékařskou péči společně.   V Libereckém kraji hrozí od března problémy v Jablonci nad Nisou a v Turnově. V Jablonci podalo výpověď šest gynekologů, na oddělení by zůstal jen primář. Péče by se zajišťovala ve spolupráci s okolními nemocnicemi. Několik gynekologů odchází i z nemocnice v České Lípě. Chod oddělení by to narušit nemuselo.   Na neonatologii plzeňské fakultní nemocnice, která funguje pro celé západní Čechy, chce odejít devět ze 13 lékařů. "V takovém případě je provoz opravdu vážně ohrožen. Pořád ale jednáme a stále doufám, že najdeme řešení," řekla ředitelka FN Jaroslava Kunová. Vážný problém má nemocnice i s výpověďmi na gynekologické-porodnické klinice. Ohlášené odchody lékařů by znamenaly zastavení i klatovské porodnice. Naopak v Domažlicích tři lékaři výpovědi stáhli. Porodnice tak může fungovat v normálním režimu. Výpadek v porodnicích se kraj snaží řešit posílením kapacit v jiných nemocnicích, více porodů by například mohla zvládnout porodnice při nemocnici ve Stodu nebo soukromá plzeňská Mulačova nemocnice. Hejtmanství se také snažilo oslovit privátní gynekology, zda by byli ochotni vést si porody svých pacientek. Přihlásila se k tomu jen třetina gynekologů.   red ktk mal      