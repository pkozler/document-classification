 Bulharský parlament schválil sporný volební zákon  Sofia 19. ledna (ČTK) - Bulharský parlament dnes schválil sporný volební zákon, který má omezit takzvanou volební turistiku. Přehlasoval tak veto prezidenta Georgije Parvanova, napsala agentura DPA. Hlasovací omezení se týkají především někdejší turecké menšiny v Bulharsku, řada jejich příslušníků totiž trvale žije a pracuje v Turecku.   Parvanov právní předpis jako nedemokratický vetoval na počátku ledna, poslanci ho však dnes odsouhlasili beze změn. Jeho ustanovení například vyžadují, aby voliči s dvojím občanstvím měli nejméně deset měsíců před hlasováním trvalý pobyt v Bulharsku. Účast ve volbách bude znemožněna kandidátům, kteří mají druhé občanství nečlenské země EU.   Menšinová vláda premiéra Bojka Borisova, kterou podporuje nacionalistická strana Útok, chce tímto zákonem zamezit volební turistice. Hlasování se pravidelně účastní desetitisíce Turků s bulharským občanstvím. Vláda chystané změny vysvětlovala mimo jiné tím, že během voleb někteří odevzdali hlas v zemi, kde nyní trvale žijí, a poté odhlasovali ještě jednou v Bulharsku.   V Bulharsku se letos budou konat prezidentské a komunální volby. Od pádu komunistického režimu byli všichni dosavadní prezidenti zvoleni s podporou turecké menšiny, která tvoří deset procent ze 7,6 milionu obyvatel. Současný prezident Parvanov zastává úřad již druhé funkční období, o další mandát se tedy ucházet nemůže.   zpt mik  