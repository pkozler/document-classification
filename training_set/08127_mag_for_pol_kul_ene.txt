 Björk s pomocí karaoke protestuje proti prodeji energetické firmy  --------------------    Ke zpravodajství: FOTO ve Fotobance  ID foto: FO02107955   --------------------    Reykjavík 7. ledna (ČTK) - Islandská zpěvačka Björk uspořádala v islandské metropoli Reykjavík, ve svém domovském městě, maraton v karaoke na protest proti prodeji islandské geotermální společnosti HS Orka kanadskému koncernu Magma Energy. Informovala o tom dnes agentura AP.   Formou zábavy, kdy obyčejní lidé před obecenstvem zpívají populární hity k instrumentálnímu podkladu, chce Björk zvrátit údajný výprodej islandských přírodních zdrojů.   "Chceme národu propůjčit hlas, šanci znovu získat energetické zdroje tím, že si je vyzpívá zpět," uvedla nejznámější islandská osobnost k události, která se koná pod názvem Hlas pro lid.   Vlastní pěvecký festival, který potrvá celou sobotu, má Islanďany přimět k podpisu petice, na jejíž popud by se uskutečnilo referendum o případném zrušení prodeje islandské energetické společnosti.   Už dnes Björk zazpívala populární islandskou píseň s Ómarem Ragnarssonem, jedním z nejznámějších islandských bavičů, i se starostou Reykjavíku Jónem Gnarrem, což je také bývalý komik.   Islandská vláda dohodu s Kanaďany podepsala loni, tedy v citlivé době, kdy se země s 320.000 obyvateli ještě nevzpamatovala z hluboké hospodářské krize. Mnoho Islanďanů se staví vehementně proti privatizaci státních společností v oblastech energetiky, rybolovu či vodohospodářství. Geotermální energie vytápí kolem 90 procent tamních domácností.   Privatizaci veřejných přírodních zdrojů do zemí mimo Evropský hospodářský prostor sice zakazuje zvláštní islandský zákon, ale kanadská Magma jej obešla tím, že vytvořila holdingovou společnost ve Švédsku.   Akvizicí firmy Orka získá koncern Magma nejen třetí největší energetickou společnost v ostrovní zemi, ale také právo využívat tamní geotermální energetická pole po dobu 65 let, s možností prodloužení až na 130 let.   Příslušnou petici dosud podepsalo kolem 28.000 lidí. Björk doufá, že díky její akci stoupne počet signatářů na 35.000, což by prý bylo množství, které by islandské úřady mohly jen stěží ignorovat.   zdp kš  