 Na semináři v Senátu se sejdou lékaři s politiky a zákonodárci  --------------------    Ke zpravodajství: FOTO/aktuality   --------------------    Praha 18. ledna (ČTK) - Aktuální situace v českém zdravotnictví je tématem dnešního semináře, který svolal předseda Senátu Milan Štěch (ČSSD), aby poskytl prostor pro společné jednání lékařských odborů a lékařské komory s politiky a zákonodárci. Kvůli platovým požadavkům podalo přes 3800 nemocničních lékařů výpověď. Pokud nepřijdou 1. března do práce, hrozí v řadě míst republiky krach nemocniční péče.   Například na Vysočině chce odejít téměř 60 procent nemocničních lékařů, v hlavním městě každý desátý. Ambulantní služby nemocnic by měli zastat lékaři z terénních ambulancí, zdravotní pojišťovny jim zaplatí víc. Kraje chtějí postup koordinovat, na semináři budou zástupci Asociace krajů.   Premiér Petr Nečas (ODS), který je na semináři rovněž očekáván, slíbil na pátečním setkání s prezidentem České lékařské komory (ČLK) Milanem Kubkem, že peníze ušetřené reformou půjdou do platů zdravotníků.   Ministr zdravotnictví Leoš Heger (TOP 09) požádal nespokojené nemocniční lékaře, aby s odchody počkali a dali mu čas na zahájení reforem.   Podle předsedy Lékařského odborového klubu - Svazu českých lékařů (LOK-SČL) Martina Engela jsou zdroje na vyšší platy zdravotníků v systému zdravotního pojištění. Unikají prý korupcí, nákupy předražených léků a přístrojů. Heger představí ve čtvrtek protikorupční strategií, která by měla začít přinášet peníze na platy zdravotníků už tento rok.   nam pba  