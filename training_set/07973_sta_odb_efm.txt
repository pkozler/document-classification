 Stavební firma Strabag plánuje v ČR propuštění stovek lidí  Praha 18. ledna (ČTK) - Přední česká stavební společnost Strabag připravuje propouštění a restrukturalizaci firmy. O práci můžou přijít řádově stovky lidí ze současných zhruba 2500 zaměstnanců. Důvodem je celkový pokles výkonu stavebnictví a úbytek zakázek. ČTK to dnes řekl předseda představenstva firmy Jaroslav Katzer. Propouštět musely v Česku už i další velké stavební firmy, jako je Skanska, Metrostav nebo Hochtief CZ.   "Jako první to samozřejmě postihne sezonní pracovníky. Nechtěli bychom sahat do produktivních pracovníků, kteří jsou skvělí na stavebních strojích, v přípravě staveb, kalkulacích a podobně. Ty si budeme chránit jako rodinné stříbro," sdělil šéf českého Strabagu.   Pokles počtu zaměstnanců bude podle něj zhruba přímo úměrný poklesu prací, který společnost letos očekává na úrovni deseti až 15 procent. Nejoptimističtější varianta počítá podle Katzera se snížením počtu zaměstnanců asi o 250 lidí.     K nepopulárnímu kroku musela už přistoupit také řada konkurentů Strabagu. Například Hochtief CZ propustil v závěru roku 2010 celkem 131 z 1381 pracovníků. Metrostav za poslední rok a půl snížil zaměstnanost asi o deset procent, v současnosti zaměstnává kolem 3100 lidí. Propouštění se již dříve nevyhnula ani největší Skanska.   Vedle snižování zaměstnanosti plánuje Strabag v Česku také další vnitropodnikové změny. Chce například spojit některé nejnižší organizační složky.   V roce 2009 činil čistý zisk Strabagu v Česku 516,4 milionu korun, tržby měl ve výši 17,88 miliardy korun. Předběžné výsledky za rok 2010 bude mít firma podle její mluvčí Jaroslavy Trlicové až v únoru.     Strabag je součástí stejnojmenného rakouského koncernu. Celá skupina zaměstnává podle vlastních údajů kolem 60.000 lidí.   Daniel Novák vju  