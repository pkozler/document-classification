 Britská princezna dala do aukce svůj klobouk z Williamovy svatby  --------------------    Ke zpravodajství: FOTO ve Fotobance  ID foto:  F201104290511501 ,  P201105120664301 ,  P201105120656501    --------------------    Londýn 12. června (ČTK) - Britská princezna Beatrice dnes dala do dražby na portál e-Bay nápadný klobouk, který měla na sobě na nedávné svatbě svého bratrance prince Williama s Catherine Middletonovou. Výtěžek bude poukázán na konto organizací na pomoc dětem, oznámil Buckinghamský palác.   Dvaadvacetiletá Beatrice a její sestra Eugenie, dcery prince Andrewa a Sarah Fergusonové, upoutaly na svatbě pozornost svými extravagantními klobouky. Beatricin byl přirovnáván k mravenčím tykadlům, chobotnici, preclíku, jelenímu paroží a podobně.   Na internetu už je stránka "Směšný klobouk princezny Beatrice na královské svatbě", která má 137.000 fanoušků. Objevila se tam i počítačově upravená fotografie, na níž americký prezident Barack Obama a jeho nejbližší spolupracovníci napjatě sledují akci k likvidaci teroristy Usámy bin Ládina v Pákistánu - všichni s těmito klobouky na hlavách.   "Když jsem viděla, že můj klobouk vyvolal takovou publicitu, rozhodla jsem se ho využít co nejlépe a získat peníze pro děti," vysvětlila dnes v komuniké princezna, která je velvyslankyní humanitární organizace Childern in Crisis (Děti v krizi).   Hodinu po umístění na e-Bay činila nejvyšší nabídka 5000 liber. Zájemci se ale mohou hlásit deset dní.   Klobouk vytvořil známý britský návrhář Philip Treacy. Z jeho dílny vzešlo i dalších asi třicet klobouků, které na sobě dámy na svatbě měly.   pz dr  