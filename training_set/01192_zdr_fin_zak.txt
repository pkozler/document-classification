 Soud: Slovenské zdravotní pojišťovny mohou zisk využít volně  Doplnili jsme další podrobnosti v 1., 3. až 7. odstavci.   --------------------    Bratislava 26. ledna (zpravodaj ČTK) - Zdravotní pojišťovny na Slovensku už nebudou muset vynaložit případný zisk pouze na financování zdravotní péče. Rozhodl o tom dnes v Košicích slovenský ústavní soud. Omezení možností při nakládání s hospodářským výsledkem prosadila minulá slovenská levicová vláda Roberta Fica. Akcionáři soukromých zdravotních pojišťoven, které za loňský rok očekávají zisk, se kvůli tomu obrátili na mezinárodní arbitráž.   Ústavní soud rozhodl, že ustanovení zákona o rozdělování zisku omezují majetková práva pojišťoven a představují neoprávněný zásah do principu právní jistoty a právního státu. Podle soudu jsou tak v rozporu s ústavou a mezinárodními předpisy.   Ustanovení, podle kterého zdravotní pojišťovny mohou případný zisk použít jen na financování léčby pacientů, prosadila Ficova vláda v roce 2007. Tento krok odůvodnila argumentem, že soukromé pojišťovny nemají vydělávat na povinných platbách občanů a firem. Zahraniční akcionáři dvou soukromých zdravotních pojišťoven na to zareagovali arbitráží, v níž od státu požadují vysoké finanční odškodnění. Stěžovali si také na na to, že zákon údajně zmařil jejich investice do slovenských poboček.   Fico, jenž nyní stojí v čele nejsilnější opoziční strany Směr-SD, v reakci na verdikt soudu vybídl vládu, aby připravila nový zákon, který zdravotním pojišťovnám znovu zamezí vytvářet zisk na úkor pojištěnců. "Opět si kladu základní otázku, zda je správné, když lidé posílají ze zákona své peníze do některé ze zdravotních pojišťoven a ta si nechá část peněž jako vlastní zisk. Tvrdíme, že to není správné," prohlásil Fico.   Na Slovensku podnikají tři zdravotní pojišťovny, které vybírají povinné odvody, z nichž pak financují mimo jiné náklady na zdravotní péči včetně léků. Nejsilnější postavení má státem ovládaná Všeobecná zdravotná poisťovňa, zbytek trhu si rozdělily soukromé pojišťovny Dôvera a Union. Dohromady hospodaří s více než třemi miliardami eur (72,66 miliardy Kč) ročně.   Slovenské zdravotnictví se dlouhodobě potýká s nedostatkem peněz. Situace se zhoršila po propuknutí hospodářské krize, kdy výrazně stoupla nezaměstnanost, což způsobilo také výpadek příjmů zdravotních pojišťoven. Jak státem ovládaná zdravotní pojišťovna, tak například pojišťovna Union vykázaly podle posledně dostupných údajů za rok 2009 ztrátu. Union a Dôvera však podle dřívějších informací předpokládají, že loni se již z červených čísel vymanily.   Slovenští lékaři a zdravotní sestry si už léta stěžují na nedostatečné ohodnocení, které zaostává i za jejich českými kolegy. Právě kvůli nespokojenosti s platy a pracovními podmínkami začali čeští lékaři podávat hromadní výpovědi. Uvolněná místa by tak částečně mohl zaplnit zdravotnický personál ze Slovenska. Masivnější odchod slovenských lékařů do Česka však odborníci neočekávají.   boa šeb  