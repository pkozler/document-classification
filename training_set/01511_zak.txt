 Policie prověřuje další útok pedofila v Lukách nad Jihlavou  Luka nad Jihlavou (Jihlavsko) 25. ledna (ČTK) - Policie prověřuje další útok pedofila v Lukách nad Jihlavou. Patnáctiletá dívka uvedla, že se ji minulý čtvrtek pokusil neznámý muž maskovaný kuklou vtáhnout do auta tmavé barvy, ale podařilo se jí utéct, informuje server tn.cz. Podle policie případ ohlásila matka školačky.   Napadení se stalo jen kousek od míst, kde neznámý deviant útočil zhruba před půl druhým měsícem, uvádí server. V prosinci loňského roku obtěžoval šestiletého chlapce. I ten mu ale utekl. "Žádné poznatky, které by vedly k pachateli, zatím nemáme," řekla ČTK mluvčí policie na Vysočině Dana Čírtková.   Případy obtěžování dětí byly v posledních týdnech oznámeny i v dalších místech kraje. "Kriminalisté hledají nějaké společné znaky a pátrají, jestli by to mohl mít na svědomí jeden pachatel," uvedla Čírtková. Poznamenala, že po zveřejnění informací o těchto případech už policie dostala i oznámení, která byla vymyšlená.     vst mol  