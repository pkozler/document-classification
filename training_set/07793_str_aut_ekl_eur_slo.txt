 Brusel kritizuje Slovensko kvůli normám na likvidaci aut  Brusel 27. ledna (zpravodaj ČTK) - Brusel dnes kritizoval Slovensko kvůli zabezpečování likvidace automobilů na konci životnosti. Evropskou komisi podle dnešního prohlášení znepokojuje, že Slovensko svou legislativu v této věci zatím nedalo do souladu s unijními pravidly. Pokud tak neučiní, může skončit u soudu.   Do Bratislavy teď míří z Bruselu odůvodněné stanovisko a Slovensko má dva měsíce na odpověď. Pokud nepřijde nebo nebude uspokojivá, pak by Bratislava mohla skončit před evropskou justicí.   Slovenské normy dle komise dostatečně nepodněcují výrobce vozidel a navíc není jasně vymezen pojem "nebezpečné materiály". Slovensko se už nechalo slyšet, že chce nový zákon o odpadu, který se bude týkat i této oblasti, přijmout v letošním roce.   Norma, kvůli níž má nyní Slovensko problémy, má za cíl snížení množství odpadu z vozidel na konci životnosti. Státy musí na jejím základě vytvořit sběrné systémy a zabezpečit přepravu vozů do autorizovaných zařízení a jejich demontáž před zpracováním.   pkt vju  