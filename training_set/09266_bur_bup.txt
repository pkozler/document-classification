 Česká měna zpevnila na 18 Kč/USD, k euru posílila mírněji  Praha 19. ledna (ČTK) - Česká měna dnes rozšířila své zisky vůči dolaru, proti euru si připsala jen nepatrné zisky. Kolem 17:00 koruna proti úterku posílila o 16 haléřů na úroveň 18 korun za dolar, když během dnešního obchodování tuto hranici prolomila. Proti euru koruna zpevnila o dva haléře na 24,29 Kč/EUR, vyplývá z údajů serveru Patria Online.   Koruna za celý dnešní den na mezibankovním trhu neopustila pásmo 24,225 Kč/EUR až 24,315 Kč/EUR a zůstává tak v blízkosti své nejsilnější úrovně za poslední více než dva roky, uvedl Jan Vejmělek z Komerční banky. Klíčovou událostí dneška podle něj bylo zasedání polské centrální banky, která rozhodla o zvýšení své klíčové úrokové sazby o 25 bazických bodů na 3,75 procenta.   Vejmělek poznamenal, že rozhodnutí centrálních bankéřů zvrátilo ranní oslabující trend na polském zlotém a přispělo k následnému zhodnocení polské měny o více než půl procenta. To vytvořilo příznivé prostředí i pro další středoevropské měny, i když zisky maďarského forintu a české koruny byly minimální, dodal.   Markéta Šichtařová z Next Finance upozornila, že neuběhl ještě ani měsíc a česká měna je k evropské měně o více než korunu silnější. "Většinu posílení můžeme připsat na vrub kopírování zlotého. Ačkoliv zvýšení polských úrokových sazeb se čekalo, a v kurzu by se tudíž teoreticky mělo již zrcadlit, koruna mírně posiluje i dnes," podotkla.   Dolar kolem 17:00 oslabil na 1,3493 USD/EUR.   jap mha   