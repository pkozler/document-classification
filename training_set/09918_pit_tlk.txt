 ÚOOÚ: Pošta může zasílat oznámení o zásilkách v sms nebo e-mailu  --------------------    Ke zpravodajství: AUDIO   --------------------    Praha 26. ledna (ČTK) - Česká pošta může zasílat lidem oznámení o zásilkách prostřednictvím elektronické pošty nebo krátkých textových zpráv. Podmínkou je, aby adresáti souhlasili se zpracováním svých osobních údajů. Uvedl to dnes Úřad pro ochranu osobních údajů (ÚOOÚ), se kterým pošta svůj záměr konzultovala.   "Úřad shledal, že zamýšlené avizování poštovních zásilek bude v souladu se zákonem o ochraně osobních údajů, pokud pošta jako správce těchto údajů bude mít prokazatelný souhlas adresátů se zpracováním e-mailové adresy nebo telefonního čísla," uvedl na dnešní tiskové konferenci v sídle ÚOOÚ jeho předseda Igor Němec.   Zasílání avíz je zavedenou službou například v komerční sféře. Mnoho obchodníků informuje své zákazníky o doručení objednaného zboží na prodejnu e-mailem nebo krátkou textovou zprávou na mobilní telefon. Stejně tak posílají avíza například některé úřady.   ÚOOÚ je nezávislým orgánem, který dohlíží na dodržování zákona o ochraně osobních údajů. Mimo jiné poskytuje konzultace v projektech, kde by mohlo dojít k porušení tohoto zákona. Kromě toho ÚOOÚ vede registr povolených zpracování osobních údajů, přijímá podněty a stížnosti občanů na porušení zákona.   tmn vju  