 V USA začalo předběžné soudní líčení s Jacksonovým lékařem  --------------------    Ke zpravodajství: FOTO/aktuality   --------------------    Los Angeles 4. ledna (ČTK) - V Los Angeles začalo předběžné soudní líčení s lékařem Conradem Murraym, který čelí obvinění z neúmyslného zabití zpěváka Michaela Jacksona v červnu 2009. Soudce by v něm měl rozhodnout, zda státní zastupitelství shromáždilo proti Murraymu dostatek důkazů, aby bylo možné zahájit řádný soud.   Státní zástupce dnes v úvodní řeči prohlásil, že Murray zavolal příliš pozdě záchrannou službu a že se před příjezdem sanitky snažil ukrýt přípravky, které Jacksonovi podal. Lékař jakoukoli vinu za smrt "krále popu" odmítá.   "Důkazy a vědecké posudky prokážou, že Michael Jackson ve svém pokoji zemřel ještě před tím, než přijeli záchranáři," prohlásil státní zástupce David Walgren. Tvrdil přitom, že Murray příliš otálel se zavoláním záchranné služby.   Podle závěrů policejního vyšetřování podal Murray Jacksonovi v 10:40 silné anestetikum propofol, aby mu pomohl usnout. Asi deset minut po podání prostředku Murray z místnosti odešel a když se vrátil po 11:00, zpěvák už nedýchal. Lékař poté ještě zavolal třem lidem a mluvil s nimi asi tři čtvrtě hodiny, než ve 12:22 zavolal záchrannou službu, citoval z policejního zápisu deník Los Angeles Times.   Státní zástupce také prohlásil, že podle svědeckých výpovědí přinutil Murray Jacksonova tělesného strážce, aby mu pomohl ukrýt léky ve zpěvákově pokoji před příjezdem sanitky. Prokurátor Murrayho rovněž obvinil ze špatného provedení masáže srdce, při níž se lékař snažil Jacksona oživit.   Murrayho právníci odmítli přednést úvodní řeč. Lékař už před zahájením řízení prohlásil, že se cítí být nevinen. Předběžné líčení potrvá podle amerických médií asi dva týdny.   Pokud by nakonec byl Murray shledán vinným, hrozí mu až čtyři roky vězení. V takovém případě by patrně přišel i o licenci k vykonávání lékařské praxe ve Spojených státech.   str dr  