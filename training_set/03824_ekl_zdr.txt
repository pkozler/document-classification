 Na americký Arkansas spadlo během Silvestra tisíc mrtvých kosů  Beebe (USA) 2. ledna (ČTK) - Američtí odborníci se snaží zjistit, co způsobilo úhyn více než tisícovky kosů, kteří na Silvestra mrtví popadali z oblohy na město Beebe v Arkansasu. Píše o tom dnes agentura AP.   Arkansaská komise pro divokou zvěř a ryby začala dostávat zprávy o mrtvých ptácích před páteční půlnocí. Mrtví kosi padali do oblasti o délce asi jednoho a půl kilometru. Mimo tento "vymezený" prostor mrtví ptáci nalezeni nebyli.   Ornitoložka Karen Roweová řekla, že ptáci vykazovali fyzické trauma. "Hejno možná bylo zasaženo bleskem nebo krupobitím ve velkých výškách," poznamenala.   Komise nevylučuje, že ptáky v oblasti mohly vyděsit pyrotechnické hrátky a že opeřenci mohli zemřít kvůli stresu.   Do specializovaných laboratoří ve Wisconsinu bude posláno 65 mrtvých kosů k provedení testů.   Roweová nicméně připomněla, že podobné události jsou zaznamenávány na více místech. A prováděné testy bývají "obvykle neprůkazné". Zároveň vyslovila pochybnost, že by ptáci byli otráveni.   hit hej  