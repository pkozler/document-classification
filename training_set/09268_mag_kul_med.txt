 Eminem a Bieber hvězdami udílení cen časopisu Billboard  --------------------    Ke zpravodajství: FOTO ve Fotobance  ID foto:  F201105230322301 ,  P201102140339001 ,  F201105230184501 ,  F201105230195101 ,  F201105230321301    --------------------    Washington 23. května (ČTK) - Americký rapper Eminem a zpěvák Justin Bieber v neděli ovládli udílení cen amerického hudebního časopisu Billboard. Každý zvítězil v šesti kategoriích, přičemž Eminem byl vyhlášen nejlepším interpretem roku 2010, napsala agentura Reuters.   Vítězové byli vybíráni podle řady faktorů včetně úspěšnosti v hitparádách, prodeje desek přes internet nebo oblíbenosti na sociálních sítích, a to v období od konce února 2010 do začátku března 2011.   Justin Bieber porazil zpěváka Bruna Marse a rappera Nickiho Minaje v kategorii pro začínající interprety. "Každý den je pro mě bláznivý, protože se vidím s tolika lidmi a tolik lidí rozesměju," řekl sedmnáctiletý kanadský popový zpěvák, který dostal také ocenění za nejlepší album v kategorii popové hudby. Ocenění se mu dostalo mimo jiné za aktivity na sociálních sítích.   Rapper Eminem kromě kategorie nejlepší interpret roku zvítězil také ve třech sekcích věnovaných rapu. Jméno osmatřicetiletého interpreta figurovalo celkem v 16 kategoriích. Na nedělní ceremoniál vyhlašování cen v lasvegaském hotelu MGM se ale Eminem nedostavil.   Mezi dalšími oceněnými je barbadoská popová diva Rihanna, která si odnesla cenu pro nejlepší interpretku roku, irská kapela U2 nebo zpěvačka Beyoncé. Ta za své úspěchy na poli hudby získala zvláštní Cenu tisíciletí.   Ocenění Billboard Music Awards se letos udílela po čtyřleté přestávce.     kne kš  