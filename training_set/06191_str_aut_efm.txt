 Zisk automobilky BMW se ve čtvrtletí zvýšil více než čtyřnásobně  Berlín 4. května (ČTK) - Výrobce luxusních vozů BMW měl díky rostoucí poptávce po automobilech, zvláště v Číně a USA, rekordní první čtvrtletí a jeho výsledky překonaly odhady analytiků. Provozní zisk automobilky se zvýšil více než čtyřnásobně na 1,9 miliardy eur (45,9 miliardy Kč). Uvedla to společnost v dnešním prohlášení.   Analytici dotazovaní agenturou Reuters očekávali provozní zisk jen 1,51 miliardy eur. Obrat stoupl o 29 procent na 16 miliard eur. Prodej vozů BMW, Mini a Rolls-Royce se zvýšil o 21 procent na 382.758 aut.   Společnost zopakovala, že za celý letošní rok chce prodat více než 1,5 milionu vozů a meziročně zvýšit zisk. Loni čistý zisk BMW činil rekordních 3,234 miliardy eur, naspaly agentury DPA a Reuters.   Vysoký růst, převážně díky poptávce na rozvíjejících se trzích jako Čína, zaznamenaly také konkurenční automobilky Volkswagen a Daimler. Čistý zisk Volkswagenu stoupl na 1,71 miliardy eur z loňských srovnatelných 473 milionů eur a Daimleru na 1,18 miliardy eur z 612 milionů loni.   irl dvd  