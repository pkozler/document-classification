 Dělníci dnes v noci odstranili most v pražské Podbabě  --------------------    Ke zpravodajství: FOTO/aktuality   --------------------    Praha 16. ledna (ČTK) - Dělníci v noci na dnešek odstranili most železniční vlečky v pražské Podbabě. Kvůli tomu byla na několik hodin uzavřena Podbabská ulice, nad kterou se most nacházel. Sejmutí mostu je součástí přípravných prací na výstavbu tramvajové trati v této části Prahy.   Mluvčí stavební společnosti Eurovia Iveta Štočková dnes ČTK řekla, že práce na demontáži mostu byly zahájeny v sobotu v osm hodin večer a ukončeny byly dnes ráno. "Dnes ještě budou pokračovat práce na odstranění mostních pilířů," dodala.   Kvůli likvidaci mostu je automobilový provoz v této části Podbaby odkloněn na krátkou objízdnou trasu. "Předpokládáme, že normální provoz bude obnoven dnes odpoledne poté, co pracovníci odstraní pilíře," uvedla. Most byl položen na místo, kde má být postavena tramvajová smyčka. "Bude postupně demontován a odvezen," řekla Štočková.   Tramvajová trať v Podbabě bude prodloužena zhruba o 260 metrů nové dvoukolejné trasy. Dalších asi 290 metrů kolejí bude položeno v nové tramvajové smyčce u plánované železniční zastávky Praha - Podbaba. Zároveň bude rekonstruováno asi 300 metrů současné tratě z Vítězného náměstí. Stavba by měla být dokončena zhruba v polovině letošního roku.   Investorem opravy a prodloužení tramvajové tratě v Podbabě je Dopravní podnik hlavního města Prahy. Zhotovitelem je společnost Eurovia CS, která si na konci loňského roku převzala staveniště a začala s přípravnými pracemi.   Hlavním cílem prodloužení mělo být vytvoření nového přestupního bodu. Cestující, kteří do Prahy přijedou vlakem směrem od Kralup nad Vltavou a Roztok, by pak přímo v Podbabě mohli přestoupit na tramvaj. Proti původním předpokladům bude ale železniční zastávka Podbaba kvůli nedostatku peněz vybudována s několikaletým zpožděním. Není tedy jasné, kdy se cestující přestupu dočkají. Uvažuje se o tom, že by se trať v budoucnu prodloužila do Suchdola. Proto bude nová smyčka umístěna západně od ulice Podbabská.   Dopravní podnik ale stavbu odkládat nechce především kvůli možnosti žádat o peníze z evropských fondů. Dotaci získá z operačního programu Praha - Konkurenceschopnost.   Eurovia CS se specializuje na dopravní a inženýrské stavby. Hlavním akcionářem je francouzská společnost Eurovia patřící do koncernu Vinci. Ten v Česku ovládá ještě například stavební firmy SMP CZ nebo Průmstav. Společně se společností Skanska se Eurovia CS podílela také na loňské rekonstrukci tramvajové tratě v Plzeňské ulici.   sdv beh jw  