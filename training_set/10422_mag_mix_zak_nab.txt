 Návrhář Galliano u soudu popřel antisemitismus, rozsudek v září  --------------------    Ke zpravodajství: FOTO/aktuality   V 1. odstavci jsme doplnili závěr procesu, ohlášené datum vynesení rozsudku a trest požadovaný prokurátorkou, ve 3. a 6. odstavci další Gallianovy výroky.   --------------------    Paříž 22. června (ČTK) - Za velkého zájmu médií se dnes v Paříži konal odložený soudní proces s britským módním tvůrcem Johnem Gallianem kvůli dvěma incidentům, při nichž se údajně dopustil antisemitských urážek. Prokurátorka pro něho žádala pokutu nejméně 10.000 eur (asi 250.000 korun). Rozsudek má být vynesen 8. září.   Při incidentech v říjnu loňského a v únoru letošního roku Galliano údajně pronášel na adresu lidí ve svém okolí antisemitské výroky. Nejméně jednou to udělal v podnapilosti. Sazba za to je až půl roku vězení a pokuta až 22.500 eur. Prokurátorka ale vězení nežádala.   Dnešní stání trvalo místo předpokládaných tří sedm hodin. Galliano přiznal závislost na alkoholu, uspávacích prášcích a uklidňujícím léku valiu a řekl, že si moc dobře nevzpomíná, co se stalo, a že byl tehdy pod velkým pracovním tlakem a bral stále víc léků. Popřel, že by byl antisemita a rasista. "Celý život jsem bojoval proti předsudkům, netoleranci a diskriminaci," prohlásil. Omluvil se ale za antisemitské výroky, které pronesl při jiné příležitosti a které byly zachyceny na videozáznamu, jenž byl dnes v soudní síni promítnut.   Podle jedné ze dvou posuzovaných žalob Galliano v říjnu v jedné pařížské kavárně jedné návštěvníci řekl, že je "zk... škaredá židovská děvka". Podle druhé v únoru tamtéž jiné ženě řekl, že je "špinavý židovský ksicht", a jejího společníka prý označil za "zk... asiatského bastarda".   Kromě toho v únoru britský bulvární list The Sun zveřejnil video, na němž Galliano uráží v baru lidi u vedlejšího stolu s použitím podobných výrazů a říká, že miluje Hitlera, za něhož "by vaše matky a vaši otcové skončili v plynu". Nahrávka je údajně z loňského 12. prosince.   Galliano dnes po promítnutí nahrávky řekl, že muž, který je na ní zachycen, je jen "slupka Johna Galliana, někdo, kdo potřebuje pomoc".   Po skandálu, který vypukl po únorovém incidentu, dal Dior Gallianovi výpověď a později musil návrhář odejít i ze salonu, který sice nesl jeho jméno, ale který z 92 procent patří rovněž Dioru.   Proslulý salon se s Gallianem rozešel, přestože ten v něm pracoval 14 let a byl díky svým výtvorům v posledních letech jeho hlavním trumfem. Galliano od té doby ve světě módy nepůsobí. Podle svého advokáta se v USA podrobil dvouměsíční detoxikační kúře.   pz dr  