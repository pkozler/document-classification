 Ekonomickým ředitelem pražského dopravního podniku je opět Štika  Praha 12. ledna (ČTK) - Pražský dopravní podnik vyměnil svého ekonomického ředitele. Na post se v úterý vrátil Ivo Štika, který tuto funkci zastával už v letech 2007 až 2009. Informovala o tom mluvčí dopravního podniku Ilona Vysoudilová. Dosavadní ekonomický ředitel Martin Horák, který nastoupil před rokem, podle ní odešel na vlastní žádost. Prý má jinou pracovní nabídku.   "Ivo Štika je odborníkem na svém místě, který disponuje řadou zkušeností z finančního a dopravního sektoru a zná veškeré firemní procesy," komentoval změnu v managementu Dopravního podniku hlavního města Prahy jeho ředitel Martin Dvořák.   Štika sice na konci roku 2009 odešel z postu ekonomického ředitele, v podniku ale působil jako poradce ředitele Dvořáka.   sdv vju  