 Hřebčín v Kladrubech pošle do Británie sperma darovaného hřebce  --------------------    Ke zpravodajství: FOTO ve Fotobance  ID foto:  P201104280984201 ,  P201104280980701 ,  P201104281014001    --------------------    Kladruby nad Labem (Pardubicko) 23. května (ČTK) - Starokladrubského pětiletého hřebce Favory Alta XXI., kterého britským královským novomanželům princi Williamovi a jeho ženě Kate daroval český stát, bude do zámoří v nejbližších dnech předcházet jeho sperma. Specifický genetický materiál si vyžádala britská strana. Mohlo by to být dokladem zájmu o hřebcovo využití pro chovné účely, řekl dnes ČTK ředitel Národního hřebčína Kladruby nad Labem Jan Höck.   "V tomto případě předpokládám, že koně si na základě údajů, které dostali, považují, a že nejspíš počítají s jeho využití ve vlastním chovu, v což jsme i tak trochu doufali," uvedl Höck. Podle dostupných informací však v Británii není žádná starokladrubská klisna.   Zatím je ještě třeba, aby britská strana upřesnila, zda chce zásilku v mraženém či jiném stavu, od čehož se odvíjí její obal.   Dar minulý týden schválila vláda. Hřebec zatím zůstává na žádost obdarovaných v hřebčíně v Kladrubech. Kůň má cenu 30.000 eur (asi 730.000 korun), pro převoz má již všechna potřebná veterinární osvědčení.   "Zaslání biologického materiálu nám nepůsobí žádný problém. Podobné zásilky jsme vypravovali zájemcům ve Spojených státech i jinde," uvedl Höck.   Linie Favory, ze které byl pětiletý bělouš vybrán, je jednou z nejstarších čistokrevných linií starokladrubských koní. Je předurčený k tomu, aby byl plemeníkem. Má klidnou a mírnou povahu a ochotně se učil pod sedlem i v zápřahu. Hřebec má vynikající původ. Otec koně se účastnil mistrovství světa, Evropy i mezinárodního závodu ve Winsdoru.   Kůň pochází z národního hřebčína, který je nejstarším velkým hřebčínem na světě. Funguje 432 let. Hřebčín v Kladrubech nad Labem a kmenové stádo běloušů jsou od roku 2002 národní kulturní památkou.   Pavel Dosoudil kš  