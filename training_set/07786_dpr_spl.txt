 Přístaviště v Brně na přehradě nabídne nový areál pro pasažéry  Brno 12. května (ČTK) - U bystrckého přístavišti lodí na Brněnské přehradě v sobotu otevřou nový areál, který bude sloužit k nákupu jízdenek pro pasažéry lodní dopravy i jako restaurace. Dvě budovy nechal brněnský dopravní podnik (DPMB) postavit letos na jaře, stál pět milionů. Areál bude otevřen při příležitosti oslav 65. výročí zahájení lodní dopravy na přehradě, sdělila ČTK mluvčí DPMB Linda Škrancová.   "Součástí nového objektu, který se nachází před starou výpravnou a blíže k takzvané papežské kotvě, jsou dvě budovy - jedna slouží výpravčímu, kapitánům a lodníkům jako zázemí a také je zde pokladna, kde si cestující budou kupovat lístky a různé drobné předměty spojené s lodní dopravou," popsala Škrancová. "Druhá budova bude sloužit jako občerstvení nebo restaurace a budou zde i veřejné toalety," dodala. Provoz restaurace podle ní začne až 1. července.   Součástí sobotních oslav bude i křest nové lodi Vídeň. Ta patří mezi pět nových lodí, kterými dopravní podnik postupně obnovuje svou flotilu. Koncem května bude na hladinu spuštěna nová loď Utrecht. Loni již dorazila loď Lipsko, další dvě výletní lodě dodá výrobce v roce 2012. Do nových lodí dopravní podnik investoval po 15,5 milionech korun.   Na Brněnské přehradě zahájila lodní doprava provoz v roce 1946. Parníky vozí turisty z Brna-Bystrce k hradu Veveří a pak dál až do Veverské Bítýšky. Trasa je dlouhá 9,3 kilometru. K nejúspěšnějším sezonám patřil rok 2007, kdy lodě přepravily 230.000 turistů. Letošní plavební sezona začíná v sobotu 16. dubna.   lab jpt  