 V Brisbane začal úklid, blíží se ale větrné bouře  --------------------    Ke zpravodajství: FOTO/aktuality   --------------------    Brisbane (Austrálie) 14. ledna (ČTK) - Dvoumilionové Brisbane, třetí největší australské město, dnes pomalu začalo uklízet spoušť po ničivých záplavách, které v ulicích zanechaly tuny bahna, suti a trosek. Celé čtvrti ale zůstávají pod vodou a meteorologové varují, že oblast mohou v příštích týdnech postihnout větrné bouře.   Po rozlehlém území australského Queenslandu těžce zasaženého rozbouřeným živlem se rozjely vojenské tahače s nákladem potravin a ošacení. Pomoc postiženým shazují i vojenské vrtulníky.   Přístup do samotného Brisbane je fakticky uzavřen, do města smějí vjíždět jen záchranáři a úklidové čety. Záplavy si podle oficiálních statistik vyžádaly zatím 19 mrtvých, 60 lidí se pohřešuje.   Podle hlášení státní meteorologické služby může být až do března Queensland vystaven nebezpečí silných větrných bouří. Už nyní služba pečlivě sleduje bouři v Korálovém moři severovýchodně od australských břehů, která hrozí další várkou srážek pro zaplavené oblasti.   V Brisbane se už podařilo obnovit dodávku proudu pro 170.000 domů, ale zhruba 66.000 domácností po celém Queenslandu je stále bez elektřiny. Policie dnes evakuovala obyvatele několika obcí na hranicích státu Nový Jižní Wales, které začala voda ohrožovat. Evakuovány byly kvůli prudkému dešti i dvě obce ve státě Victoria.   Pojišťovací společnosti odhadují, že škody způsobené záplavami jen v Brisbane překračují pět miliard australských dolarů (přes 90 miliard korun).   jas  