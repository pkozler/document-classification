 Kvůli neštěstí na budapešťské diskotéce zatčeno pět osob  Budapešť 17. ledna (ČTK) - V souvislosti s masovou panikou na diskotéce v Budapešti, která si v sobotu večer vyžádala životy tří dívek, zatkla maďarská policie v neděli pět osob. Jde o provozovatele klubu West-Balkan, který patří k nejoblíbenějším zábavním zařízením v maďarské metropoli.   "Smrt obětí způsobila lidská nezodpovědnost," citovala agentura DPA prohlášení maďarského ministra vnitra Sándora Pintéra na tiskové konferenci v neděli pozdě večer.   Tři mladé dívky byly ušlapány v noci na neděli v masové panice, která vypukla v přelidněném klubu z dosud neznámých příčin.   Pintér obvinil organizátory a pořadatele diskotéky z "hrabivého jednání". Zatímco únikové cesty z klubu byly postačující pro 300 lidí, bylo jich na sobotní party vpuštěno 3000.   Provozovatel klubu řekl agentuře MTI, že na sobotní akci pronajal klub společnosti Noise Night Life za pevnou cenu. Ta pak prodávala vstupenky sama.   Stovky mladých lidí strávily noc v čekárně blízkého nádraží, protože jejich svršky s klíči od bytů a od aut zůstaly v klubu.   tw  