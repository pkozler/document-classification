 Prague Food Festival zve k ochutnávce světových delikates  --------------------    Ke zpravodajství: FOTO/aktuality; AUDIO   --------------------    Praha 27. května (ČTK) - Naražením pivního sudu dnes v Míčovně na Pražském hradě začala přehlídka kulinářského umění, kterou pod názvem Ochutnejte svět nabízí třídenní Prague Food Festival. V Královské zahradě se představí delikatesy exotických i evropských kuchyní. Přípitkem "na zdraví" v několika jazycích svátek zahájila manželka českého prezidenta Livia Klausová, pod jejíž záštitou se akce koná. Pozdravila tak velvyslance Francie, Belgie, Thajska, Japonska či Indonésie, kteří se zúčastnili zahájení.   "Již podruhé jsme v zahradách na Pražském hradě. Je to výtečný prostor, kde lidé mohou 'ochutnat svět'," řekl ČTK pořadatel festivalu Pavel Maurer. Upozornil, že 44 stánků nabízí široký výběr ze zahraniční gastronomie. Na své si přijdou milovníci exotických pokrmů, ale také francouzské, belgické i české kuchyně.   Podle manželky českého prezidenta je kombinace gastronomie s prostředím Pražského hradu unikátní. "Je to jako doma v rodině. Dobré jídlo předpokládá pěkně prostřený stůl a prostředí. Jsem ráda, že již podruhé se festival koná v prostorách zahrad Pražského hradu," řekla ČTK Klausová.   Podle šéfkuchaře Jiřího Štifta z hotelu Mandarin Oriental je smysl festivalu v tom, že lidé na jednom místě mohou ochutnat pokrmy desítek restaurací. "Je to svátek jídla," řekl ČTK. Podle něj kromě kuchařského umění nabízí přehlídka i gastronomickou osvětu. "Lidé ochutnají jídlo, které by se v restauraci možná ani neodvážili objednat," uvedl.   Jako dobrou příležitost upozornit na kvalitu své kuchyně vnímají festival jeho účastníci. "Za jeden víkend se představíme značné části populace, která se zajímá o gastronomii. Je to intenzivní 'masáž' pro lidi, kteří nás neznají a kteří si nás takto mohou zapamatovat," řekl ČTK Karel Šimůnek z restaurace Chagall's. Oslovit návštěvníky chce mimo jiné specialitami rakouskouherské kuchyně jako je například "tafelspitz", tedy vařená hovězí květová špička. "Podtitulem festivalu je cesta kolem světa a zveme tedy návštěvníky do bývalého Rakouska-Uherska. Je to zapomenutý pokrm, ale velmi chutný a zároveň jednoduchý na přípravu," řekl ČTK šéfkuchař Petr Hajný.   Návštěvníci si mohou pokrmy dopřávat v rozlehlém prostoru Královské zahrady, který je dostupný ze čtyř stran. Podle Romana Pauluse z hotelu Alcorn jde o logisticky velmi vhodné místo. Poněkud chladnější počasí prý jídlu jen prospěje. Zákazníky chce oslovit specialitami jako chřestový krém s mascarpone či grilovanou tygří krevetou. Za exotikou zájemci mohou zajít třeba do stánku Huang He, který nabízí jelení špíz se sa-cha omáčkou, nebo na speciality Budha-Baru.   Lidé obléhali brány zahrady již dlouho před zahájením festivalu. Pořadatelé počítají i s přírodními rozmary. "Jedna restaurace připravila variantu polévky do teplého i studeného počasí, a to avokádovou do tepla a kokosovou s chilli a limetkovými listy do studeného," řekl Maurer. Za vstupné 400 korun obdrží návštěvníci balíček 10 "grandů" v ceně 250 korun pro základní ochutnávku. Další festivalová platidla si musejí přikoupit.   Podle návštěvníků je na festivalu zajímavá hlavně rozmanitost. "Jsme na něm počtvrté hlavně kvůli novému jídlu. Každý rok je tam něco nového," řekla ČTK Simona Zuzková z Poděbrad.   Alexandra Malachovská dr  