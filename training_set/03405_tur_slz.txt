 Příjmy z cestovního ruchu stagnují, turistů z ciziny ale přibylo  Praha 23. ledna (ČTK) - Zahraničních turistů v Česku podle předběžného odhadu společnosti Mag Consulting loni meziročně po předchozích úbytcích přibylo zhruba pět procent. Do země jich přijelo 6,3 milionu. I přes mírné zvýšení počtu téměř nevzrostly příjmy ze zahraničního cestovního ruchu. Tuzemských turistů naopak v ubytovacích zařízeních o dvě procenta ubylo.   Podle předběžných výpočtů v roce 2010 dosáhly příjmy ze zahraničního cestovního ruchu 123 miliard Kč. V meziročním srovnání tak vzrostly o 0,3 procenta. Do tohoto ukazatele se započítávají veškeré peníze, které v Česku za služby utratí pouze zahraniční turisté. Naopak celkové tržby v pohostinství a ubytování klesly o tři procenta na 134 miliard Kč. Letos by se propad tržeb měl snížit na procento, v lepším případě by tržby mohly zůstat na loňských hodnotách.   Situace v turistickém ruchu je stále ještě ovlivněna doznívající hospodářskou recesí, soudí analytik Jaromír Beránek. V letošním roce se podle něj dá očekávat růst pouze v rozmezí dvou až tří procent. Trend mírného nárůstu příjezdů bude ale korigován poklesem příjezdu domácí klientely v identickém rozmezí. To je způsobeno plánem vlád většiny evropských zemí zvyšovat sazby daní a škrtat na výdajové straně rozpočtů.   Tato situace mnohé lidi odradí od zahraniční dovolené. Ta je pro většinu lidí zbytným požitkem, soudí Vlastimil Šos, ředitel Interhotelu Olympic. Trend šetření na zájezdech nejvíce postihne městskou turistiku, na které je cestovní ruch České republiky nejvíce závislý. Lidé si poznávací zájezdy odepřou daleko spíše než třeba dovolenou u moře.   Podle předběžných propočtů analytické společnosti Mag Consulting v letošním roce dosáhne počet příjezdů cizinců do hromadných ubytovacích zařízení 6,4 milionu a dalších 5,8 milionu Čechů.   Pro hoteliéry je však významnějším ukazatelem počet přenocování, než samotné množství příjezdů. Ani tento ukazatel však není příznivý. Průměrná délka ubytování se celosvětově neustále zkracuje. Zatímco v roce 2009 připadalo na jednoho hosta v ČR v průměru 3,06 přenocování, v roce 2010 to bylo 3,01 přenocování. Podle predikce společnosti Mag Consulting se průměrná doba přenocování v letošním roce bude pohybovat okolo tří nocí nebo těsně pod touto hodnotou.   Propad tržeb v oblasti pohostinství a hotelnictví se promítá do zaměstnanosti v tomto sektoru. V roce 2010 klesl počet zaměstnanců v pohostinství a ubytování o deset procent. Mírný pokles zaměstnanosti je podle predikce analytické společnosti možné očekávat i v letošním roce.   cfr sap  