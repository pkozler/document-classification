 Ceny ropy po rozkolísaném dni klesly pod vlivem zásob v USA  Londýn 2. června (ČTK) - Světové ceny ropy dnes na burzách kolísaly a v závěru evropského obchodování klesly kvůli nečekanému nárůstu ropných zásob ve Spojených státech. Ceny tlačily dolů i poznámky některých producentských států z kartelu OPEC, podle nichž by organizace mohla zvýšit těžební kvóty.   Cena severomořské ropy Brent kolem 17:43 SELČ klesla o 41 centů na 114,12 dolaru za barel, když měla přes den zisk více než dolar. Americká lehká ropa se snížila o 1,43 dolaru na 98,86 USD.   Zásoby ropy ve Spojených státech se v týdnu do 27. května zvýšily o 2,9 milionu barelů, ukázala dnes data amerického úřadu energetických informací EIA. Údaj je víceméně v souladu s čísly z odvětvové asociace American Petroleum Institute (API).   Ta v úterý zveřejnila, že rezervy za tentýž týden vzrostly o 3,5 milionu barelů. Vývoj je přitom v protikladu s tím, co se očekávalo. Analytici v průměru odhadovali, že zásoby klesly o 1,3 milionu barelů.   Údaje EIA navíc ukázaly, že rezervy ropy ve Spojených státech dosáhly květnového průměru 371,34 milionu barelů. Jde o nejvyšší úroveň nejméně od roku 2006.   OPEC uvažuje o tom, že příští týden zvýší své těžební kvóty o 0,5 až 1,5 milionu barelů denně. Agentuře Reuters to sdělil jeden z delegátů skupiny; kartel by tak přikročil k prvnímu zvýšení kvót od roku 2007. Opatření by mohlo snížit ceny ropy a zmírnit negativní dopady drahé energie na růst světové ekonomiky.   Analytici ale dodávají, že slabý kurz dolaru bude podporovat ceny ropy v růstu. Dnes se dolar vůči koši měn dostal nejníže za poslední měsíc, protože aktuální čísla o ekonomice vyvolala obavy z pomalého oživení.     Aktuální ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  114,12  114,53     New York - Nymex  WTI  červenec  98,86  100,29     pok mha  