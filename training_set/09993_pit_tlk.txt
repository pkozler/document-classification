 Pokrytí mobilními sítěmi 3G se přiblížilo polovině populace  Praha 2. května (ČTK) - Mobilní operátoři se pokrytím rychlé sítě 3G přiblížili polovině tuzemské populace. Nejlépe je na tom Vodafone se 48 procenty, T-Mobile má 45 procent a Telefónica aktuálně pokrývá 43 procent obyvatel. Vyplývá to z informací firem.   T-Mobile v dubnu překonal hranici sto pokrytých měst. Nyní nabízí signál rychlé datové sítě ve 114 větších městech a 292 obcích. "Nově se tak na nejrychlejší datové připojení mohou těšit třeba obyvatelé Vrchlabí, Trutnova, Chomutova, Uherského Hradiště, Jičína na východě Čech nebo Nového Jičína na Moravě," uvedla mluvčí Martina Kemrová.   Telefónica podle neoficiálních informací pokryje v nejbližších dvou měsících 90 měst a obcí. Částečně signál rozšíří vlastními vysílači a rozšiřovat bude i sdílené vysílače s T-Mobilem na základě smlouvy uzavřené na začátku roku.   Vodafone nyní podle Adély Konopkové z tiskového oddělení pokrývá celkem 221 obcí. Do konce srpna bude moci vysokorychlostní internet Vodafonu využívat 60 procent populace.   Mobilní sítě 3G neboli UMTS umožňují připojení k internetu o teoretické rychlosti až 21 Mbit/s. Skutečně naměřené průměrné rychlosti se pohybují zhruba na desetině této hodnoty.   jsa vju  