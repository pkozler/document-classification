 Krajský soud v Brně opět rozhodl o tom, že Lesy ČR porušily zákon  Brno 12. ledna (ČTK) - Krajský soud v Brně znovu rozhodl o tom, že Lesy ČR porušily zákon, když v roce 2007 rozdělily dvě veřejné zakázky na těžbu dřeva pro léta 2008 až 2010 na 178 menších tendrů. ČTK to dnes řekl soudce Krajského soudu v Brně David Raus. Soud o případu rozhodoval už podruhé. Loni v létě mu spis vrátil Nejvyšší správní soud (NSS) kvůli procesním chybám.   NSS vadilo, že soud nižší instance doručoval vyrozumění o probíhajícím řízení vyvěšením na své úřední desce, nikoliv přímo jednotlivým lesnickým firmám. Zvolený způsob doručení označil NSS za "procesně neúčinný." Firmám tak mohla být odepřena možnost uplatnit jejich procesní práva v řízení před krajským soudem.   Poté, co krajský soud napravil svůj procesní postup, rozhodl případ shodně jako v září 2009. Znovu zrušil dva výroky Úřadu pro ochranu hospodářské soutěže (ÚOHS), podle nichž byly tendry v pořádku. Lesy ČR podle soudu nezákonně rozdělily dvě nadlimitní veřejné zakázky na větší počet dílčích zakázek.   V prvním případě bylo vyhlášeno 80 dílčích zadávacích řízení a jednotlivé zakázky byly zadávány zcela mimo režim zákona o veřejných zakázkách jako veřejné zakázky malého rozsahu. Podle soudu měly ale Lesy ČR vypsat jediné společné zadávací řízení v rámci zákona o veřejných zakázkách.   Ve druhém případě (celkem 98 dílčích zadávacích řízení) se nezákonné rozdělení zakázek promítlo do výše kaucí, které měly být zaplaceny ve chvíli, kdy se jeden z dodavatelů obrátil na ÚOHS. "S podáním návrhu je totiž třeba složit kauci, která byla vyměřena ve výši 100.000 korun, ovšem nikoli pouze jednou, ale ve vztahu ke každé z 98 rozdělených zakázek. To podle soudu ztížilo přístup navrhovatelů k tomu, aby se u úřadu coby orgánu dohledu nad zadáváním veřejných zakázek mohli účinně domáhat svých práv," uvedl Raus.   Oba případy se nyní vrací zpět před ÚOHS, který může opět podat kasační stížnost před Nejvyšší správní soud.   vrn mol  