 Prezidentem veterinární komory zůstal Ondřej Rychlík  Brno 24. května (ČTK) - Post prezidenta Komory veterinárních lékařů ČR dnes na jednání představenstva v Brně obhájil Ondřej Rychlík. Viceprezidentem členové představenstva zvolili opět Milana Snášila. Komora o tom informovala ČTK v tiskové zprávě.   Členové představenstva v rámci svého jednání schválili složení jednotlivých komisí představenstva. Jde o komise legislativní, mediální, ekonomickou, zahraniční a vzdělávací. Zároveň představenstvo zvolilo tříčlenný odvolací senát představenstva Komory veterinárních lékařů ČR.   Komora veterinárních lékařů ČR je samosprávná stavovská organizace sdružující všechny veterináře vykonávající praktickou veterinární činnost na území Česka. První sněm komory se uskutečnil v Praze v říjnu roku 1991, účastnilo se ho více než 1000 členů. Podle Rychlíka má sdružení zhruba 3200 členů.   vrk jw  