 IEA pokládá současné ceny ropy za znepokojivé, OPEC to odmítá  Abú Zabí 17. ledna (ČTK) - Mezinárodní agentura pro energii (IEA) pokládá nynější ceny ropy už za příliš vysoké a její výkonný ředitel Nobuo Tanaka je dnes označil za "alarmující". Členové Organizace zemí vyvážejících ropu (OPEC) však vesměs v dosavadním růstu cen nic vážného nevidí a dnes tento postoj na energetickém summitu v emirátu Abú Zabí potvrdil zástupce Spojených arabských emirátů.   "Pokud současné ceny přetrvají, bude to mít negativní dopad (na světovou ekonomiku)," řekl Tanaka novinářům na okraji konference, Ropný kartel OPEC by podle něj měl "ukázat více flexibility" a zvýšit těžbu. IEA je energetickým poradcem vyspělých zemí světa.   Ropný ministr Spojených arabských emirátů Muhammad bin Zajn Hamilí obavy IEA bagatelizoval a řekl, že kolísání cen je pro ropný průmysl běžným jevem, nikoli důvodem k obavám. "Ceny jdou pořád nahoru nebo dolů a mohu vám k tomu říct jen to, že nás to netrápí," řekl ministr. Dodal, že dodávky ropy na trh zůstanou dostatečné, i když bude poptávka růst.   Ceny ropy se nyní blíží psychologické hranici 100 dolarů za barel a trh se začíná zaměřovat na záměry OPEC. Írán, Venezuela a Libye, kteří jsou v kartelu představiteli "jestřábů" prosazujících co nejvyšší ceny, svými posledními vyjádřeními daly najevo, že nevidí v současných cenách ropy žádný důvod k zákroku. Podle Íránu, který nyní OPEC předsedá, nikdo z členů nežádá o svolání mimořádného ministerského zasedání před příští schůzkou naplánovanou na začátek června.   Vyjádření zatím menšinových "jestřábů" vyvolávají na trzích a u odběratelů otázku, zda budou umírněné arabské země v čele se Saúdskou Arábií připraveny zakročit proti dalšímu růstu cen tak, že třeba jednostranně překročí své kvóty a zvýší produkci. Jeden z delegátů ze zemí Arabského poloostrova minulý týden agentuře Reuters řekl, že OPEC uspořádá mimořádné zasedání, pokud cena ropy "překročí 100 dolarů a zůstane tam". Řada zástupců kartelu si totiž myslí, že nedávný nárůst cen ze žádoucího rozpětí 70-80 dolarů za barel je způsoben spekulacemi, nikoli zvýšenou vzácností ropy.   Analytici sice nečekají, že by se ropa v dohledné době vrátila k rekordnímu maximu 147 dolarů z července 2008, pokud však OPEC nevyšle signál ochoty zastavit růst cen, mohla by vzrůst výrazně nad 100 dolarů. "OPEC má v roce 2011 historickou příležitost ukázat svou moc tím, že udrží ceny stabilní. Jinak otevřou dceře cenovému nárůstu, který by mohl ohrozit globální ekonomiku," řekla analytička Sabine Schelsová z londýnské pobočky Merrill Lynch Bank of America.   hp jw  