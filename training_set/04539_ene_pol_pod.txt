 Jihočeský kraj ušetří s novým dodavatelem na energiích 128 mil.Kč  --------------------    Ke zpravodajství: AUDIO   --------------------    České Budějovice 12. ledna (ČTK) - Jihočeský kraj ušetří na dodávkách plynu a elektrické energie za následující tři roky 128 milionů korun. Proti současnosti více než čtvrtinu nákladů. Na podzim úřad vypsal výběrové řízení na centrální dodávky energií pro celkem 175 organizací, které spravuje. Vítěze soutěže, na kterém se rada jednomyslně shodla, nelze zatím zveřejnit. Nové smlouvy začnou platit od dubna. Největší objem zakázek dosud držel E.ON, řekl dnes ČTK hejtman kraje Jiří Zimola (ČSSD).   "I když dodávky začnou platit od dubna, už dnes je zřejmé, že bude dosaženo velmi významných úspor. Pokud bychom nevzali v potaz inflační nárůst cen elektřiny a plynu, tedy navýšení cen energií v průběhu příštích třech let, tak ta úspora dosáhne u elektrické energie za tři roky 47 milionů korun, což je 20,6 procenta. U zemního plynu 81 milionů korun, tedy 29,5 procenta. Celkově se jedná o úsporu u obou komodit ve výši 128 milionů korun, což je 25,4 procenta," upřesnil radní Jaromír Slíva (ČSSD).   Pokud by se ceny komodit v následujících letech zvýšily o zhruba pět procent, tak úspora bude podle Slívy ještě významnější - 218 milionů korun (36,8 procenta). "Jestliže to výběrové řízení bylo vypsáno na tři roky, tak Jihočeský kraj bude tři roky odebírat tyto energie, ve vztahu k dosavadním cenám zaplatí pouze dva," dodal. Hejtman podotkl, že podobnou cestou jako úřady by se nyní mohly vydat třeba jihočeské nemocnice nebo sociální zařízení.   V tendru byly podány tři nabídky, jedna byla pro neúplnost vyloučena. Posuzovány tak byly dvě. Uchazečům ještě nebylo odesláno sdělení o výsledku. "Organizacím kraje dosud dodávalo energie osm dodavatelů, kterým běží tříměsíční výpovědní lhůta," řekl Slíva ČTK. Kraj odhaduje, že letos pro své organizace odebere zhruba 24,136.327 kWh elektřiny za rok 53,512.312 kWh zemního plynu.   mi mol  