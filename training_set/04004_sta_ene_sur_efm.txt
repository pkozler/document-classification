 S vyšším nájmem v bytech RPG souhlasilo již 90 procent nájemníků  --------------------    Ke zpravodajství: AUDIO   Od 3. odstavce jsme zprávu rozšířili o další informace z TK.   --------------------    Ostrava 11. ledna (ČTK) - Návrh společnosti RPG Byty zvýšit nájemné v 35.650 bytech na severu Moravy přijalo už 90 procent jejich nájemníků. Souhlasili s letošním zdražením o 15 až 38 procent. Návrh vlastníka bývalých bytů OKD zatím nepřijalo přes 3500 nájemníků, s nimiž bude společnost dále jednat. V krajním případě jim hrozí žaloba na určení výše nájemného. Novinářům to dnes v Ostravě řekli zástupci společnosti.   Společnost RPG Byty, která vlastní téměř 44.000 bytů, bude s ukončením deregulace od letošního roku zvyšovat nájemné každoročně do roku 2014; v některých městech i později. Deregulace nájemného jí umožní přiblížit do roku 2014 stávající nájemné ve výši 19 až 50 korun za metr čtvereční tržním cenám, které se pohybují od 60 do 130 Kč. Růst nájmu od února 2011 zdůvodnila hlavně snahou získat více peněz na investice do bytového fondu.   Přes 1700 nájemníků poslalo společnosti vlastní protinávrh úprav nájemného. Právě k tomu vybízelo nájemníky sdružení BYTYOKD.CZ, které s původním návrhem RPG Byty nesouhlasilo a dlouhodobě zastupuje nájemníky, kteří chtějí byty získat do osobního vlastnictví. Nejméně 1600 nájemníků na návrh společnosti vůbec nereagovalo a zhruba 140 nájemníků návrh zcela odmítlo.   Lidem, kteří navržené zdražení nepřijali či na něj vůbec nereagovali, prodlouží společnost termín uzavření nájemní smlouvy do 18. ledna. Nájemníkům s protinávrhy nabídne nejprve smlouvu na dobu určitou. "Většina z nich totiž přijala náš návrh, ale jen na určité období - buď jen na letošní rok, nebo na čtyři roky do 2014," vysvětlil ředitel rezidenčního portfolia skupiny RPG Real Estate (RPG RE) Pavel Klimeš.   Druhou variantou pro nájemníky s protinávrhem je podle něho smlouva na dobu neurčitou, podle níž budou lidé platit rovnou tržní nájemné, i když se slevou. "Budeme usilovat o dohodu. Soudní řešení je tou poslední cestou, kterou bychom chtěli jít," dodal Klimeš s odhadem, že u soudu nakonec skončí zhruba 1500 nájemníků.   Podle něho jim hrozí to, že soud nakonec stanoví místně obvyklé nájemné vyšší než původní návrh společnosti. Ta si u soudních znalců nechala zpracovat, jak by takové nájemné mohlo vypadat. Například v Ostravě by se pohybovalo zhruba od 80 do 100 Kč za metr čtvereční, ve Frýdku-Místku od 70 do 100 Kč a v Karviné odhadem od 70 do 80 Kč.   Od února zvýší společnost nájemné o pět až 7,50 Kč za metr čtvereční. Nájemníci standardních bytů tak zaplatí měsíčně o 310 až 465 Kč více než loni. Devadesáti procent bytů se dotkne letošní zdražení o nejvýše 15 procent; bytů se zdražením o nejvyšších 38 procent bude 380, tedy jedno procento.   Navýšením nájemného získá společnost v letošním roce navíc 180 milionů korun. Podle mluvčího RPG RE Petra Handla půjdou všechny peníze z nájmů na investice do bytů, především do výměny oken a zateplení. Letos se nových oken dočká 10.000 bytů. Do roku 2014 chce RPG Byty investovat do bytového fondu 5,2 miliardy Kč; v letech 2005 až 2010 to byly čtyři miliardy. "Abychom investice pokryli, zvažujeme úvěry," dodal mluvčí.   RPG Byty získala desetitisíce bytů od své mateřské společnosti RPG Industries spoluvlastněné finančníkem Zdeňkem Bakalou. Ta je koupila v roce 2004 od společnosti Karbon Invest. V privatizační smlouvě se zavázala, že v případě převodu byty nabídne přednostně dosavadním nájemníkům za netržních podmínek, což doposud neudělala. Celoplošný rozprodej bytového fondu společnost neplánuje.   Hana Halfarová snm  