 Wenders možná bude inscenovat opery na wagnerovských slavnostech  --------------------    Ke zpravodajství: FOTO ve Fotobance  ID foto: P201012050163701, F201008090195601   --------------------    Berlín 6. ledna (ČTK) - Německý režisér Wim Wenders by mohl v roce 2013 inscenovat hudebně dramatickou tetralogii Prsten Nibelungův na wagnerovských hudebních slavnostech v bavorském Bayreuthu. Podle agentury DPA s ním o tom vyjednává ředitelka festivalu Katharina Wagnerová.   Pětašedesátiletý režisér by se mohl podílet na podobě festivalu v roce 2013, kdy si svět bude připomínat 200 let od narození hudebního skladatele Richarda Wagnera.   "Ano, jednáme s Wimem Wendersem. Jsem přesvědčena, že dospějeme k dohodě, i když ještě nejsou vyjasněny všechny body," řekla Wagnerová, prapravnučka operního skladatele, deníku Die Welt.   Wagnerová prý při rozhovorech s Wendersem poznala vzdělaného člověka, jenž se velmi zajímá o divadlo a operu. Filmař, jenž ve svých snímcích vždy přičítal velký význam hudbě, podle Wagnerové ví, do čeho jde. Cílem prý je obohatit Wagnerovo dílo o neotřelé nápady člověka z jiné branže.   zdp mik  