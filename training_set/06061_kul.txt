 Budoucí koncertní mistr ČF Špaček chce být i nadále sólistou  Praha 10. ledna (ČTK) - Budoucí hlavní koncertní mistr České filharmonie (ČF) Josef Špaček, který nastoupí k prvnímu českému orchestru letos v září, se chce kromě působení ve filharmonii dále věnovat sólovému hraní a komorní hudbě. Virtuos, jenž patří k nejvýraznějším představitelům mladé české houslové generace, loni na podzim ve svých 24 letech bezkonkurenčně vyhrál konkurz na tento významný post. Zatím podle něj není jasné, jak dlouhé jeho angažmá bude. Tuto středu vystoupí jako sólista v Poledním recitálu v Sukově síni Rudolfina.   "Nyní je těžké určit, na jak dlouho nastoupím, nicméně chtěl bych zůstat do té doby, dokud svým působením budu orchestru pozitivně přispívat," uvedl v emailovém rozhovoru ČTK. Smlouvu s filharmonií ale zatím nepodepsal, s nastupujícím ředitelem Davidem Marečkem bude prý v brzké době jednat.   Nadaný houslista studuje v současnosti u slavného Itzhaka Perlmana na prestižní newyorské Juilliard School, kde skončí příští rok. V roce 2009 zvítězil ve světové houslové soutěži Michaela Hilla na Novém Zélandě, v témže roce dokončil svá studia na Curtisově hudebním institutu ve Filadelfii. Za mimořádné studijní výsledky obdržel na závěr svého studia cenu Fritze Kreislera.   Špaček tvrdí, že za posledních sedm let, kdy strávil hraním v orchestrech nemalou část svých studií, si orchestrální hru oblíbil. Symfonické těleso vnímá jako jeden velký komplexní hudební nástroj. V žádném jiném nástroji podle něj člověk nenalezne tolik dynamiky, barvy, zvuku a charakteru.   Českou filharmonii považuje za přední světový orchestr, který tvoří významnou část českého hudebního dědictví, a je prý hrdý na to, že bude jejím členem. Těší se zejména na spolupráci s budoucím šéfdirigentem ČF Jiřím Bělohlávkem, jenž k orchestru nastoupí v září 2012. Považuje jej za světovou ikonu české hudby.   Ve středu přednese Špaček za doprovodu pianisty Miroslava Sekery například Čajkovského Melodii Es dur z cyklu Vzpomínka na drahé místo pro housle a klavír nebo dvě dua pro housle a klavír nazvané Z domoviny od Bedřicha Smetany. Právě v repertoáru z období mezi lety 1800 až 1920 se houslista podle svých slov cítí nejlépe.   Zazní ale i Čtvrtá houslová sonáta od belgického skladatele Eugena Ysa&#xFF;e. Jeho komplet šesti sonát pro sólové housle nahrál Špaček v rámci svého debutového alba před čtyřmi lety v Rudolfinu.   Šárka Mrázová mkv  