 Dominik Hašek pokřtil orangutaní mládě, dostalo jméno Tessa  --------------------    Ke zpravodajství: FOTO/aktuality   --------------------    Dvůr Králové n.L. (Trutnovsko) 14. května (ČTK) - V zoologické zahradě ve Dvoře Králové dnes odpoledne hokejový brankář Dominik Hašek pokřtil orangutaní samičku, která se narodila loni v listopadu. Podle mluvčí zoo Jany Myslivečkové ponese jméno Tessa. Vychovávat ji bude maminka Žaneta, která současně dohlíží i na jejího staršího bratra Besara.   Oba rodiče Tessy přišli do královédvorské zoo ze zahraničí. Žaneta se narodila v roce 1976 v holandském městě Rhenen a otec Elmar spatřil světlo světa již o dva roky dříve v dánském Aalborgu. "Elmar je na základě plánované koordinace populace v zajetí již třetím partnerem Žanety. Malá samička je celkově šestým mládětem, které Žaneta v naší zoo odchovává," uvedla mluvčí. Žanetina dřívější mláďata: samečkové Nero, Guru, Batu a samička Nona již dnes žijí v jiných zoologických zahradách.   Mluvčí zdůraznila, že orangutani jsou sice jedni z nejpopulárnějších lidoopů, zároveň však patří k nejvíce ohroženému druhu zvířat vůbec. Ve své domovině trpí především úbytkem přirozeného biotopu způsobeným nemilosrdným kácením pralesů a ilegálním lovem. I přes veškeré úsilí je narození orangutana v zajetí pořád výjimečnou událostí, uvedla mluvčí zoo.   nlm jup  