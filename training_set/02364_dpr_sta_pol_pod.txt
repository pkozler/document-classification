 Přerov se kvůli kritické dopravní situaci obrátí na ministerstvo  Přerov 21. ledna (ČTK) - Vedení přerovské radnice se obrátí na zástupce ministerstva dopravy s výzvou k vyřešení kritické dopravní situace ve městě. Žádá především dobudování dálničního úseku mezi Říkovicemi a Lipníkem nad Bečvou, který by měl z Přerova odvést podstatnou část dopravy.   S dálničním úsekem však ministerstvo zatím nepočítá, Přerovu naopak přislíbilo vybudování průtahu. To však městu podle jeho vedení nestačí. Výzvou se budou na konci ledna zabývat i přerovští zastupitelé.   "Výzva je určena pro ministra dopravy, ministerstvo a ředitelství silnic a dálnic. Chceme tím dosáhnout toho, aby byl souběžně vybudován jak průtah městem Přerovem, tak dálniční obchvat," řekl dnes ČTK primátorův náměstek Dušan Hluzín (TOP 09). Podle informací, které pronikly na veřejnost, zatím ministerstvo s dobudováním dálničního úseku mezi Říkovicemi a Lipníkem nad Bečvou na Přerovsku nepočítá. Podle zástupců města by to byla pro Přerov, který je charakteristický ucpanými ulicemi, katastrofa. "Neřešilo by to situaci dopravní. Pro nás by to byla navíc tragédie, pokud by byla dostavba dálnice odsunuta. Nedovedu si představit situaci, kdy bude dálnice končit šest kilometrů před Přerovem a začínat osm kilometrů za Přerovem," doplnil Hluzín. Dodal, že dálnice je důležitá nejen pro vyřešení dopravní situace, ale i kvůli ekonomické stránce.   Přerov se potýká se zaplněnými ulicemi, které nezvládají nárůst dopravy, řadu let. Alespoň částečně by si lidé měli oddychnout po vybudování 3,5 kilometru dlouhého průtahu, takzvané přerovské magistrály. Projektová dokumentace na územní řízení je už hotová. "Když vše půjde, za rok by se mohlo zahajovat. Zrychlí to dopravu přes město," řekl ČTK mluvčí radnice Bohuslav Přidal.   Podle vedoucího odboru rozvoje přerovského magistrátu Pavla Galy bude průtah navazovat ze severu na současnou silnici směřující na Olomouc, vybudovat se bude muset mimoúrovňové křížení přes stávající železniční trať v Předmostí, poté povede přes Polní ulici směrem k mostu Legií, kolem areálu Juty a autobusového nádraží a naváže na silnici směr na Horní Moštěnici. Bude stát kolem 900 milionů korun, podílet by se mělo i město částkou zhruba 24 milionů korun. "Kvůli stavbě bude muset padnout devět budov. Šest objektů stojí na ulici Tovární a Velké Novosady. Tři objekty jsou v objektu bývalé továrny Juty. Továrna je uzavřena a platí zde stavební uzávěra," řekl ČTK Gala.   Vedení Přerova sice vítá, že se průtah městem dostává na otázku dne, zároveň však neskrývá obavy z toho, zda se kvůli němu neodsune záměr dostavby dálnice. "Obě stavby jsou velice důležité. Dálnice by měla odklonit hlavně kamionovou dopravu. Průtah je potřebný proto, aby přejezd aut přes město byl co nejrychlejší. Obě stavby jsou spolu propojeny," dodal Gala.   Zastupitelstvo by se mělo výzvou zabývat 31. ledna. Na zasedání zástupci radnice pozvali i ministra dopravy Víta Bártu (VV).   Alena Petrželová snm  