 Loutkářské muzeum v Chrudimi chystá na letošek šest výstav  Chrudim 19. ledna (ČTK) - Tři nové roční výstavy a stejný počet výstav krátkodobých chystá na letošní rok Muzeum loutkářských kultur v Chrudimi. Stálé expozice jsou s loutkářstvím spojeny, kratší v muzejní galerii se věnují i výtvarnému umění. Po obvyklé lednové pauze se muzeum návštěvníkům otevře počátkem příštího měsíce, uvedla ředitelka Alena Exnarová.   Na 3. února je připraveno zahájení tří dlouhodobých výstav. V malém sále v prvním patře bude otevřena stálá expozice České rodinné loutkové divadlo, která představí výběr loutek, malých divadel a dalších exponátů přibližující fenomén rodinného loutkového divadla oblíbeného zvláště v první polovině 20. století. Velký sál bude hostit výstavu scénografií Jany Pogorielové - Dušové, jejíž tvorba je zastoupena téměř ve všech loutkových divadlech na Slovensku a spolupracovala i s divadly v řadě jiných zemí. Ve třetím patře pak bude zpřístupněna stálá expozice Zlatovlásky s ukázkami loutek a dalších materiálů z některých inscenací známé pohádky.   Od stejného dne bude v galerii muzea do 22. května přístupná expozice textilních a didaktických hraček Anny Haidingerové s názvem Tam a zpátky do pohádky. V červnu pak začne výstava divadelní výtvarnice Ireny Marečkové nazvaná Komedie středního věku, v září kresby, grafiky a malby Rostislava Pospíšila pod názvem Blues a jiné krajiny.   dos sap  