 Zpěvák-seminarista kněžské hudební skupiny chce založit rodinu  --------------------    Ke zpravodajství: ilustrační FOTO ve Fotobance  ID foto:  IF00005106 ,  F200909010862701    --------------------    Paříž 9. června (ČTK) - Seminarista a zpěvák úspěšné francouzské kněžské hudební skupiny  Les Pr&#xEA;tres  (Kněží) oznámil, že seminář opustí a svou katolickou víru bude uplatňovat v rámci rodiny, kterou hodlá založit. Ve skupině zůstane podle agentury AFP jen do konce roku.   "Při koncertech jsem viděl, že je možné žít svou víru v rámci rodiny, a to ve mě vyvolalo chuť rodinu založit. Končím se seminářem," vysvětlil sedmadvacetiletý katolík původem z Vietnamu Joseph Dinh Nguyen Nguyen, proč se již nechce stát knězem.   První album hudební skupiny Les Pr&#xEA;tres nazvané Spiritus Dei (Duch boží) se s více než 800.000 prodanými kusy stalo ve Francii druhým nejúspěšnějším albem loňského roku. Druhé album Gloria vyšlo v dubnu a je s více než 200.000 prodanými exempláři zatím v čele letošní prodejnosti desek v zemi.   Zbylí dva členové, šestačtyřicetiletý kněz Jean-Michel Bardet a osmadvacetiletý kněz Charles Troesch, uvedli, že rozhodnutí svého nejmladšího kolegy respektují a budou s ním hrát do konce roku. K dalšímu působení hudebního tria se nevyjádřili.   Podnět k vytvoření kněžské skupiny dal biskup Jean-Michel di Falco Léandri z Gapu a Embrunu v jihovýchodní Francii s cílem získat prostředky na výstavbu jednoho kostela v této části země a na počítačové zařízení pro jednu školu na Madagaskaru. Budoucí hudební hvězdy našel ve své diecézi.   Překvapivý komerční úspěch kněžského hudebního seskupení již podle AFP umožnil financovat oba projekty, které si dal biskup za cíl.   pek sva  