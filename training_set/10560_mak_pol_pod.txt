 Liberecký kraj i velká města připravily schodkové rozpočty  Liberec 2. ledna (ČTK) - Velká města v Libereckém kraji i samotný kraj připravily pro letošní rok schodkové rozpočty s vyššími výdaji. Nižší příjmy tak budou dorovnávat z rezerv, které vytvořily v minulých letech, nebo počítají s dalšími úvěry. Některá města jako Jablonec, Semily nebo Turnov začínají rok tradičně s rozpočtovým provizoriem. V Turnově a Semilech budou rozpočty schvalovat v lednu, v Jablonci až v únoru.   Liberecký kraj připravil na rok 2011 vyrovnaný rozpočet s příjmy a výdaji 2,574 miliardy korun. "Vyrovnaný je ale jen zdánlivě," řekl ČTK předseda opozičního klubu Starostové pro Liberecký kraj Martin Půta z Hrádku nad Nisou. Kraj totiž mimo jiné počítá se zapojením 200 milionů korun z úvěru, který je určen na rekonstrukce mostů v kraji.   "Kraj navíc počítá i s růstem daňových příjmů o sem procent, což je podle nás přehnaně optimistické a nereálné," varuje Půta. Realisté v městech a obcích očekávají podle něj daňové příjmy na úrovni letošního roku, optimisté je navyšují o dvě procenta. Pokud se plánované daňové příjmy nepodaří naplnit, může kraji chybět dalších 140 milionů korun. To ohrozí třeba spolufinancování projektů dotovaných z evropských fondů.   Například v České Lípě byla radnice při přípravě rozpočtu na letošní rok mnohem méně optimistická a počítá dokonce s poklesem příjmů o čtyři procenta. Hlavním důvodem je očekávaný propad daňových příjmů od fyzických i právnických osob. Má to své opodstatnění, Českolipsko je regionem s nejvyšší nezaměstnaností v kraji a stále se tam propouští. Město tak počítá letos s příjmy 655,5 milionu korun, výdaje budou o 87,5 milionu vyšší. Rozdíl je zaviněn především investicemi a město ho pokryje z investičního fondu. O pět procent méně bude mít městský úřad na mzdy, méně peněz bude na granty a šetřit musí i příspěvkové organizace.   Stotisícový Liberec bude v letošním roce hospodařit s úsporným rozpočtem 1,604 miliardy korun. Příjmy jsou zhruba o 40 milionů korun nižší než výdaje. ODS, která po dlouhých letech, kdy ve městě vládla, skončila po volbách v opozici, přitom navrhovala na první dva měsíce raději rozpočtové provizorium. Podobně se pro ČTK vyjádřila i zastupitelka za KSČM Dana Lysáková. "Celý rozpočet je chaotický a nesystémový," poznamenala. Navzdory protestům se ho ale podařilo prosadit. Úsporný rozpočet vážně ohrožuje fungování divadel i například zoologické a botanické zahrady. Méně peněz je i v městských fondech nebo na mzdy úředníků magistrátu.   V sousedním Jablonci zahájili nový rok jako tradičně s rozpočtovým provizoriem. Na rozdíl od minulých let, kdy město schvalovalo rozpočet v lednu, bude ale tentokrát hospodařit s provizoriem celé dva měsíce. Odklad je způsoben změnou politického vedení města v čele s ODS, které se rozhodlo rozpočet na rok 2011 zcela předělat. "Město musí šetřit a stabilizovat své hospodaření," řekl ČTK starosta Petr Beitl (ODS). Už letošní rozpočet byl sestaven jako úsporný s příjmy a výdaji kolem 1,3 miliardy korun. Ten letošní ale podle starosty tak vysoký rozhodně nebude. Rozpočtovým provizoriem začínají rok tradičně i v Turnově nebo v Semilech.   ivc mol  