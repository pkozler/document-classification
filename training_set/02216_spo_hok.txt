 Marek pomohl v KHL k výhře CSKA Moskva gólem a nahrávkou  Moskva 24. ledna (ČTK) - Gólem a přihrávkou pomohl český útočník Jan Marek v Kontinentální hokejové lize k vítězství CSKA Moskva nad Dinamem Riga. Ruský celek vyhrál 5:4 po samostatných nájezdech.   Hosté po dvou třetinách vedli v Moskvě 3:1, ale už po minutě a devíti vteřinách třetí části bylo vyrovnáno. Nejproduktivnější hráč CSKA Marek nejprve přihrál na gól Paršinovi, třetí branku vstřelil v pokračující přesilovce sám. Prosadil se také v samostatných nájezdech, vítězný gól si nakonec ve čtvrté sérii připsal Vjačeslav Kozlov.   Prodlužovalo se také v hale Viťazu Čechov, kde domácí porazili Dinamo Minsk 4:3. Poslední branku hostů vstřelil český obránce Tomáš Mojžíš, po 41 sekundách prodloužení ukončil zápas Bobrov.   nkr ohr  