 Hejduk s Fleischmannem zařídili v NHL výhru Colorada  Celkově jsme aktualizovali.   --------------------    St. Paul (USA) 15. ledna (ČTK) - Čeští hokejisté Milan Hejduk a Tomáš Fleischmann přispěli v pátečním utkání NHL jedním gólem k výhře Colorada na ledě Minnesoty 4:1. Hejduk se prosadil v 18. minutě, kdy v přesilové hře zvýšil vedení Avalanche na 2:0, a připsal si tak vítězný gól. Fleischmann v 35. minutě navýšil skóre na 3:0, když jeho lehké nahození od modré čáry proskočilo až za záda brankáře Antona Chudobina.   Víc než zisk dvou bodů ale po zápase hráče Colorada zajímal zdravotní stav jejich spoluhráče Ryana O'Reillyho, který v druhé třetině za stavu 2:0 ztratil rovnováhu, narazil hlavou do mantinelu a led opustil na nosítkách. "Pohnul rukama i nohama, vypadá to, že bude snad v pořádku. Dnes jsme vyhráli i pro něj," uvedl brankář Craig Anderson, který si připsal 32 zákroků.   Trenér Colorada Joe Sacco přiznal, že bylo těžké po nešťastném zranění udržet koncentraci. "Když Ryana odvezli na nosítkách, snažil jsem se hráče přesvědčit o tom, že bude v pořádku a aby se dál soustředili na hru. Někdy totiž člověk úplně vypadne z děje, to je přirozené," uvedl Sacco.   Fanoušci Minnesoty své hráče vypískali. Divočáci prohráli sedmý z posledních deseti domácích zápasů, v uplynulých třech utkáních navíc nevstřelili víc než jeden gól. "Ale není to tím, že by nám chybělo nasazení. Vytváříme si šance, jenže je neproměňujeme. Musíme ještě trochu zvýšit důraz před brankou a také bychom potřebovali trochu toho štěstí," uvedl trenér Todd Richards.   Vedle Hejduka s Fleischmannem se v pátek střelecky prosadilo ještě pět českých hráčů, z toho další dva rovněž zaznamenali vítězné branky. Patrik Eliáš vstřelil třetí gól při výhře New Jersey v Tampě 5:2, Aleš Kotalík byl autorem rozhodující trefy Calgary Flames, kteří zvítězili 3:2 v Ottawě. Jeden gól Senators dal Milan Michálek, jenž 58 sekund před koncem třetí třetiny uzavřel skóre zápasu.   Ďáblové, nejhorší tým celé soutěže, vítězstvím v Tampě ukončili sérii jedenácti porážek na hřištích soupeřů. Dokázali to díky povedené první třetině, kterou vyhráli 4:1. "Věci se pomalu začínají otáčet správným směrem. Na nějaké závěry je ještě brzy, ale myslím, že jsme našli pravou cestu. Hráči konečně začali věřit, že když budou makat jako tým, mají větší šanci na úspěch," podotkl trenér Jacques Lemaire.   Dvěma góly se na triumfu Devils podílel Ilja Kovalčuk, který nejprve v osmé minutě vyrovnal na 1:1 a šest minut před koncem pak upravil na konečných 5:2. Povedený výkon předvedl i brankář Martin Brodeur, jenž zastavil 30 střel. "Marty nás dnes v pravých okamžicích podržel," poznamenal kouč Lemaire, jehož svěřenci porazili Tampu podruhé během tohoto týdne - v pondělí uspěli na domácím ledě v poměru 6:3.   Kotalík si v Ottawě připsal teprve svůj druhý gól v sezoně, Flames však díky němu přerušili sérii čtyř porážek. Kotalík se prosadil v přesilové hře sedmnáct sekund před koncem druhé třetiny, kterou hosté vyhráli 3:0. Dvěma góly v rozmezí dvou minut se na tříbrankovém náskoku podílel David Moss.   Jakub Voráček svou devátou brankou v sezoně přispěl k výhře Columbusu nad Detroitem 3:2 po samostatných nájezdech. Voráček v páté minutě otevřel skóre utkání, Grant Clitsome zvýšil o šest minut později na 2:0. Hosté v druhé třetině i díky trefě Jiřího Hudlera vyrovnali na 2:2, o výhře Blue Jackets ale rozhodl ve čtvrté sérii nájezdů Antoine Vermette.   Columbus tak ukončil šňůru pěti proher a zaznamenal jubilejní 300. vítězství v historii klubu. "Těch porážek bylo už moc, chtěli jsme to dnes za každou cenu zastavit. Líbil se mi přístup hráčů k utkání a způsob, jakým se o vítězství poprali," pochválil mužstvo kouč Scott Arniel.   Smolný večer prožil český brankář Ondřej Pavelec. Na ledě Philadelphie držel 37 minut čisté konto, potom však čtyřikrát kapituloval a Atlanta prohrála 2:5. V závěru druhé třetiny se strhla přestřelka, v níž oba celky vsítily po dvou gólech, v třetím dějství už se trefovali jen domácí. O jejich výhře rozhodli Danny Briere a Claude Giroux, poslední pátý gól dal do prázdné branky při power play Jeff Carter.   Pozici nejlepšího týmu NHL však před Philadelphií dál udrželi hokejisté Vancouveru. Den poté, co přišli po sedmnácti zápasech o neporazitelnost v základní hrací době při prohře 0:1 s New Yorkem Rangers, zvítězili Canucks 4:2 ve Washingtonu a připsali si patnáctou výhru z posledních devatenácti zápasů.   top nkr  