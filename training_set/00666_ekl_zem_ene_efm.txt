 Z Brněnské přehrady odlovili cejny,kteří přispívají k růstu sinic  Brno 18. května (ČTK) - Pracovníci Povodí Moravy v uplynulých dnech odlovili z Brněnské přehrady tři tuny cejnů. Ti se živí zooplanktonem, který pomáhá likvidovat zelené řasy a sinice. Na místo takzvaných bílých ryb nasadili štiky. Akce má pomoci při čištění přehrady před létem. Informovala o tom mluvčí státního podniku Povodí Moravy Veronika Hrdá.   Podle ní rybáři využili vhodného počasí k tomu, aby vylovili a převezli asi 10.000 cejnů do jiných rybářských revírů Moravského rybářského svazu. Po výlovu do vody vysadili asi 725 štik.   "Takzvané bílé ryby se živí zooplanktonem, který pomáhá likvidovat zelené řasy a sinice. Když drobných ryb ubude, zooplankton může snížit větší množství řas a sinic," uvedl Jan Moronga z Povodí Moravy. Pro odlov cejnů bylo podle něj v uplynulých dnech ideální počasí. Ryby se totiž třely, a tak se pohybovaly v hejnech.   Celý projekt čištění přehrady od sinic trvá už sedm let, celkem přijde na téměř 200 milionů korun. Větší část mají pokrýt evropské dotace, investuje do něj i Jihomoravský kraj a Brno. Přehrada, která v minulosti patřila k vodním plochám silně zamořeným sinicemi, byla v roce 2009 téměř vypuštěna. Odhalené břehy odborníci několikrát vápnili.   lab jpt    