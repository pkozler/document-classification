 Hašek oslavil 46. narozeniny čistým kontem v Chabarovsku  Doplnili jsme 3. a 4. odstavec s Haškovými hlasy.   --------------------    Chabarovsk (Rusko) 29. ledna (ČTK) - Český hokejový gólman Dominik Hašek oslavil dnešní 46. narozeniny sedmým čistým kontem v KHL. Na dálném východě v Chabarovsku jeho Spartak Moskva deklasoval domácí tým 7:0 a Hašek si připsal už čtvrtý zápas bez inkasované branky během ledna. Jeho narozeninovou party na ledě řídili v ofenzivě hlavně slovenští hokejisté - Ivan Baranka i Štefan Ružička si připsali po dvou gólech.   Hašek se se sedmi nulami osamostatnil v čele KHL. Dosud se dělil o prvenství s Konstantinem Barulinem z Atlantu Mytišči.   Deset minut před koncem utkání prý Hašek začal myslet na to, že by opět mohl odejít z ledu s čistým kontem. "Obvykle o tom nerad mluvím, protože člověk nikdy neví, co se může v zápase stát. Ale dneska jsem neměl tolik práce jako v předchozích zápasech, v kterých jsem udržel nulu. Hráli jsme výborně," citoval Haška Sovětskij Sport.   Nerozhodila ho ani dlouhá cesta do Chabarovsku, který leží přes 6000 km vzdušnou čarou od Moskvy. "Sice jsem ještě tak daleko nebyl, ale neměl jsem s tím problém. Dobře jsem se vyspal v letadle a pak ještě tři hodiny na hotelu," uvedl olympijský šampion z Nagana a dvojnásobný vítěz Stanleyova poháru s Detroitem.   Hašek se výrazně podílí na vzestupu Spartaku, který se po špatném vstupu do sezony díky sedmému vítězství z posledních osmi zápasů vyšplhal v tabulce Západní konference už na páté místo před Dinamo Riga. V pondělí si vysloužil už podruhé během ledna ocenění pro nejlepšího brankáře týdne KHL a také nyní bude hlavním kandidátem, protože ve středu v derby proti Spartaku inkasoval při výhře 3:1 jen jednou. Zřejmě bude i horkým favoritem na ocenění pro gólmana měsíce.   Z vítězství se radoval i druhý český brankář působící v KHL Jakub Štěpánek, který pomohl Petrohradu k výhře 4:1 na ledě Novokuzněcku. Gólem se úspěchu SKA podílel i Petr Čajánek, který v 60. minutě při power play domácích uzavřel skóre zápasu.   jip gi ura  