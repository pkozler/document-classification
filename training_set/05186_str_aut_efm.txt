 Škoda Auto zvýšila loni prodej díky Číně, prodala tam 180.500 aut  Mladá Boleslav 14. ledna (ČTK) - Škoda Auto loni zvýšila celkový prodej zejména díky Číně, prodala tam 180.500 automobilů. V Česku odbyt stoupl o 2,7 procenta na 58.000 vozů. V celém světě automobilka prodala 762.600 aut, o 11,5 procenta více než v roce 2009. Nejprodávanějším modelem firmy se stala Škoda Octavia, která předstihla model Fabia. ČTK o tom informoval mluvčí podniku Rudolf Dreithaler.   Octavií firma prodala 318.900, což byl meziročně nárůst o 16,6 procenta. Fabií prodala 229.000, o 13,3 procenta méně než předloni. Nejrychleji rostl odbyt modelu Škoda Superb, a to o 121,9 procenta. Automobilka jich loni prodala 98.900. Terénní Škodu Yeti si koupilo 52.600 lidí, modelu Roomster prodala firma 32.300, tedy o 31,4 procenta méně než předloni.   V Číně loni Škoda prodala 180.500 vozů, o 47,3 procent více než v roce 2009. V Rusku firma prodala 45.600 vozidel, což představuje nárůst o 38,1 procenta a nový rekordní podíl na trhu ve výši 2,6 procenta. V budoucnu by se škodovky nemusely v Rusku vyrábět jen v Kaluze u Moskvy, ale také v závodě GAZ V Nižném Novgorodu. Záměr však firma znovu zvažuje. Mezitím totiž ruská vláda schválila nová pravidla pro montáž aut v zemi, které podmínky pro takový podnik značně zhoršují.   Společnosti Škoda Auto se dařilo rozvíjet její vedoucí postavení na českém trhu. Tržní podíl v roce 2010 vzrostl na 34,5 procenta, přičemž předloni byl 33,4 procenta. Společnost prodala loni v České republice 58.000 vozidel, předloni to bylo 56.500 aut. To odpovídá nárůstu o 2,7 procenta oproti předchozímu roku. Obzvláště úspěšný byl model Škoda Yeti, který se stal v Čechách se zřetelným odstupem jak nejprodávanějším terénním vozem, tak jedničkou mezi vozidly s pohonem všech kol.   Škoda Auto prodala loni rekordních 762.600 aut. Meziročně zvýšila prodej o 11,5 procenta. Předloni největší česká automobilka prodala 684.200 vozů. Firma zvýšila svůj podíl na trhu a v následujících letech očekává další růst prodeje.   Letos mladoboleslavská automobilka Škoda Auto rozšíří řadu Fabia o model Monte Carlo, který bude nabízet v provedení hatchback a bude standardně vybaven sportovním podvozkem. Automobilka ho představí na lednové rallye Monte Carlo, výstavní premiéru bude mít na ženevském autosalonu.   Malé auto pod označením NSF - New small family, které bude menší než Fabia, začne největší česká automobilka Škoda Auto vyrábět v závodě v Bratislavě už letos v říjnu. Další zásadní novinku chystá Škoda Auto až na příští rok. Druhý nový chystaný vůz připravuje Škodovka sama a velikostně se pohybuje mezi modelovou řadou Fabia a Octavia. Jeho vývoj je u konce, hotový je už prototyp, dodavatelé součástek už připravují nástroje pro sériovou výrobu. S jejím začátkem se počítá na začátek příštího roku.   zik jpt  