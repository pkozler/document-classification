 V Praze dnes skončí studentský divadelní festival Zlomvaz  Praha 21. května (ČTK) - Předáním cen časopisu Reflex za mužský a ženský herecký výkon v některé ze sedmi soutěžních absolventských inscenací vyvrcholí dnes v pražském Divadle Disk festival vysokých uměleckých škol z Česka a Slovenska Zlomvaz.   Agentura Dilia udělí Cenu Evalda Schorma určenou studentům divadelních oborů. Mohou na ni být nominováni autoři původních her, dramatizací a překladů. Letos bylo podle vedoucího divadelního oddělení Zdeňka Harvánka více těch původních. "Komise vybírala ze 14 prací, jichž do finále zařadila pět," řekl ČTK.   Ocenění nesoucí v názvu jméno významného filmaře (1931-1988) se předává od roku 2002. Připomíná umělce, který byl kromě svých uměleckých kvalit znám i vřelým poměrem k mladé generaci.   Také 18. ročník festivalu Zlomvaz uvedl to nejlepší z tvorby divadelních fakult čtyř vysokých škol, konkrétně pražské DAMU, Janáčkovy akademie múzických umění z Brna, Vysoké školy múzických umění z Bratislavy a banskobystrické Akademie umění.   bor rot  