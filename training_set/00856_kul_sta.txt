 Tisk: Středoevropské fórum v Olomouci zřejmě nevznikne  Olomouc 20. ledna (ČTK) - Středoevropské fórum, nové moderní kulturní centrum v Olomouci, s největší pravděpodobností nevznikne. Kontroverzní stavba, která rozdělovala olomouckou veřejnost hlavně kvůli svému futuristickému vzezření, nedostane potřebnou půlmiliardovou dotaci z evropských fondů. Včera o tom rozhodlo ministerstvo kultury. Informuje o tom dnes středomoravské vydání Mladé fronty Dnes (MfD)a Olomoucký deník.   "Tento projekt neprošel. S důvody musíme nejdříve seznámit žadatele, o konkrétních bodech se proto budeme moci bavit do dvou či tří dnů," řekl MfD mluvčí ministerstva kultury Stanislav Brunclík.   Pracovníci Muzea umění strávili přípravou projektu Středoevropského fóra čtyři roky. Velkolepé centrum mělo stát v proluce v Denisově ulici. Za zdmi architektonicky odvážné budovy měla být vystavena moderní výtvarná díla z celé střední Evropy, v zadní části se počítalo se zahradou se sochami i nálezy archeologů a součástí muzea mělo být i mezinárodní badatelské centrum. Otevřít se mělo muzeum v roce 2013. Tento termín v Olomouci dokonce slavnostně stvrzovali ministři kultury a experti ze všech zemí Visegrádské skupiny.   Muzeum umění nechtělo zatím rozhodnutí výběrové komise příliš komentovat. "Měli jsme informace, že jsme nebyli přihlášeni sami, že tam byly i další projekty, o kterých se rozhodovalo. Je to soutěž, konkurz jako každý jiný a součástí oficiálního vyrozumění bude jistě i argumentace ministerstva, proč se tak rozhodlo. Do té doby nemá cenu spekulovat, co bude dál," cituje list mluvčího Muzea umění Olomouc Petra Bielesze.   O peníze z Integrovaného operačního programu, ve kterém po mnohaměsíčních odkladech zůstal jen zlomek z původně slibovaných sedmi miliard korun, žádalo dotace šest institucí. Tři z nich výběrová komise předem vyloučila kvůli nesplnění podmínek. Ze zbývajících tří neuspělo pouze Muzeum umění. Dotace v celkové výši 384 milionů korun si rozdělí Nadace Josefa Viewegha, která chce vybudovat centrum sklářského umění v Sázavě, a s penězi může počítat i Národní památkový ústav na projekt Národního centra divadla a tance.   Ministerstvo na svých webových stránkách naznačilo, že na nákladné Středoevropské fórum nebylo v programu dost prostředků.   ftv hš  