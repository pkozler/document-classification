 Na Vysočině přibylo za první čtvrtletí 286 bytů, o polovinu méně  Jihlava 12. května (ČTK) - Bytová výstavba na Vysočině se v letošním prvním čtvrtletí výrazně zpomalila. Dokončeno bylo 286 bytů, v meziročním porovnání o 56 procent méně. Přibyly rodinné domy, ale nebyl dokončen žádný nový bytový dům. Počty zahájených staveb pro bydlení v kraji se oproti stejnému období loni snížily o víc než třetinu. Vyplývá to z údajů, které nyní zveřejnila jihlavská správa Českého statistického úřadu.   V Česku se počty dokončených bytů v prvním čtvrtletí roku meziročně snížily zhruba o třetinu na 6111. Vysočina se zařadila mezi tři regiony s největším propadem. Za minulý rok bylo přitom na Vysočině dokončeno 1772 bytů, nejvíc od první poloviny 90. let.   Letos bylo na Vysočině od začátku ledna do konce března dostavěno 238 bytů v rodinných domech, zbývající byty vznikly nástavbami nebo úpravami nebytových staveb. Na Jihlavsku bylo předáno k užívání 88 bytů, nejvíc mezi pěti okresy kraje. Následovalo Havlíčkobrodsko s 60 byty. Naopak na Žďársku přibylo jen 40 bytů.   Rozestavěny byly na Vysočině během prvního čtvrtletí budovy pro 241 bytů, v porovnání se stejným obdobím loni to bylo o 34,2 procenta méně. Byl to nejvyšší pokles mezi kraji; v celém Česku se počet zahájených bytů meziročně zvýšil o 7,1 procenta.   Na Vysočině stoupla bytová výstavba pouze na Žďársku, a to skoro o čtvrtinu na 56 bytů. Na Jihlavsku bylo rozestavěno 80 bytů, na Pelhřimovsku jen 26. Rodinné domy se na nově zahájené výstavbě v kraji podílely dvěma třetinami. Na Jihlavsku se letos začaly stavět i domovy pro seniory s 30 byty.     Bytová výstavba v 1. čtvrtletí 2011:      dokončené byty  meziroční růst (pct.)  zahájené byty  meziroční růst (pct.)     Vysočina  286  -55,9  241  -34,2     ČR  6111  -33,6  6719  +7,1     Zdroj: ČSÚ   vst snm  