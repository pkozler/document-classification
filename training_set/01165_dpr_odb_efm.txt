 ČSA  při propouštění porušují dohody, soudí piloti  Praha 26. ledna (ČTK) - České sdružení dopravních pilotů (CZALPA) dnes obvinilo vedení Českých aerolinií (ČSA), že opakovaně zneužívá situace, kdy v holdingu není uzavřena kolektivní smlouva, k nedodržení dlouhodobě zavedeného kariérního řádu, tzv. systému seniority. Ten řeší případný výběr pilotů propouštěných pro nadbytečnost. Vyplývá to z tiskové zprávy, kterou ČTK poskytl prezident CZALPA Filip Gaspar.   "Tento systém byl bezprecedentně porušen propuštěním 17 pilotů, mezi kterými jsou i mnohaletí kapitáni dálkových zaoceánských linek. Tento krok považujeme ze strany vedení za porušení dohody a zásadní problém vzájemné důvěry," uvedl Gaspar s tím, že sdružení proti tomu důrazně protestuje.   Podle něho CZALPA nezpochybňuje nutnost redukce počtu pilotů v souladu se schváleným restrukturalizačním plánem, ale trvá na dodržení zavedeného systému, který byl až do pondělí garantován i managementem.   "Vyzýváme proto ČSA ke stažení předaných výpovědí a k dodržování zavedeného systému," sdělil dále Gaspar s tím, že CZALPA zváží na základě reakce ČSA další kroky včetně právních. Reakci ČSA ČTK zjišťuje.   Zprávu o plánovaném propouštění 70 pilotů Českých aerolinií dnes zveřejnila MfDnes. Podle Gaspara se však plánované propouštění týká maximálně 40 pilotů.   cfr mha  