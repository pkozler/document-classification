 V Česku loni kvůli krizi klesl prodej zlatých a stříbrných šperků  --------------------    Ke zpravodajství: GRAFIKA   --------------------    Praha 6. ledna (ČTK) - Hospodářská krize, kvůli které domácnosti omezily výdaje, loni v Česku opět výrazně snížila prodej zlatých a stříbrných šperků. Puncovní úřad (PÚ) totiž opatřil ochrannou značkou až o čtvrtinu méně šperků z drahých kovů než v roce 2009, kdy tuzemský trh se šperky také vykázal pokles. Na dotaz ČTK to sdělil předseda PÚ Martin Novotný. Oživení zájmu o drahé kovy loni brzdily i vysoké ceny, které vzrostly hlavně kvůli obavám z dluhové krize v eurozóně.   Novotný uvedl, že hmotnost opuncovaných zlatých šperků se loni meziročně snížila o 25 procent na 2261 kilogramů z 3015 kilogramů v roce 2009. Počet zlatých šperků opatřených puncem loni klesl na 983.000 kusů z 1,248 milionu kusů o rok dřív.   Pokles vykázaly rovněž stříbrné šperky, kterých bylo loni opuncováno 9565 kilogramů, což je ve srovnání s rokem 2009 o 18 procent méně. Počet stříbrných šperků, které na které PÚ vyznačil ochrannou známku, se snížil na 1,326 milionu kusů z 1,631 milionu v roce 2009.   "U zlata a stříbra se ještě projevuje hospodářský pokles v Evropě, a tím oslabená poptávka na tuzemském trhu," komentoval statistiky Novotný. Upozornil ale, že u stříbrných šperků klesl pouze dovoz a jejich tuzemská výroba naopak mírně vzrostla o osm procent.   Už v roce 2009 puncovní úřad opatřil ochrannou značkou o zhruba čtvrtinu méně zlatých a stříbrných šperků určených pro tuzemský trh než o rok dříve. Rok 2008 z pohledu množství označeného zboží z drahých kovů patřil navzdory nastupující hospodářské krizi k nejúspěšnějším za posledních deset let. PÚ roce 2008 opatřil ochrannou značkou 20,7 tuny šperků z drahých kovů, což bylo o bezmála 300 kilogramů více než v roce 2007, kdy se obor vzpamatoval z předchozí recese.   Pokles prodeje šperků z drahých kovů v letech 2009 a 2010 podle Novotného souvisí s tím, že lidé odložili jejich nákup do doby, než tuzemská ekonomika opět poroste. Novotný míní, že letos díky předpokládanému hospodářskému růstu by se na tuzemském trhu se šperky mohla poptávka zlepšit. "Doufáme, že k nám dorazí oživení z Velké Británie, kde byl loni pokles oproti roku 2009 ve zlatě již jen sedm procent a u stříbra byl zaznamenán dokonce mírný nárůst," podotkl.   Novotný upozornil, že statistiky PÚ nezahrnují prodej investičního zlata, který se letos výrazně zvýšil. Zlato totiž investorům slouží jako nástroj k uchování hodnoty v době nejistot.   Ceny drahých kovů loni díky slabšímu kurzu dolaru a ekonomickým nejistotám ve světě prudce vzrostly. Stříbro získalo 80 procent a je na maximech za 30 let, zlato s růstem o 30 procent končilo loňský rok na dohled rekordních maxim z počátku prosince.   beh dvd  