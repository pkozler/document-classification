 V Kutné Hoře bude opět vystavena vzácná středověká iluminace  Kutná Hora 11. ledna (ČTK) - Návštěvníci Galerie Středočeského kraje v Kutné Hoře (GASK) budou moci o nadcházejícím víkendu zhlédnout zdarma unikátní středověkou iluminaci, kterou hejtmanství získalo na dražbě v Londýně. Vzácná knižní miniatura s motivem těžby a zpracování stříbra v Kutné Hoře bude vystavena při příležitosti prvního výročí jejího zakoupení, sdělila dnes ČTK Jana Černá z galerie. Dílo je po většinu času uloženo v depozitáři.   Iluminace byla vydražena na sklonku roku 2009, v Jezuitské koleji byla poprvé vystavena 27. prosince téhož roku, kdy ji zhlédly tisíce lidí. O osudu tohoto úvodního listu není mnoho známo, byl vyříznut z dnes již neznámé chorální knihy a v roce 1920 se ocitl v soukromé vídeňské sbírce. Devět let poté byl černobíle reprodukován v odborné literatuře, než se pak objevil po dlouhé době v londýnském aukčním domě. Iluminace bude po skončení krátkodobé expozice, která potrvá od pátku do neděle, uložena zpět do depozitu galerie a v roce 2012 se stane součástí rozsáhlé výpravné výstavy věnované Jagelloncům, kterou GASK připravuje ve spolupráci s kunsthistorikem Jiřím Fajtem.   Dětským návštěvníkům galerie o víkendu nabídne speciální program v dětském koutku zaměřený právě na iluminaci. Budou si moci například vyzkoušet psaní a kreslení husím brkem a vytvořit vlastní malou knížku obrázků a písmen, složit skládačku iluminace nebo si zahrát na horníky v prolézačce. V sobotu odpoledne bude v galerii také pokřtěna knižní novinka Michaely Ottové nazvaná Pod ochranou Krista Spasitele a svaté Barbory, následovat bude autorčina přednáška zaměřená na sochařskou výzdobu chrámu svaté Barbory v Kutné Hoře.     Galerie GASK je otevřena od úterý do neděle vždy od 10:00 do 18:00. Vstupné do celého objektu na všechny výstavy činí 120 Kč, děti do 12 let mohou galerii navštívit zdarma. Každé úterý se za vstup platí pouze symbolický poplatek jedna koruna.   khj jpt  