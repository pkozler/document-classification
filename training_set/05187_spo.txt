 Běžec Bauer vynechá kvůli nachlazení Světový pohár v Otepää  Praha 18. ledna (ČTK) - Běžec na lyžích Lukáš Bauer vynechá kvůli nachlazení oblíbený Světový pohár v Otepää. V Estonsku měl v sobotu bojovat v závodu na 15 km klasickou technikou již o čtvrté vítězství za sebou, ale kvůli nemoci začal brát antibiotika.   Bauer je nachlazený od minulého týdne. Jeho stav se nelepšil ani nehoršil, ale s ohledem na blížící se mistrovství světa v Oslu se s lékařem Martinem Koldovským dohodli na radikálnější léčbě. "Nechceme nic riskovat, protože vždycky existuje riziko, že by to mohlo spadnout na průdušky. Tak se to přeléčí krátkodobými antibiotiky. Proto se rozhodlo, že vynechám Otepää," uvedl třetí muž z Tour de Ski na svém webu.   "Mrzí mě to, protože se mi v Otepää líbí a vždycky se mi tam dařilo," prohlásil Bauer. V Estonsku kraloval v letech 2008, 2009 i 2010 vždy na klasické patnáctce.   Mistrovství světa v Oslu začne za víc než měsíc a půl. "Vzhledem k šampionátu to extrémní komplikace není, i když to samozřejmě nepotěší," řekl Bauer, který měl v pondělí začít závěrečnou přípravu. Reprezentační tým má v plánu soustředění ve vysoké nadmořské výšce na ledovci Schnalstal. "Pokud bude vše v pořádku už o víkendu, tak bych odjel. Pokud ne, tak bych pokračoval v léčbě, nebo pokud bude výška riziko, tak bych zůstal někde dole. Variant je mraky," konstatoval Bauer.   Do Otepää pojedou Martin Jakš, Petr Novák a Ondřej Horyna. Jiří Magál se po nemoci přesunul trénovat do Tauplitzu. Dušana Kožíška s Martinem Koukalem čekají o víkendu pouze doplňkový sprint na Dolomiten Laufu v rakouském Lienzu.   smr ura  