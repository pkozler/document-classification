 Taneční divadlo Ponec ožije romskou zábavou  Praha 19. ledna (ČTK) - Taneční divadlo Ponec ožije příští týden romským temperamentem. V pátek 28. ledna se bude na prknech Ponce konat historicky první tančírna, na které se propojí účinkující s návštěvníky. Do rytmu romských tanců zájemce zasvětí tanečníci ze skupiny Salut Roma. Informovala o tom Michaela Kernová ze sdružení Tanec Praha.   O živou hudbu se postará kapela Iby &amp; Chipsy Empire, která mísí romskou muziku s latinem a funky. Tancovačka volně naváže na představení souboru VerTeDance s názvem Případy doktora Toureta, které začne ve 20:00.   "Je to zcela nový koncept, který chceme dál rozvíjet, plánujeme v budoucnu například večer brazilských tanců," řekla ČTK Kernová. Představou je vždy začít večer tanečním představením a pak volně navázat tančírnou.   Představení Případy doktora Toureta performerky Anny Polívkové a souboru VerTeDance pojednává o svérázných postavách, které touží po tom, aby byly svobodné, tančily a létaly. Vystupují tam například dvojčata, která dokážou spočítat jakékoli prvočíslo, jednonohá baletka toužící zazářit na jevišti nebo paní Vltavská, která se dostává do fyzické extáze poslechem Smetanovy skladby Má vlast.   Za roli paní Vltavské získala Tereza Ondrová cenu Tanečnice roku 2010. Představení Případy doktora Toureta končí spontánní výzvou divákům k přechodu na taneční scénu, večer by se pak měl podle Kernové volně proměnit v taneční romskou zábavu.     Vstupenky na celý večer stojí 160 a 90 korun v předprodeji v divadle Ponec a 190 a 120 na místě či v pokladně Divadla v Celetné a v sítích Tecketpro a Tisketstream.   hck mkv  