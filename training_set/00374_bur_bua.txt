 Akcie v New Yorku stoupaly v popředí s technologickými tituly  New York 24. ledna (ČTK) - Akcie amerických firem dopoledne v New Yorku stoupaly v popředí s technologickými tituly. Postaral se o to čipový gigant Intel prohlášením, že zvýšil čtvrtletní dividendu a že odkoupí další své akcie.   Klíčový index Dow Jones se v poledne newyorského času zvýšil na 11.952,8 bodu se ziskem dvou třetin procenta. Technologický Nasdaq Composite stoupl o 0,8 procenta na 2711,7 bodu, ukázaly stránky Yahoo! Finance.   Emise Intelu díky jeho prohlášení posílila v jednu chvíli o 1,6 procenta na 21,14 dolaru. Mezi tituly širšího indexu Standard &amp; Poor's 500 si pak připsal nejvyšší zisk výrobce grafických čipů Nvidia. Jeho emise posílila o sedm procent na 23,79 dolaru díky tomu, že jí magazín Barrons předpověděl nárůst ceny o 80 procent na následující rok.   Maloobchodní řetězec J.C. Penney stoupl o sedm procent na 32,43 dolaru. Podnik uvedl, že zavře některé obchody a upustí od katalogového prodeje. Společnost také jmenovala dva nové manažery do svého vedení.   Trh také čeká na výsledky hospodaření společností American Express a Texas Instruments, které ale firmy zveřejní až po závěru dnešního obchodování. Během týdne pak přijdou na trh údaje o spotřebitelské důvěře, cenách domů a jejich prodeji, napsala agentura AP.   pok vju  