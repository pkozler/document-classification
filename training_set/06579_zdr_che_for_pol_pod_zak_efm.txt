 Heger: Zahraniční soudy neprověřovaly nález ohledně Diag Human  --------------------    Ke zpravodajství: FOTO/aktuality; AUDIO   --------------------    Praha 8. června (ČTK) - Zahraniční soudy podle ministerstva zdravotnictví neprověřovaly rozhodčí nález, který jim předložila společnost Diag Human ohledně uznání více než desetimiliardového odškodnění za zmařený obchod s krevní plazmou. Jednaly v dobré víře, že arbitráž je již pravomocně ukončena, řekl dnes novinářům ministr Leoše Hegera (TOP 09). Česká republika podle něj ve svých odvoláních prokáže opak.   Nároky firmy Diag Human před nedávnem nepravomocně uznaly vídeňský a pařížský soud. Podle právního zástupce společnosti Jana Kalvody postupovaly na základě newyorské úmluvy o vzájemné vykonatelnosti rozhodčích nálezů. Řídily se nálezem z roku 2008, podle kterého má ČR firmu odškodnit. Diag Human považuje toto rozhodnutí za konečné, za stát se podle Kalvody odvolala neoprávněná osoba.   "Newyorská úmluva je postavena na jakési důvěře soudů, že to, co je soudu předloženo, je věc, která je jednoznačná, jasná a hotová," prohlásil Heger. Podle něj ministerstvo spolu s Úřadem pro zastupování státu ve věcech majetkových připravuje odvolání proti zahraničním verdiktům, ve kterých předloží důkaz, že odpor ze strany ČR v roce 2008 byl správný.   Podobně se vyslovil i právní poradce ministerstva Tomáš Sokol. Soudy podle něj v první fázi přijímají vše, co jim strana sporu předloží, v důvěře, že jsou to "pravé materiály". Teprve poté je na straně druhé, aby vyslovila námitky.   Rakouský soud nechal na základě svého nepravomocného rozhodnutí zabavit tři umělecká díla zapůjčená Českou republikou na výstavu ve Vídni. Skončila v depozitním skladu soudu, kde zůstanou do konečného verdiktu. Ve Francii nenárokovala firma konkrétní věci, rozhodnutí směřuje obecně proti českému majetku. ČR zatím nemá informace o tom, že by se Paříž chystala Česku něco zabavit.   Bývalý majitel společnosti Josef Šťáva v úterý uvedl, že Diag Human zažaloval ČR také ve Spojených státech, Velké Británii a dalších zemích Evropské unie. Podle ministerstva zdravotnictví je na další nároky firmy stát připraven. Postupovat bude stejně - tedy prokazovat, že arbitráž stále běží.   har ado mkv  