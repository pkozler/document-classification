 Dům, v němž zůstal Macaulay Culkin Sám doma, je na prodej  New York 7. května (ČTK) -  Dům  z červených cihel ve Winnetce v Illinois, který tak statečně chránil Macaulay Culkin v komedii Sám doma, je na prodej za 2,4 milionu dolarů (asi 40,5 milionu korun). Informoval o tom list Chicago Tribune.   Majitelé John a Cynthia Abendshienovi, kteří nemovitost koupili v roce 1988 za 875.000 dolarů, připouštějí, že nejspíš není nejvhodnější doba dávat na trh takhle drahý dům, ale věří, že jeho filmová pověst by mohla přilákat nějakého kupce. "Prostě jsme si řekli, že už nebudeme čekat," prohlásila Cynthia Abendshienová.   Dům o rozloze zhruba 400 čtverečních metrů ležící asi 30 kilometrů od Chicaga má 14 místností a nechybí tu ani schodiště se zábradlím, po němž se Culkin klouzal dolů ve filmu Johna Hughese z roku 1990.   dk kš  