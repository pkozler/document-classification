 Nejméně deset mrtvých po výbuchu v pákistánském autobusu  Péšávar (Pákistán) 17. ledna (ČTK) - Výbuch v autobusu na severozápadě Pákistánu dnes zabil nejméně deset cestujících a 15 dalších zranil. Oznámila to agentura Reuters s odvoláním na policejní a zpravodajské zdroje. Agentura AP informuje až o 15 mrtvých po explozi, jejíž příčina není zatím přesně známa.   "Nebylo ještě potvrzeno, jestli to byl sebevražedný útok, nebo byla nálož nastražena ve vozidle," řekl agentuře Reuters telefonicky vysoký policejní činitel.   Podle zdrojů agentury AP není vyloučeno, že šlo o náhodnou explozi zásobníku s plynem, který slouží k pohonu autobusu.   Autobus explodoval nedaleko města Kohat v neklidné provincii Chajbar Pachtunchvá na severozápadě země. Islamističtí radikálové často v dané oblasti útočí na civilní cíle i bezpečnostní složky.   tw  