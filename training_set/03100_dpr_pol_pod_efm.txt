 ČSA odložily dnešní let do Káhiry na sobotní ráno  Praha 28. ledna (ČTK) - České aerolinie v souvislosti se situací v egyptském hlavním městě Káhiře odložily dnešní let z Prahy do Káhiry na sobotní ráno. Na dotaz ČTK to řekla mluvčí ČSA Hana Hejsková. Letadlo mělo odletět ve 21:40.   Mluvčí dodala, že ČSA cestujícím zajistí ubytování v hotelu a občerstvení. Situaci v Káhiře bude firma nadále sledovat.   V Káhiře dnes celý den pokračovaly protivládní protesty. Lidé zůstali v ulicích i po setmění, kdy podle nařízení prezidenta Husního Mubaraka měl začít platit zákaz nočního vycházení. Demonstranti požadující Mubarakovo odstoupení zapálili sídlo vládní Národní demokratické strany a v centru Káhiry byla slyšet střelba. Incidenty byly hlášeny i z Alexandrie a ze Suezu, dalších velkých měst, kde prezident vyhlásil zákaz nočního vycházení.   V Egyptě je ochromena internetová síť a proti demonstrantům byla vedle policie vyslána i armáda. Nejsou informace, že by násilnosti mířily proti cizincům.   Mubarak jako velitel ozbrojených sil nařídil zákaz nočního vycházení ve třech velkých městech, které byly v posledních hodinách hlavním dějištěm protestů. Později byl zákaz podle egyptské televize rozšířen na všechna města. Omezení platí od šesti hodin večer do sedmi ráno místního času (17:00-06:00 SEČ). Důvodem prezidentova rozhodnutí je údajně snaha zabránit násilnostem a rabování.   Podle vyjádření českých cestovních kanceláří demonstrace, které se odehrávají ve velkých městech, neohrožují přímořská letoviska, kam míří většina zahraničních klientů. Cestovní kanceláře přesto situaci v zemi sledují. Mnohé z nich v průběhu týdne zrušily fakultativní výlety do Káhiry.    jw  