 ČSÚ: Přebytek zahraničního obchodu v březnu stoupl na 21,5 mld Kč  --------------------    Ke zpravodajství: GRAFIKA   Doplnili jsme další informace o zahraničním obchodu od 5. odstavce.   --------------------    Praha 10. května (ČTK) - Zahraniční obchod skončil v březnu přebytkem 21,5 miliardy korun, což je meziročně o 4,2 miliardy Kč více. Z předběžných údajů přeshraniční statistiky vyplývá, že vývoz v březnu vzrostl o 17,9 procenta a dovoz o 17,4 procenta. Obrat zahraničního obchodu meziročně vzrostl o 17,6 procenta na 496,3 miliardy korun a dosáhl nejvyšší měsíční hodnoty od vzniku České republiky. Informoval o tom dnes Český statistický úřad.   Podle něj březnový přebytek zahraničního obchodu rovněž dosáhl nejvyšší hodnoty od roku 1993.   Zvýšení přebytku o deset miliard korun vykázaly stroje a dopravní prostředky a o půl miliardy korun průmyslové spotřební zboží. U surovin, polotovarů, materiálů, nápojů a tabáku se kladné saldo snížilo. Naopak deficit se prohloubil u minerálních paliv o 4,1 miliardy Kč a u chemických výrobků o 1,5 miliardy Kč, u potravin a živých zvířat se zmenšil o 0,7 miliardy Kč.   Meziročně v běžných cenách se vývoz v březnu zvýšil o 39,3 miliardy korun a dovoz o 35,1 miliardy. Vlivem posílení koruny vůči oběma hlavním měnám rostl zahraniční obchod rychleji při přepočtu na eura i dolary než obchod vyjádřený v českých korunách, uvedl ČSÚ.   Vývoz strojů a dopravních prostředků se v březnu meziročně zvýšil o 19,5 procenta, tedy o 23 miliard Kč. Vzrostl hlavně vývoz výpočetní techniky, silničních vozidel a telekomunikačních zařízení, elektrických zařízení, přístrojů a spotřebičů. Dovoz strojů a dopravních prostředků byl pak meziročně vyšší o 15,3 procenta, což je o 13 miliard Kč. Z toho největší přírůstek zaznamenal dovoz telekomunikačních zařízení, silničních vozidel a výpočetní techniky. Dovoz minerálních paliv meziročně stoupl o 30,1 procenta, tedy 5,3 miliardy korun, přičemž nejvíce stoupl dovoz ropy a zemního plynu.   Obchodní bilance se státy Evropské unie v březnu vykázala přebytek 63,7 miliardy korun, meziročně tak byl vyšší o 13,5 miliardy. Schodek obchodu se státy mimo unii se meziročně prohloubil o 9,3 miliardy Kč na 42,2 miliardy. Přebytek vzrostl v obchodě s Německem, Nizozemskem, Francií, Velkou Británií a Slovenskem, deficit obchodu s Ruskem se zmenšil. Naopak v obchodě s Čínou se schodek prohloubil a zhoršil se i bilance obchodu s Ukrajinou.   V lednu až březnu vzrostl vývoz o 21,6 procenta a dovoz o 22,4 procenta. Přebytek obchodní bilance byl 52,9 miliardy Kč, což je meziroční přírůstek 5,6 miliardy. Bilance se zlepšila hlavě u strojů a dopravních prostředků, u nichž se aktivum meziročně zvýšilo o 24,7 miliardy Kč. Naproti tomu schodek obchodu s minerálními palivy se prohloubil o 12,3 miliardy Kč.   ktp mha  