 Komora: Pro ČR by bylo výhodnější privatizovat veterinární dozor  --------------------    Ke zpravodajství: FOTO/aktuality   Doplnili jsme vyjádření ministerstva zemědělství v 5. odstavci.   --------------------    Praha 13. ledna (ČTK) - Pro Českou republiku by bylo efektivnější a finančně výhodnější, kdyby státní veterinární dozor vykonávali soukromí veterináři namísto státní správy. Na tiskové konferenci to dnes uvedli zástupci Komory veterinárních lékařů ČR. Podle mluvčího Státní veterinární správy (SVS) Josefa Dubna není ke změně důvod, neboť současný systém funguje dobře, na čemž se opakovaně shodli i kontroloři z Evropské unie.   "Pokud by stát chtěl změnit přístup, jsme připraveni v rámci struktur převzít kolegy, kteří by vykonávali dozor v rámci soukromým osobám svěřeného dozoru od státu," řekl prezident komory Ondřej Rychlík. Dodal, že ve všech státech, kde je dozor privatizován, zůstává zachována supervize státu nad celým systémem. "Nicméně vlastní pracovní činnosti stát zpravidla nevykonává, respektive, pokud je vykonává, tak mnohem méně efektivně, vždycky dráž a pomalu," podotknul.   Soukromí veterináři argumentují také tím, že podobný systém, jako navrhují, funguje v některých evropských státech, například Velké Británii. Na tiskovou konferenci si proto pozvali britského veterináře Jasona Aldisse. "Podle mých zkušeností je státem organizovaná kontrola bezpečnosti potravin z hlediska nákladů neefektivní, plní sice nezbytné funkce, ale je velmi drahá," uvedl Aldiss. Postupy státních institucí jsou podle něj příliš svázány procedurálními či hierarchickými hledisky a bývají příliš byrokratické.   "Brát si za vzor hodně privatizovaný veterinární dozor ve Velké Británii není zrovna šťastné. Stačí si vzpomenout na nemoc šílených krav v 90. letech, anebo slintavku a kulhavku v roce 2001," oponuje Duben. "Kolik zvířat muselo být utraceno, o počtech a škodách raději nehovořit. K takovémuto rozšíření by prostě v Čechách, na Moravě a ve Slezsku nemohlo s naším státním veterinárním dozorem dojít," dodal. Obdobný systém jako v ČR podle něj převažuje ve většině zemí Evropské unie.   Podle mluvčí ministerstva zemědělství Terezy Dvořáčkové bude privatizace části úkonů státního dozoru velmi pravděpodobně jedním z témat diskusí skupiny odborníků, kteří v současnosti pracují na úkolu budoucí restrukturalizace dozorových organizací. Dvořáčková zároveň podobně jako Duben uvedla, že ve všech členských zemích EU je veterinární dozor státní, pouze část úkonů v některých státech je zajištěna privátním sektorem. Soukromí veterináři dohlížejí například na jatkách na zvířata jdoucí na porážku. "Prioritou pro MZe ale je, aby výkon státního dozoru v gesci ministerstva byl efektivní a účinný," řekla Dvořáčková.   Současnou spolupráci SVS se soukromými veterináři v oblasti ochrany zdraví zvířat si Duben pochvaluje. Soukromí veterináři pro stát vykonávají ve formě státní zakázky některé úkony, za což jsou ze státních peněz placeni.   Komora veterinárních lékařů ČR je profesní organizace zřízená zákonem. Pro veterináře vykonávající praktickou činnost je členství v komoře povinné. V současnosti má komora zhruba 3000 členů.   mjr dvd vju  