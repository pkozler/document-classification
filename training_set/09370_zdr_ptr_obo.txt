 Španělské bio okurky dovezené do ČR z Německa jsou nezávadné  Brno 2. června (ČTK) - Vzorky odebrané ze zásilky údajně nebezpečných španělských bio okurek dodaných minulý týden firmě Country Life z Německa jsou negativní. Okurky nebyly kontaminovány nebezpečnou bakterií, která především v Německu způsobila několik úmrtí. ČTK o tom dnes v tiskové zprávě informovala firma Country Life. Odvolává se na výsledky testů vzorků odebraných v neděli Státní zemědělskou a potravinářskou inspekcí (SZPI). Německo mezitím oznámilo, že zdrojem nákazy okurky nejsou. Původ infekce není znám.   SZPI přesto pokračuje v rozsáhlých kontrolách čerstvé zeleniny především z dovozu, uvedl mluvčí inspekce Michal Spáčil.   "Výsledky testů španělských okurek, které společnost Country Life dovezla z Německa, potvrdily, že okurky neobsahují nebezpečné bakterie. To je v souladu s informacemi z Německa, že španělské okurky byly za zdroj nebezpečné nákazy považovány neprávem," uvedla firma Country Life v tiskové zprávě.   Zda bude společnost požadovat nějaké odškodnění, zatím není jasné. "Zvažujeme, jak budeme postupovat. Uvědomujeme si, že v Německu ta situace problematická byla a ještě je a nějaká opatření se dělala," uvedla mluvčí firmy Lubomíra Chlumská. Na druhou stranu prý firma nechápe, proč právě o její potraviny se inspekce zajímala. "Měli jsme pocit od začátku, že to je planý poplach," dodala Chlumská.   Společnost se podle ní postupem státních orgánů sice cítí být poškozena, zároveň ale pociťovala velkou podporu a solidaritu ze strany zákazníků. "Spíš máme obavu, co to udělá s biopotravinami jako takovými," poukázala Chlumská na možné důsledky kauzy.   Odborníci zatím nevědí, co může nákazu, která se projevuje krvácivými průjmy a selháním ledvin, způsobit. Například podle ministra zemědělství Ivana Fuksy by zdrojem mohlo být špatně tepelně zpracované maso.   Nákaza si od půlky května vyžádala 17 obětí, především v Německu. Další stovky lidí mají potvrzenou nákazu.   Česko má tři případy možné nákazy - z nich jedno podezření u americké turistky testy potvrdily. Testy má specializovaná laboratoř ještě udělat u vzorku od starší pacientky, která je v nemocnici v Hradci Králové, a u starší pacientky z Trutnova.   lab khj mol  