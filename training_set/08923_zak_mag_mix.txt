 Srílanská vláda zvažuje žádosti o zákaz nošení minisukní  --------------------    Ke zpravodajství: ilustrační FOTO ve Fotobance  ID foto: F200909030151901, IF00005845   --------------------    Kolombo 3. ledna (ČTK) - Srílanská vláda zvažuje několik žádostí, které vyzývají k zákazu nošení minisukní na tomto konzervativním ostrově, ležícím v Indickém oceánu. Oznámila to dnes agentura AFP.   Ministerstvo kultury přijalo několik delegací požadujících zavedení zákazu nošení krátkých oděvů na veřejnosti, řekl tajemník Nimal Rubasinghe. "Dostáváme stížnosti z různých kruhů týkající se minisukní, ale zatím je jen posuzujeme, žádné konečné rozhodnutí ještě nepadlo," dodal.   Rubasinghe reagoval na informace v tisku, podle nichž vláda vyzvala odpovědnou komisi k sestavení "oděvního kodexu" pro veřejná místa, který by zakázal nošení minisukní. Podle srílanského deníku Lakbima News by minisukně mohly být zakázány, "pokud se ministerstvu kultury podaří zavést novou éru morální čistoty".   Ochráncem veřejné morálky je i srílanský prezident Mahunda Radžapakse. Před časem nařídil odstranit billboardy, na nichž byly příliš skrovně oblečené ženy, a zahájil kampaň proti konzumaci alkoholu a kouření.   dk mik  