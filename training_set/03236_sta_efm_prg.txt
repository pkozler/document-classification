 Central Group koupil v Praze pozemky na nové byty za 302 mil. Kč  Praha 27. ledna (ČTK) - Developerská společnost Central Group koupila v Praze pozemky pro novou bytovou výstavbu v Praze za 302 milionů korun. Loni získala pozemky na Smíchově, v Košířích, na Zličíně a v Březiněvsi. Ve středu dokončila akvizici pozemků na Barrandově a Břevnově. Oznámila to dnes firma.   "Nákupy všech pozemků i vlastní výstavbu hradí Central Group výhradně ze svých vlastních zdrojů bez využití bankovních úvěrů," uvedla společnost.   Na Barrandově chce postavit zhruba 80 bytů. Celková investice tam bude činit zhruba 210 milionů korun. Dokončení stavby firma plánuje na přelomu roku 2012 a 2013. Na Břevnově má vzniknout kolem 35 bytů. Do stavby tam developer vloží přibližně 130 milionů. S dokončením stavby počítá v létě 2013.   Central Group se základním kapitálem 2,7 miliardy korun je jedním z lídrů tuzemského bytového trhu. Celkem už firma hlavně v Praze a okolí prodala kolem 8000 bytů, rodinných domů a parcel. Největší konkurencí firmy jsou společnosti Finep, Ekospol a Skanska.   O Central Group v posledních měsících média psala také v souvislosti s obviněním jejího bývalého výkonného ředitele Aleše Novotného. Ten je podezřelý z organizování daňových úniků ve firmě až ve výši 200 milionů korun.     dnv vju  