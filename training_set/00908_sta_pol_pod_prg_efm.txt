 E15: Hospodaření KCP se loni propadlo do ztráty 12,5 milionu Kč  Praha 11. května (ČTK) - Hospodaření Kongresového centra Praha (KCP) se loni propadlo do ztráty 12,5 milionu korun. O rok dříve přitom dosáhlo zisku 70 milionů korun. Tržby klesly meziročně ze 705 milionů na 515 milionů korun, přičemž plán na loňský rok předpokládal 555 milionů Kč. Informuje o tom dnešní deník E15 s odvoláním na výroční zprávu firmy.   KCP, jehož stoprocentním majitelem je Hlavní město Praha, je zatížené miliardovými dluhy kvůli pořádání výročního zasedání Mezinárodního měnového fondu (MMF) a Světové banky (SB) v roce 2000. Podle vedení firmy mohou za pád do červených čísel právě velké dluhy z prodeje dluhopisů a bankovních půjček. Výdaje na obsluhu těchto závazků činí téměř 40 procent tržeb, loni takto podnik zaplatil 205 milionů korun, píše list.   Za poklesem tržeb jsou výpadky u krátkodobých akcí, jako jsou kongresy, konference a hotelové tržby. Vedení KCP připomíná, že firmy mají na tyto akce nižší rozpočty, řada klientů navíc přešla v roce 2009 ke konkurenci, když někdejší Palác kultury hostil akce Evropské unie.   Deník zmiňuje, že plán loni nesplnil ani hotel Holiday Inn, který je součástí komplexu, a KCP je jeho provozovatelem. Utržil 109 milionů korun a zaostal za předpoklady o 50 milionů Kč.   Kongresové centrum Praha si vzalo kvůli hostování MMF a SB půjčky ve výši téměř tří miliard korun. Na lucemburské burze prodalo cenné papíry zhruba za dvě miliardy. Z nich platí každoročně v dubnu úrok. Zbytek závazků představují úvěry od finančních domů, vypočítává E15.   Stát se na potřebné dostavbě a rekonstrukci finančně nepodílel. Výpadky v hospodaření proto kryl až do konce roku 2004 pražský magistrát. K letošnímu 1. lednu splatilo centrum přes 2,3 miliardy, do konce roku 2014 však zbývá uhradit další dvě miliardy korun. V březnu pražští zastupitelé schválili KCP půjčku na letošní splátku dluhu, která činí 3,15 milionu eur (asi 77 milionů Kč).   Rada hlavního města rozhodla, že KCP by mělo do konce května vypracovat nový plán oddlužení. Podle listu jde tak o další pokus poté, co zkrachovala snaha o příchod dvojice investorů Penta Group Investments a Zátiší Catering Group. Ti nabídli, že za zhruba 1,2 miliardy korun odkoupí veškerý majetek společnosti mimo samotné kongresové centrum a zároveň budou po dobu 24 let provozovat hlavní budovu. Jejich nabídku však v únoru odmítlo ministerstvo financí.    fsl  