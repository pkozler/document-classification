 V Černošicích dnes ráno odvolali druhý stupeň povodňové aktivity  Černošice (u Prahy) 3. ledna (ČTK) - V Černošicích u Prahy dnes ráno odvolali druhý stupeň povodňové aktivity na řece Berounce, kterou nadále blokují ledové kry, kvůli nimž se zvedla vodní hladina. Hladina řeky přes noc poklesla a její koryto je stále ze dvou třetin zamrzlé. Místní hasiči a strážníci proto budou situaci sledovat, řekla ČTK místostarostka Daniela Göttelová (Věci černošické).   Podle Göttelové se přes noc v ledové bariéře vytvořilo místo, kudy voda protéká a situace se opět stabilizovala. "Zrušili jsme druhý stupeň povodňové aktivity. Koryto řeky je nadále zúžené a zamrzlé ze dvou třetin. Hrozí, že opět bude mrznout, a tak situaci budeme nadále sledovat," popsala místostarostka.          Ledová bariéra o délce přibližně 400 metrů se vytvořila v pátek odpoledne mezi jezem Mokropsy a ulicí Ke hřišti. Voda nad touto bariérou stoupla zhruba o metr a pulzovala. Podle vedení města bylo dosaženo hodnot, které odpovídají druhému stupni povodňové aktivity. Povodňová komise proto vyhlásila stav pohotovosti.   Podobné problémy byly v Černošicích i v lednu. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   mar jpt  