 Rusko chce v Davosu rozptýlit obavy z terorismu  --------------------    Ke zpravodajství: FOTO/aktuality   --------------------    Davos (Švýcarsko) 26. ledna (ČTK) - Ruský prezident Dmitrij Medveděv dnes přijel do Davosu na dvouhodinovou návštěvu, při níž má promluvit k účastníkům Světového ekonomického fóra. Přestože hlavním důvodem Medveděvovy cesty je prezentovat investiční přitažlivost Ruska, jeho pobyt zastínil pondělní krvavý útok teroristů na moskevském letišti Domodědovo. Sám Medveděv kvůli němu svůj pobyt ve Švýcarsku maximálně zkrátil.   Půdu pro vystoupení Medveděva dnes v Davosu připravovali místopředsedové ruské vlády Alexandr Chloponin a Igor Sečin. Chloponin, který v kabinetu Vladimira Putina odpovídá za oblast severního Kavkazu, na tiskové konferenci před zahájením davoského fóra obhajoval ambiciózní program hospodářského pozdvižení neklidné oblasti, jehož ústředním bodem mají být investice do turistiky a lázeňství.   Rusko chce na severu Kavkazu do roku 2020 vybudovat pět velkých lyžařských středisek s roční kapacitou pěti milionů hostů. Projekt zastřešuje státní společnosti Peak 5642, jejíž název odkazuje na výšku nejvyšší kavkazské hory Elbrus. Emisaři společnosti nyní objíždějí Evropu, aby přilákali zahraniční investory - svou prezentaci dnes měli i v Davosu. Projekt si vyžádá částku 15 miliard dolarů (265 miliard korun).   Chloponin na tiskové konferenci připustil, že opakující se teroristické útoky neblaze ovlivňují investiční klima v Rusku, ale upozornil, že s hrozbou terorismu se potýkají i jiné státy světa. Řekl, že na severním Kavkazu se ruské policii podařilo odvrátit v poslední době na sto připravovaných teroristických útoků.   Chloponinově kolegovi Sečinovi připadl úkol obhájit nedávné rozhodnutí ruského soudu, který poslal vězněného podnikatele a známého odpůrce Kremlu Michaila Chodorkovského na dalších šest let do vězení. Sečin podle agentury Interfax vyslovil názor, že Chodorkovského kauza stanovila jasná pravidla pro investory působící v Rusku. "Vrazi a podvodníci sedí, s bincem je konec a pravidla hry jsou jasná. Soudím, že toto je pro investory to hlavní," prohlásil ruský vicepremiér.   Chodorkovskij byl v Rusku odsouzen za to, že údajně rozkradl obrovské objemy ropy v hodnotě mnoha miliard dolarů. Jeho kauzu mnozí na Západě považují za zpolitizovanou.   jas hej  