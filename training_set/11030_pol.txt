 V Tunisku po víkendových nepokojích prý nejméně 35 mrtvých  Aktualizovali jsme po zveřejnění nové bilance tuniské vlády, doplnili 5. odstavec o dalších nepokojích a přidali reakci USA.   --------------------    Paříž/Tunis 11. ledna (ČTK) - Protesty proti vysoké nezaměstnanosti v Tunisku si po víkendových střetech v centrální a západní části země už vyžádaly nejméně 35 mrtvých. Agentuře AFP to dnes sdělila šéfka Mezinárodní federace pro lidská práva (FIDH) Suhajr Belhasanová. Vláda zatím potvrdila 23 obětí. Úřady dnes po celé zemi uzavřely vysoké školy. Chtěly tak prý předejít dalším nepokojům, které na některých místech pokračovaly i dnes.   "Počet 35 se opírá o jmenný seznam," řekla AFP Belhasanová. Celkový počet obětí je podle ní vyšší. "Pohybuje se kolem padesáti, ale to je pouze odhad," dodala.   Nepokoje v Tunisku trvají od poloviny prosince, kdy se šestadvacetiletý mladík pokusil o sebevraždu upálením poté, co mu úřady zakázaly provozovat prodejní stánek, k němuž prý neměl povolení. Popáleninám minulý týden podlehl.   Převážně mladí lidé protestují proti nezaměstnanosti a nedostatku pracovních příležitostí pro absolventy. K největším střetům došlo ve městech Tála a Kaserín na západě země. V pondělí se demonstrovalo také v hlavním městě Tunisu.   Na předměstí Tunisu se protestovalo i dnes. Demonstranti rabovali obchody, zapálili banku a střetli se s policií. Podle agentury Reuters policisté odpověděli střelbou do vzduchu.   Tuniský prezident Zín Abidín bin Alí sice označil účastníky protestů za teroristy, zároveň ale slíbil vytvoření 300.000 nových pracovních míst do roku 2012. Podle prohlášení ministra komunikací vláda již vyčlenila na ekonomická opatření v přepočtu pět miliard dolarů (95 miliard korun).   Násilí v tomto severoafrickém státě v pondělí odsoudila Evropská komise, která vyzvala tuniskou vládu ke zdrženlivosti. Znepokojení dal najevo také generální tajemník OSN Pan Ki-mun. USA dnes vyjádřily znepokojení nad zprávami, podle kterých tuniské úřady používají proti demonstrantům nepřiměřenou sílu.   drk kne mik  