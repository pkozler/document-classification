 Vídeňan má v řidičáku fotku s cedníkem na hlavě  Vídeň 14. července (ČTK) - Cedník na hlavě má na fotografii v  řidičském průkaze  Vídeňan Niko Alm. Místní úřady nenašly oporu v zákoně, aby mu v tomto vtípku zabránily. Pětatřicetiletý ateista si výstřední pokrývku hlavy zvolil na protest proti tomu, že muslimským ženám je dovoleno nechat se na dokumenty fotografovat v zahalujících šátcích. Píše o tom internetové vydání deníku Austrian Independent.   Se sítem na nudle na hlavě zamířil Alm v roce 2008 na úřad pro žádost o nový řidičský průkaz. Úředníci podle něj zprvu nic nenamítali. Deset minut po opuštění budovy mu ale jeden z nich zavolal a sdělil mu, že svým činem porušil předpisy. Nakonec však vídeňské úřady Almovi žertovný snímek na řidičáku ponechaly.   Úředníci nicméně téměř dva roky recesistovi nezatelefonovali, aby si přišel nový průkaz vyzvednout. Až jeden z Almových sympatizantů na úřadě si všiml, že žádost byla schválena, a ozval se mu - 21 měsíců po jejím podání.   Alm se prý hodlá nyní obrátit na ministerstvo kultury, aby oficiálně uznalo Církev létající špagetové příšery. Toto satirické náboženství, zvané též pastafarianismus, vzniklo před šesti lety ve Spojených státech.   lcm jnd  