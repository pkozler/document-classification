 Automobilka Kia Motors vyměnila šéfa své slovenské pobočky  --------------------    Ke zpravodajství: FOTO/aktuality   --------------------    Bratislava 7. ledna (ČTK) - Korejská automobilka Kia Motors po šesti letech vyměnila šéfa své slovenské pobočky. Novým prezidentem společnosti Kia Motors Slovakia se od začátku roku stal Čong Mjong-čchul, jenž dosud zastával post viceprezidenta útvaru nákupu a veřejného obstarávání firmy. ČTK to dnes sdělil mluvčí slovenské pobočky Kia Dušan Dvořák.   Pe In-kjo, předchozí šéf Kia Motors Slovakia, která u severoslovenské Žiliny provozuje závod na výrobu aut, bude dále pracovat v rámci skupiny Hyundai-Kia v Koreji.   "Ve společnosti Kia Motors Slovakia jsem téměř od samého začátku, takže ji znám velmi důvěrně," uvedl nový šéf společnosti. "V mé práci je velmi důležité, aby týmy vzájemně spolupracovaly a dosahovaly co nejlepších výsledků," dodal.   Kia podle dřívějších informací očekává v tomto roce další růst výroby vozů na Slovensku, a to hlavně díky dvěma sportovně-užitkovým modelům. Automobilka v Tepličce nad Váhem vyrábí dva modely SUV, novou generaci modelů Kia Sportage a Hyundai ix35 a také kompaktní vůz Kia Cee'd. Letos plánuje dokončit závod na výrobu motorů za 100 milionů eur (zhruba 2,5 miliardy Kč), jehož výstavba odstartovala loni.   boa dvd  