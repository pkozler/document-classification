 Šest let vězení dostal v Číně viník nehody, jenž se oháněl otcem  Peking 30. ledna (ČTK) - K šesti letům vězení byl v Číně odsouzen mladík, který přejel v opilosti dvě studentky, z nichž jedna nepřežila a druhá utrpěla těžké zranění. Odsouzený Li Čchi-ming se přitom po nehodě oháněl postavením svého otce, vysokého policejního důstojníka. Informovala o tom agentura AFP.   Celý případ, který se odehrál v říjnu v areálu univerzity v severní provincii Che-pej, vyvolal vlnu rozhořčených ohlasů na internetu, kde se ohromné množství lidí rozhořčovalo nad skutečností, že by se mladík mohl díky postavení svého otce těšit beztrestnosti.   Mladý muž se po nehodě pokusil uprchnout. "Chyťte si mě, jestli si troufnete," křičel prý na skupinu studentů, kteří mu chtěli v útěku zabránit. "Můj otec je Li Kang," dodal s poukazem na zástupce šéfa veřejné bezpečnosti okrsku Pej-š' ve městě Pao-ting.   Mladík se nakonec doznal k oběma obviněním - k řízení v opilosti a k zabití způsobenému nedodržením silničních pravidel.   Rodina zabité dívky už se k případu nechce vyjadřovat, obdržela kompenzaci ve výši 460.000 jüanů (téměř milion a čtvrt Kč), informovala agentura Nová Čína.   Čínští uživatelé internetu, kteří tvoří nejpočetnější webovou komunitu na světě, využívají stále častěji světové počítačové sítě k prosazení spravedlnosti či zveřejnění přešlapů místních úředníků i přehmatů místní justice.   hit mik    