 Němcová i Štěch veří Klausovi, že tajná dohoda z Hradu neexistuje  --------------------    Ke zpravodajství: FOTO/aktuality   --------------------    Praha 4. ledna (ČTK) - Předsedkyně sněmovny Miroslava Němcová (ODS) i předseda Senátu Milan Štěch (ČSSD) po dnešním novoročním obědě s prezidentem Václavem Klausem uvedli, že lídři koalice v prosinci na Hradě žádnou podrobnou dohodu o dalším fungování vlády neuzavřeli. Potvrdili tak pondělní vyjádření Klause, který prohlásil, že žádná tajná dohoda vládních lídrů na Hradě nevznikla.   "Neměla jsem od první chvíle žádnou informaci, ani průběžně, že se uzavírají nějaké zvláštní specifické dohody personálního charakteru, programového charakteru," řekla šéfka sněmovny a první místopředsedkyně ODS Němcová. Nebyla prý nijak nervózní z toho, jestli zná obsah dohody lídrů ODS, TOP 09 a VV, protože se nic nezměnilo na vládním programu ani chystaných reformách.   Štěch před novoročním obědem s Klausem avizoval, že se bude Klause ptát na obsah dohody, která umožnila Věcem veřejným postavit se za kabinet premiéra Petra Nečase. "Pan prezident mě ubezpečil, že žádná dohoda skutečně není. A já tomu už od prosince věřím," prohlásil Štěch po dnešním obědě s Klausem. Dohoda vládních stran podle Štěcha spočívala v tom, že Věci veřejné podpoří vládu výměnou za odchod policejního prezidenta. "Jsem přesvědčen, že dohoda o dalším nebyla," řekl. "Udělat dohodu o něčem zásadním během několika málo hodin je v České republice nemožné," poznamenal.   Nejvyšší představitelé parlamentu se s prezidentem domlouvali také na plánu zahraničních cest a spolupráci Hradu s parlamentem. Němcová s Klausem hovořila rovněž o nových pravidlech pro přijímání zákonů. Klaus podle ní podporuje návrhy, které směřují k transparentnějšímu legislativnímu procesu, byť to může znamenat jeho prodloužení.   Nejvyšší představitelé parlamentu dnes na Hradě poobědvali rybu. Němcová tuto volbu jídelníčku ocenila s tím, že je to po vánočních svátcích nastartování k dietnějšímu režimu.     ner mbc rot  