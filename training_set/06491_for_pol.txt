 Afričtí státníci mají v Pobřeží slonoviny znovu jednat o krizi  Abidžan 3. ledna (ČTK) - Prezidenti tří afrických zemí se dnes mají vrátit do Pobřeží slonoviny, aby tu jednali o tamní krizi po sporných prezidentských volbách. Mezinárodní společenství za jejich vítěze uznává kandidáta opozice Alassana Ouattaru. Dosavadní prezident této západoafrické země Laurent Gbagbo se však odmítá úřadu vzdát.   Hospodářské sdružení západoafrických států (ECOWAS) v prosinci pohrozilo Gbagbovi vojenskou intervencí, pokud neodstoupí. OSN tuto pohrůžku podpořilo.   S hlavními protagonisty krize prezidenti Beninu, Kapverd a Sierry Leone hovořili již v úterý. Dnes se mají do země vrátit v doprovodu ministerského předsedy Keni, kterého vyslala Africká unie.   Podle agentury AFP by případný neúspěch mise mohl vyvolat další násilí.  OSN uvádí, že v zemi bylo od konce listopadu zabito nejméně 170 lidí.   kne hit  