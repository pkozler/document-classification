 SIMAR: Mezi takzvané dietáře patří 40 procent Čechů  Praha 26. května (ČTK) - Zhruba dvě pětiny Čechů se celý život snaží zhubnout, ale stále se jim to nedaří. Vyplývá to z průzkumu sdružení SIMAR, které zastřešuje agentury výzkumu trhu a veřejného mínění. Sdružení dělí české obyvatelstvo podle vztahu ke zdravému životnímu stylu do čtyř skupin - na dietáře, sportovce, pasivní lidi trpící nadváhou a ty, kteří v podstatě bez přemýšlení žijí zdravě.   Dietáři tvoří v ČR největší kategorii. Spadají do ní zejména ženy středního věku, které se zajímají o své zdraví a stravovací návyky a usilují o zdravý životní styl. Často trpí nadváhou a drží jednu dietu za druhou. Nemají ale dostatek fyzické aktivity, sportují jen zřídka. Tyto ženy také velmi často nakupují vitaminy, bio produkty a výrobky se sníženým obsahem cukru a tuku.   Téměř čtvrtina obyvatelstva spadá podle sdružení do skupiny sportovců. Jde o lidi, kteří mají dostatek fyzické aktivity, a proto se již o zdraví a pravidelnou stravu dále nestarají. Většinou mají normální váhu a jedí nezdravě. Nejvíce sportovců je mezi svobodnými mladšími muži.   Zhruba 18 procent lidí přirozeně dodržuje zdravé stravovací návyky. Mají na to čas a nezatěžuje je to. Se svojí hmotností jsou spokojeni. Většinou jde o obyvatele větších měst bez dětí. Stejně početnou skupinu pak tvoří také Češi, kteří žijí podle hesla "Jsem tlustý. No a co?". Tito lidé jedí pro potěšení, většinou nepřemýšlejí o tom, jestli zdravě, či ne. Vůbec nesportují a často trpí nadváhou. Nejvíce jich žije na venkově a má děti.   ado pba  