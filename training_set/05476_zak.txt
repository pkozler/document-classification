 Požár zachvátil dům na Uherskohradišťsku, nikdo nebyl zraněn  Zprávu jsme doplnili o podrobnější informace hasičů v celém rozsahu.   --------------------    Uherské Hradiště 15. ledna (ČTK) - Rozsáhlý požár zachvátil dnes ráno část rodinného domu v obci Částkov na Uherskohradišťsku. Při požáru nebyl nikdo zraněn, rodina však přišla o střechu nad hlavou. Škodu vyčíslil vyšetřovatel na 300.000 korun, příčinu stále zjišťuje. ČTK to řekl krajský mluvčí hasičů Ivo Mitáček.   K požáru přijeli hasiči dnes kolem 06:00. S ohněm začaly postupně bojovat čtyři jednotky včetně výškové techniky. "Při oznámení události dcerou majitelů domu dostali hasiči informaci, že požár je pod střechou. Ve velmi krátké době se ale plameny dostaly i přes střešní krytinu a vyšlehly nad střechu. V ohrožení byl také sousední rodinný dům," uvedl mluvčí. Doplnil, že se hasičům při zásahu podařilo rozšíření ohně zabránit.   Požár nad ránem vzbudil rodinu spící v domě, která stačila včas utéct. Plameny zničily především střechu přízemního rodinného domu.   ftv mal              