 Policie odhalila pěstírnu marihuany v centru Žatce  Praha 26. ledna (ČTK) - Policie v úterý odhalila v centru Žatce pěstírnu marihuany, zajistila tam 1721 rostlin marihuany a několik kilogramů sušených rostlin. Hodnotu zajištěných drog dosud kriminalisté nestanovili, přibližně se pohybuje v řádu milionů korun. Policie zadržela šest podezřelých, čtyři muže a dvě ženy ve věku od 20 do 38 let. Pět z nich obvinila, hrozí jim od osmi do dvanácti let vězení. ČTK to dnes řekla mluvčí krajského ředitelství policie Eva Miklíková.   Velkopěstírnu marihuany odhalili detektivové při prošetřování jiného trestného činu. Na stopu je přivedly nejen velké odběry elektrické energie v domě, ale i to, že podezřelí měli hodně peněz.   Podle policie si obvinění počínali velmi obezřetně a profesionálně. Ani jeden z obviněných nebyl v minulosti trestně stíhán. Napojení dalších lidí na skupinu policie prověřuje.   rjm pba  