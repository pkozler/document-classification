 Komise doporučila na šéfa Národního parku Šumana více kandidátů  Praha 24. ledna (ČTK) - Výběrová komise ministerstva životního prostředí dnes po několikahodinovém jednání doporučila ministrovi životního prostředí Tomáši Chalupovi několik kandidátů na funkci ředitele Národního parku Šumava. ČTK to řekl její člen Bedřich Moldan. Jejich jména neuvedl. Je podle něj na ministrovi, zda a kdy je zveřejní.   "Přesnější být nemohu, protože jsme se skutečně domluvili, že je správné, abychom jména sdělili panu ministrovi a poprosili jsme ho, aby to řekl médiím," uvedl Moldan   Komise vybírala z deseti kandidátů, kteří se dostali do finále z 23 uchazečů, kteří se přihlásili do výběrového řízení. Nového ředitele měl k 1. lednu jmenovat ministr životního prostředí Pavel Drobil (ODS), který ale kvůli údajné korupční aféře ve Státním fondu životního prostředí rezignoval.   V užším výběru byl například ředitel Botanické zahrady Praha Oldřich Vacek nebo starosta Hořovic Luboš Čížek a také ředitel kampaní Greenpeace Jan Piňos.   Ve výběrové komisi zasedali náměstci ministra, ředitel státní Agentury ochrany přírody a krajiny František Pelc, botanik Václav Větvička, ředitel Centra pro otázky životního prostředí UK Bedřich Moldan, předseda Klubu českých turistů Jan Stráský, starosta Horní Plané Jiří Hůlka a Ladislav Slonek z Mendelovy univerzity Brno.   Nový ředitel Správy NP a CHKO Šumava nastoupí do funkce po Františku Krejčím, který stál v čele parku od roku 2007 a rezignoval 1. listopadu loňského roku v souvislosti s jednáním ministerstva o nové koncepci parku. Krejčího jmenoval do funkce v březnu 2007 ministr za zelené Martin Bursík, který prosazoval bezzásahovou koncepci hospodaření v nejvzácnějších partiích parku. Ministr Pavel Drobil chtěl politiku parku revidovat.     Uchazečí, z nichž dnes komise vybírala jsou:   RNDr. Oldřich Vacek, CSc. (nar. 1961), ředitel Botanické zahrady Praha a prezident Unie botanických zahrad ČR   RNDr. Jaroslav Obermajer (nar. 1961), vedoucí Správy CHKO Český kras   Mgr. Luboš Čížek (nar. 1966), starosta města Hořovice   Ing. Jiří Holický (nar. 1965), vedoucí oddělení oblastních plánů rozvoje lesů ÚHUL pobočka Plzeň   RNDr. Jan Piňos (nar. 1960), ředitel kampaní Greenpeace ČR   Ing. Jaroslav Tymrák (nar. 1974), vedoucí technického oddělení certifikací PEFC   Ing. Pavel Kitzberger (nar. 1965), ředitel ORBIS VIRIDIS o. p. s. projekty EU, propagace lesního hospodářství   Ing. Jaroslav Karas (nar. 1974), specialista ochrany přírody fondů EU, KŘ LČR, s. p., České Budějovice   Ing. Miloš Juha, Ph.D. (nar. 1960), projektový manažer pro projekty EU, Správa NP a CHKO Šumava    Mgr. Jiří Mánek (nar. 1972), dříve náměstek ředitele Správy NP Šumava, dnes OSVČ a manažer projektu České televize pro informační kampaň pro přechod na digitální vysílání     vh rot           ---------------------------------------------------------------------------- --------------------------------------------   Praha - Zasedat bude komise vybírající nového ředitele Národního parku Šumava.     Pramen:   ČTK  