 Výstava Floria ve Věžkách nabízí hlavně okrasné dřeviny a trvalky  --------------------    Ke zpravodajství: ilustrační FOTO ve Fotobance  ID foto:  F201102070202801    --------------------    Věžky (Kroměřížsko) 7. května (ČTK) - Především okrasné dřeviny a trvalky, ale i další rostliny či potřeby pro zahrádkáře a chalupáře nabídnou prodejci návštěvníkům tradiční jarní zahrádkářské výstavy Floria, která dnes začala ve Věžkách na Kroměřížsku. Návštěvníci budou moci vybírat z nabídky zhruba 300 vystavovatelů, organizátoři akce očekávají příchod až 65.000 lidí, řekl dnes ČTK ředitel výstaviště Radek Novotný.   "Počet vystavovatelů rok od roku roste, ještě před dvěma lety byl průměr 250. Nyní se ani někteří zahradníci nedostanou na místa, která by chtěli," uvedl Novotný.   Podle něj budou moci lidé vybírat zejména z pestré nabídky okrasných stromků a trvalek. "V této době je velmi široký sortiment azalek či rododendronů. Začínají kvést, takže lidé vidí, jakou barvu mohou do zahrádky zakomponovat. Ve velké míře se vrací do českých zahrad i vřes, který doplňuje oblíbené stálezelené jehličnaté dřeviny," doplnil Novotný. Kromě tuzemských zahradníků přivezli své výpěstky i jejich kolegové ze Slovenska a Polska. Výstava nabídne i potřeby a pomůcky pro chataře a chalupáře včetně zahradního nábytku.   Výstava se ve Věžkách koná do 15. května. Loni na jaře ji navštívilo 45.000 lidí, tehdy ale akci nepřálo počasí.   Zahrádkářská výstava Floria Věžky se dříve konala dvakrát ročně, v květnu a v srpnu. Před třemi lety pořadatelé přidali i podzimní Florii.  Po olomoucké Floře patří k nejvýznamnějším výstavám tohoto druhu na Moravě. Možná už v příštím roce by se měla přestěhovat do nového výstavního pavilonu v Kroměříži.   srd rot    