 Vedení Sazky nesmí nakládat s majetkem firmy, rozhodl soud  Praha 3. května (ČTK) - Městský soud v Praze dnes vyhověl pondělní žádosti insolvenčního správce Sazky Josefa Cupky, aby vedení loterijní firmy mohlo nakládat s majetkem jen s jeho písemným souhlasem. Mluvčí soudu Martina Lhotáková zároveň sdělila, že soud eviduje 1620 věřitelů Sazky a hodnota jejich pohledávek činí již více než 23,1 miliardy korun.   Opatření o nakládání s majetkem se týká například uzavírání smluv nad 500.000 korun, nemovitého majetku Sazky včetně převodů či pronájmů, a předmětů duševního a průmyslového vlastnictví.   "Insolvenční soudce ve svém rozhodnutí dospěl k závěru, že na základě všech okolností v řízení není na místě ponechat pouze na vůli společnosti Sazka nakládání s majetkem bez jakékoli kontroly," sdělila ČTK Lhotáková.   Podle Lhotákové soud zapsal také přihlášku pohledávky věřitele The Bank of New York Mellon, jejíž výše je identická s výší pohledávky věřitele Bank of New York Mellon Corporate Trustee Services za 4,94 miliardy Kč. Banka je zajišťovacím agentem držitelů dluhopisů Sazky, která je od konce března v úpadku. Většinovými držiteli dluhopisů jsou společnosti kontrolované investičními skupinami PPF a KKCG.   Městský soud v Praze podle Lhotákové nepřetržitě eviduje a zveřejňuje dosud přihlášené pohledávky k Sazce. "Stále předpokládáme, že definitivně bude možné uzavřít celkový počet pohledávek a jejich hodnotu zřejmě ve středu," odhadla Lhotáková.   Městský soud obdržel dosud největší pohledávku za Sazkou v pátek od Občanského sdružení Zelený ostrov (OSZO) za celkem 8,128 miliardy Kč. Valná hromada občanského sdružení OSZO dnes ale přijala usnesení, podle kterého sdružení tuto pohledávku nepodalo. Jakékoli podání jménem OSZO je podle Českého olympijského výboru, který je akcionářem sdružení, neplatné. Kroky OSZO odmítá jako neplatné také ČSTV, hlavní akcionář Sazky. O platnosti pohledávky OSZO tak zřejmě rozhodnou soudy.   Zelený ostrov je majitelem firmy Bestsport, provozovatele pražské multifunkční haly O2 arena. Právě o úpadku této společnosti dnes také Městský soud v Praze rozhodl a jejím insolvenčním správcem jmenoval Danielu Urbanovou. Bestsport však podle svého mluvčího Jana Tuny dál plně pokračuje v činnosti, v O2 areně se uskuteční všechny plánované akce a další budou oznámeny.   lko mha  