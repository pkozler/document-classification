 Pražská burza korigovala středeční ztrátu, posílila o 0,85 pct  Praha 6. ledna (ČTK) - Pražská burza dnes pod vlivem optimismu na dalších akciových trzích korigovala středeční ztrátu. Hlavní index PX si v dnešním závěru připsal 0,85 procenta na 1253,1 bodu. Nejvíce posílily akcie těžařské firmy NWR a developera Orco. Dařilo se i energetické společnosti ČEZ, vyplývá z výsledků burzy.   Podle Miroslava Adamkoviče z Komerční banky se dnes na akciové trhy vrátil optimismus. "Většina evropských indexů roste, přičemž panevropský DJ Stoxx600 vylepšuje více než dvouleté maximum," uvedl. Dodal, že nákupní náladu investorů podpořila dobrá makroekonomická data, jmenovitě růst objednávek německých podniků či spotřebitelské důvěry v eurozóně.   Pražskou burzu táhly nahoru především akcie NWR, které vymazaly středeční ztráty a podle Adamkoviče vylepšily více než dvouleté maximum. Získaly 3,43 procenta na 307,50 koruny.   Posedmé v řadě posílily akcie ČEZ, tentokrát o 1,74 procenta na 836 korun. Firma dnes oznámila menší akvizici hydroelektráren v Rumunsku, nezveřejnila však cenu transakce. I vzhledem k poměrně malému instalovanému výkonu nového rumunského zdroje je dopad zprávy na ceny akcií minimální, doplnil Adamkovič.   Ztráty z předchozích dvou obchodních dní korigovala developerská společnost Orco. Dnes si připsala 2,85 procenta na 182,50 koruny. Rudolf Plachý z Fio banky uvedl, že Orco podle svého generálního ředitele Jeana-Francoise Otta očekává ziskový rok 2011 a uvažuje o vydání nových dluhopisů. Orco by údajně také mělo zahájit o 20 procent více projektů než loni. Společnost očekává zisk za uplynulý rok 280 až 300 milionů eur (až 7,4 miliardy Kč), v letošním roce ho chce navýšit na 350 až 380 milionů eur.   S přírůstkem se obchodovaly obě bankovní emise. Erste Bank přidala 0,11 procenta na 880 korun, na primárním trhu ve Vídní se kvůli svátku neobchodovalo. Komerční banka dnes rostla až přes 1,5 procenta, v závěru skončila silnější o 0,41 procenta na 4410 Kč.   Pod středečním závěrem zakončily tři emise - akcie textilky Pegas Nonwovens, developera ECM a petrochemického Unipetrolu.   Aktivita obchodníků byla dnes opět nadprůměrná. Objem transakcí v systému pro přední akcie SPAD za dnešní den přesáhl 1,639 miliardy Kč, když průměrný objem obchodů za poslední rok je podle severu Patria Online 1,255 miliardy korun. Nejvíce se dnes obchodovalo s akciemi ČEZ a NWR.   fsl dvd  