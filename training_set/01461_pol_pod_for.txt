 Respektovaný politik Josef Lux by se dožil 55 let  --------------------    Ke zpravodajství: FOTO ve Fotobance   --------------------    Praha 31. ledna (ČTK) - Josef Lux patřil k nejrespektovanějším českým politikům 90. let minulého století. Z pozice předsedy KDU-ČSL dovedl v historicky významné dekádě po listopadu 1989 lidovou stranu na pozici, z níž řadu let výrazně ovlivňovala politické dění v ČR. Dlouholetý místopředseda vlády a ministr zemědělství, jenž před 11 lety podlehl leukémii, by se v úterý dožil 55 let.   V politice se Lux začal poprvé angažovat v roce 1982, kdy vstoupil do Československé strany lidové (ČSL), za niž byl v lednu 1990 kooptován do Sněmovny národů Federálního shromáždění. V září 1990 stanul v čele ČSL, od března 1992 byl předsedou nástupnické Křesťanské a demokratické unie - Československé strany lidové (KDU-ČSL). V červnových volbách 1992 byl za KDU-ČSL zvolen poslancem a současně se stal místopředsedou české vlády a ministrem zemědělství. V těchto funkcích se udržel až do jmenování vlády Miloše Zemana (tehdy ČSSD) v červenci 1998.   V průběhu roku 1998 u něj lékaři zjistili chronickou leukémii, v září přišlo oznámení o rezignaci. O rok později se Lux ve Spojených státech podrobil transplantaci kostní dřeně, přes úspěch operace však 22. listopadu zemřel na komplikace způsobené zápalem plic. Bylo 43 let.   Josef Lux se narodil 1. února 1956 v Ústí nad Orlicí. Po studiích na Vysoké škole zemědělské v Brně pracoval v různých funkcích v Jednotném zemědělském družstvu v Zálší. Lux byl ženatý. S manželkou Věrou vychovali dva syny a čtyři dcery. Vdova po lídrovi KDU-ČSL se aktivně věnuje práci v lidové straně, v roce 2001 také založila Nadační fond Josefa Luxe, který podporuje výuku etiky na školách a pomáhá nemocným leukémií.   alc sat  