 Na Kubě je registrováno 310.000 podnikatelů, počet roste  Havana 23. května (ČTK) - Na Kubě je registrováno 310.000 soukromých podnikatelů. Od loňského října, kdy vláda uvolnila pravidla pro podnikání, se zaregistrovalo celkem 222.000 nových podnikatelů. Informoval o tom kubánský oficiální stranický list Granma. Kubánský prezident Raúl Castro uvolnil podmínky pro podnikání v rámci reforem, jejichž cílem je modernizace kubánské ekonomiky.   List se odvolává na údaje ministerstva práce platné ke konci dubna. Největší počet žádostí, 67.000, bylo podáno v Havaně.   Nejvíce soukromníků je ve výrobě a prodeji potravin, a to zhruba 50.000. Na druhém místě jsou zaměstnanci soukromých firem s počtem 39.000. O licenci pro provoz dopravy, včetně taxi, požádalo 14.000 osob, napsala agentura AP.   Uvolnění podmínek pro podnikání je největším přesunem Kuby k soukromému podnikání od roku 1968. Castro však zdůraznil, že cílem reforem je pouze úprava socialistického systému hospodářství, a ne přijetí principů volného trhu. Kuba loni rovněž oznámila, že státní sektor v zemi má opustit celkem 500.000 zaměstnanců.   Ve státním sektoru na Kubě pracuje přes 85 procent ekonomicky aktivních sil. Stát dominuje téměř celé ekonomice. Průměrná měsíční mzda ve státním sektoru je 20 dolarů (350 Kč), obyvatelé však mají na oplátku zdarma vzdělání a zdravotní péči, levné bydlení, dopravu a základní potraviny. Reformy však nově zahrnují i snižování subvencí, které mají od státu nově získávat jen ti, které je nejvíce potřebují, jako děti, nemocní a staří.   irl jw  