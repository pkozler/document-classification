 Šternberk vybuduje díky evropské dotaci novou rekreační zónu  Šternberk (Olomoucko) 31. ledna (ČTK) - Radnice ve Šternberku letos zřejmě vybuduje z evropské dotace novou rekreační zónu v městské části Lhota. Vznikne u místního rybníka. Obyvatelé této lokality se dočkají také nových chodníků a parkovišť, oprav komunikací a veřejného osvětlení a rekultivace veřejné zeleně. Akce si vyžádá více než 18 milionů korun. Zhruba 15,6 milionu korun by město mělo získat z evropského regionálního operačního programu, řekla dnes ČTK mluvčí radnice Irena Černocká.   Město chce u rybníka ve Lhotě vybudovat nejen rekreační zónu, ale také prostor pro pořádání společných akcí obyvatel městské části. V lokalitě nechá provést terénní úpravy či vysadit nové stromy a keře. U rybníka také přibudou nové lavičky, odpadkové koše, stojany na kola, ohniště či cvičební prvky, rotoped a žebřiny.   Součástí investice budou i opravy místních komunikací, zřízení 49 nových parkovacích míst nebo vybudování chybějících chodníků. "V lokalitě je poměrně intenzivní provoz. Neexistence chodníků ohrožuje bezpečnost zejména dětí a seniorů. I z hlediska bezbariérovosti je současný stav zcela nevyhovující," uvedla mluvčí. V místní části Lhota žije zhruba 220 lidí.   orv jpt  