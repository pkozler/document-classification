 Na Slovácku spadlo malé letadlo do nádrže na pitnou vodu  Ostrožská Nová Ves (Uherskohradišťsko) 18. května (ČTK) - Malé sportovní letadlo EV 97 spadlo dnes odpoledne do nádrže na pitnou vodu mezi Kunovicemi a Ostrožskou Novou Vsí na Uherskohradišťsku. Pilot vyvázl bez zranění, stroj však skončil na dně jezera. Pilotovi se podařilo včas uzavřít všechny palivové uzávěry, aby minimalizoval dopady na ohrožení vodního zdroje. V palivové nádrži letadla by mělo být asi 70 litrů, řekl ČTK mluvčí krajských hasičů Ivo Mitáček.   Letadlo spadlo do jezera asi 250 metrů od břehu. "Hasičům se v nevhodném terénu příkrých břehů vodárenské nádrže podařilo najít vhodné místo na spuštění člunů. Cílem bylo provést rychlý průzkum na hladině a zjistit možný únik paliva. Nadále hrozí znečištění vodního zdroje, únik paliva ani jiných provozních kapalin se však zatím prokázat nepodařilo," uvedl Mitáček.   Z Brna na Slovácko vyjela skupina policejních potápěčů, hasiči povolali i potápěče z Uherského Hradiště, s nimiž mají pro podobné události uzavřenou smlouvu o spolupráci. Další práce se soustředí na zajištění prostoru pro vyprošťování vraku letadla a k ochraně vodního zdroje.   Podle mluvčího uherskohradišťské policie Aleše Mergentala ultralight absolvoval zkušební let. "Stroj měl zřejmě technický problém, a tak pilot použil padák a přistál na vodu," popsal události Mergental s tím, že pilot měl pouze drobné oděrky a byl mírně podchlazený. K vyšetření jej následně do nemocnice převezli přivolaní zdravotníci. Ve vzduchu byl kromě havarovaného letounu ještě další stroj, který záchranářům pomáhal s navigací.   jav snm  