 Donald Sutherland má hvězdu na hollywoodském chodníku slávy  --------------------    Ke zpravodajství: FOTO ve Fotobance  ID foto: F201101260510801, F201101260508301, F201101260450701, F201101260433801   Opravili jsme v prvním odstavci, druhém řádku text z nesprávného "...ze seriálu MASH..." na správný "...z filmu MASH...".   --------------------    Los Angeles 27. ledna (ČTK) - Populární kanadský herec Donald Sutherland, známý například rolí chirurga Hawkeyho Pierce z filmu MASH (1970), má nyní na proslulém hollywoodském chodníku slávy vlastní hvězdu. Plaketa s jeho jménem byla na bulváru v centru města odhalena ve středu, napsaly agentury AP a DPA.     Sutherlandova hvězda má pořadové číslo 2430 a leží hned vedle hvězdy se jménem jeho syna Kiefera, který se této pocty dočkal již minulý rok.   Donald Sutherland ve středu zavtipkoval, že je lepší dostat takovou hvězdu než náhrobní kámen na hřbitově. "Tuhle značku alespoň mohu navštěvovat. Mohu si sem postavit židli a posedět tu, nebo si vzít kbelík a mop a čistit ji a dohlížet na to, aby na ni lidé nešlapali," prohlásil žertem podle AP pětasedmdesátiletý Sutherland.   Na oslavu spojenou s odhalením této plakety přijel i irský herec Colin Farrell, se kterým Sutherland před nedávnem točil pod taktovkou režiséra Setha Gordona komedii Horrible Bosses. Kiefer Sutherland se slavnostní ceremonie nemohl zúčastnit kvůli pracovním povinnostem v New Yorku.   Donald Sutherland se narodil v roce 1935 v kanadském městě St. John v New Brunswicku v konzervativní rodině farmáře. Od mládí inklinoval k herectví. Za více než 45 let své kariéry si vyzkoušel nejrůznější role - od sadistického nacisty až třeba po zamilovaného profesora.     Mezinárodní věhlas Sutherlandovi přinesla satirická černá groteska MASH režiséra Roberta Altmana, v níž si zahrál ústřední roli chirurga Hawkeyho Pierce, systematicky narušujícího vojenskou disciplínu v polní nemocnici na korejské frontě. Sám Sutherland se v té době intenzivně angažoval v kampani proti válce ve Vietnamu, v čemž ho podporovala i jeho tehdejší družka, herečka Jane Fondová.   Do jeho filmografie patří dále například film Klute (1971), Den kobylek (1975), Casanova (1976) režiséra Federica Felliniho, či z novější doby JFK (1991), Vesmírní kovbojové (2000) herce a režiséra Clinta Eastwooda, oscarový snímek Návrat do Cold Mountain (2003) či filmové zpracování románu Jane Austenové Pýcha a předsudek (2005).   hro    