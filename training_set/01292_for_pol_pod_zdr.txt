 ČSSD nevyšel pokus odložit jednání o zvýšení poplatků  Zprávu jsme aktualizovali a doplnili v 1. až 4. odstavci.   --------------------    Praha 3. května (ČTK) - Opozice se dnes podruhé pokusila přerušit jednání o zdravotním zákonu. Tentokrát předseda ČSSD Bohuslav Sobotka navrhl odložit schůzi do středečních 09:00. Jeho návrh však stejně jako odpoledne sněmovna hlasy koalice zamítla. Sobotka už jednou navrhoval přerušit schůzi na dva týdny. Novela zákona o veřejném zdravotním pojištění počítá například se zvýšením poplatku za den v nemocnici ze 60 na 100 korun. Má také dát ministerstvu možnost zavést standardy zdravotní péče.   S návrhem nesouhlasí opozice, Sobotka už dříve řekl, že jeho poslanci budou rozhodnutí o návrhu co nejvíce oddalovat. Koalice na to zareagovala tím, že je ochotna jednat i po půlnoci.   Hned po zahájení schůze nechal předseda poslaneckého klubu TOP 09 a Starostové Petr Gazdík hlasovat o tom, že komora může jednat i po 24:00. Poslanec KSČM Vladimír Koníček však takový postup krátce po 19:00 zpochybnil. Podle něho může sněmovna prodloužit jednací den pouze na návrh dvou poslaneckých klubů či pětiny poslanců, to však Gazdík při žádosti nezdůraznil. Opozice se s koalicí proto přela, zda hlasování platí či nikoliv. Komunisté poté požádali o 30 minutovou pauzu na jednání klubu.   Debata k návrhu zákona trvá ve sněmovně už více než dvě hodiny. Vystupují především poslanci ČSSD a KSČM. Proti novele vystoupil například Pavel Antonín z ČSSD. Uvedl, že zvýšení poplatků je snadná cesta pro nemocnice, jak se dostat k penězům, z hlediska pacientů ji považuje jako nejhorší alternativu. Jeho stranický kolega Jiří Koskuba prohlásil, že si neumí představit, jak se nemocný pacient, který nemusí plně vnímat, rozhoduje o tom, jaká péče je pro něho nejvhodnější. Tak by totiž podle něho mohla vypadat péče, pokud by byly později standardy skutečně zavedeny.   Novela je první ze série reformních norem. Další tři reformní zákony o službách hodlá ministr Leoš Heger (TOP 09) předložit vládě do počátku června, aby je sněmovna projednala ještě před prázdninami. Platit by měly od ledna 2012.   Novela počítá s tím, že pacienti by za den hospitalizace v nemocnici platili místo dosavadních 60 korun 100. Ani nadále se však nebudou počítat do ročního ochranného limitu, který činí pro děti a důchodce 2500 korun, pro ostatní 5000 ročně. Původně měla novela změnit i placení v lékárnách. Místo 30 korun za položku na receptu měla zavést třicetikorunový poplatek za celý recept. Tato změna ale vyžaduje podle ministra zdravotnictví Leoše Hegera komplexní změnu části zákona, která se týká spoluúčasti. Předloží ji proto později.   Novela také ruší zákaz připlácení na lepší péči, pro pacienty se však zatím nic nezmění. Nejprve totiž bude nutné vymezit standard hrazený z veřejného zdravotního pojištění a nadstandard, na který se bude moci pacient připojistit, případně zaplatí hotově. Dále norma prodlouží dobu pro vymáhání dlužného pojistného z pěti na deset let.   Sociální demokraté podle Sobotky využijí všech možností, aby přijetí zákona překazili. Když se jim to nepodaří, obrátí se na právníky. Pokud připustí možnost ústavní stížnosti, pak ji podají.   Poslanci se návrhem zabývali už minulý týden, po zhruba dvouhodinové diskuzi však nerozhodli. Jednání přerušila polední pauza.   bns nlm mal  