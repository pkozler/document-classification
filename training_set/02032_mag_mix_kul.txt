 Šilhavá vačice z lipské zoo má zasáhnout do předávání Oscarů  --------------------    Ke zpravodajství: FOTO ve Fotobance  ID foto: P201012150629301   --------------------    Berlín 31. ledna (ČTK) - Šilhavá vačice Heidi ze zoologické zahrady ve východoněmeckém Lipsku by mohla 27. února prostřednictvím videomostu účinkovat ve slavnostním programu předávání Oscarů. Usilují o to producenti přímého přenosu ze slavnostního předávání cen.   "Důkladně zvážíme, co by se tu dalo dělat, zda je vůbec možné, aby byla Heidi zapojena," řekl dnes agentuře DPA ředitel lipské zoo Jörg Junhold. Zdůraznil, že nabídku televizní společnosti ABC je třeba nejdřív posoudit z hlediska její serióznosti.   "Jisté je, že Heidi nepoletí do Ameriky," ujistil šéf zoo. Uvažovat se však dá o videopřenosu. "Každopádně je ale pro nás nejdůležitější, aby nebylo nijak ohroženo blaho zvířete," dodal Junhold.   Právě americká ABC podle něj svět na dvouapůlletou Heidi upozornila. Obtloustlý malý vačnatec už má 286.000 přátel na síti Facebook.   "Domnívám se, že lidé mají trochu legraci z toho, že vačice, která je v Americe velmi rozšířená, může přijít k takové slávě," podotkl Junhold. Proto se obává, aby se případné vystoupení Heidi na slavnostním udílení nejprestižnějších filmových cen nezvrhlo spíš v trapas a zesměšnění.   Skutečnou příčinu světové slávy Heidi si Junhold stále nedokáže vysvětlit. Pravděpodobně to však souvisí s její nadváhou, která je zase příčinou jejího šilhání, neboť tukové polštářky prý zezadu tlačí na její oči. Ošetřovatelé Heidi naordinovali dietu a už prý začala hubnout.   zdp jnd  