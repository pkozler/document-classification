 VZP vyzvala kraje a další zřizovatele ke změnám lůžkového fondu  V 5. odstavci jsme doplnili reakci Davida Ratha.   --------------------    Praha 26. ledna (ČTK) - Všeobecná zdravotní pojišťovna (VZP) vyzvala dnes krajské samosprávy a další zřizovatele ke spolupráci na změnách lůžkového fondu nemocnic. Slíbila, že pokud zruší 10.000 akutních lůžek, platby nemocnicím za léčení neklesnou. Podle vyhlášky by přitom měly klesnout o dvě miliardy korun. Nemocnice by tak měly mít peníze na zaplacení potřebného počtu personálu i na mírné zvýšení platů.   Výzvu ředitele Pavla Horáka poskytlo ČTK tiskové oddělení VZP. Podle zjištění ČTK výzvu podporuje ministerstvo zdravotnictví jako zřizovatel fakultních nemocnic i Svaz zdravotních pojišťoven, který sdružuje všech osm zaměstnaneckých pojišťoven.   Předseda Asociace krajů a jihomoravský hejtman Michal Hašek (ČSSD)  předpokládá, že VZP má toto "silné prohlášení" podloženou důkladnou analýzu. Zároveň očekává, že kraje budou mít možnost analýzy pojišťovny posoudit a vyjádřit se k nim a poté společně hledat shodu na budoucí podobě lůžkové péče v krajích.   "Pro mne i ostatní hejtmany bude klíčové, aby byla pro pacienty veřejná zdravotní péče dostupná bez jakýchkoli sociálních či jiných bariér," řekl dnes ČTK Hašek.   Nápad razantně odmítl stínový ministr zdravotnictví ČSSD David Rath a označil jej za šokující a za fantasmagorii. Česko má podle něj srovnatelný počet akutních lůžek jako Německo nebo Rakousko a snížení jejich množství by byl obrovský zásah do soustavy. "Pokud bychom po nějaké seriózní analýze došli k závěru, že potřebujeme redukovat nemocniční lůžka, tak je to proces na mnoho let," řekl Rath.   V ČR je podle dat VZP k 1. říjnu 2010 ve 191 nemocnicích 81.792 lůžek, z nich 54.142 akutních a 27.286 lůžek následné péče, ostatních 364.   "Za podmínky, že se společným úsilím podaří snížit lůžkový fond ČR o 10.000 akutních lůžek, bude VZP garantovat nemocničnímu segmentu stávající výši úhrad. To umožní zajistit provoz nemocnic s dostatečným množstvím personálu a adekvátně ho zaplatit," uvedl Horák.   "Je to věc, kterou ministerstvo s fakultními nemocnicemi průběžně řeší jako jednu z významných cest k úsporám," řekl ČTK mluvčí Vlastimil Sršeň.   "Je to naprosto nezbytný krok. Svaz zdravotních pojišťoven se k této aktivitě určitě přidá. Budeme ji v rámci svazu koordinovat s VZP i s ministerstvem," řekl ČTK předseda svazu a ředitel největší zaměstnanecké Zdravotní pojišťovny ministerstva vnitra Jaromír Gajdáček.   Horák připomněl, že VZP už zrušila administrativní bariéry a umožňuje nemocnicím vznik společného lůžkového fondu interních a chirurgických oborů včetně víceoborových jednotek intenzivní péče. Podporuje vznik "poloambulantní" péče, kdy pacient dochází do stacionáře nebo se operace dělá při jednodenním pobytu v nemocnici. Tento světový trend přináší úspory a pro pacienty je bezpečnější, klesá riziko nemocničních nákaz.   "Na dnešní počty akutních lůžek není dost personálu, takže provoz vyžaduje enormně vysoký podíl přesčasové práce, která je pro zaměstnance při nižších základních platech jedinou možností přivýdělku. Tato situace extenzivního využívání kapacit je neudržitelná," uvedl v prohlášení Horák.   Česko má podle shodného názoru odborníků přebytek akutních lůžek. Část jich je nevyužita, na části leží pacienti, které lze léčit ambulantně nebo v rámci jednodenní chirurgie. Část lůžek je obsazena ze sociálních důvodů.   nam lab ktp cap rot            