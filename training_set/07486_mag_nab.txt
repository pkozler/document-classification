 V Buddhově rodišti v Nepálu vyrostou hotely, letiště i univerzita  --------------------    Ke zpravodajství: FOTO ve Fotobance  ID foto:  F200910310339601 ,  F200911010407301    --------------------    Peking 16. června (ČTK) - Rodiště Buddhy v jižním Nepálu by se v budoucnu mělo proměnit v obří poutní místo, jakým je Mecca pro muslimy či Vatikán pro katolíky. Nadace se sídlem v Číně se chystá vystavět ve spolupráci s nepálskou vládou v jihonepálském Lumbiní chrámy, letiště, dálnici, hotely, konferenční centra i buddhistickou univerzitu. Píše o tom dnes agentura Reuters.   Organizace Asia Pacific Exchange and Cooperation Foundation má v plánu shromáždit na projekt tři miliardy dolarů. Peníze mají přispět i k tomu, aby do Lumbiní, nacházejícího se v chudé oblasti 170 kilometrů jihozápadně od nepálské metropole Káthmándú, byla zavedena elektřina, pitná voda a komunikační síť.   Již nyní přichází do Lumbiní, kde se podle tradice před zhruba 2600 lety narodil princ Siddhártha, který se později stal Buddhou, kolem půl milionu turistů ročně.   "Lumbiní přesáhne náboženství, ideologii a rasu. Doufáme, že oživíme ducha Buddhy," prohlásil výkonný viceprezident nadace Siao Wu-nan.   V době čínské komunistické "kulturní revoluce" v letech 1966-76 byl buddhismus v Číně téměř zcela potlačen. Úřady nařídily zavření klášterů, ničení buddhistických soch, pálení posvátných knih, mniši se museli vrátit k světskému životu. V posledních letech je Peking k buddhismu tolerantnější, především však nad stoupenci buddhistického duchovního vůdce dalajlamy v Tibetu udržuje přísnou kontrolu.   lcm kš  