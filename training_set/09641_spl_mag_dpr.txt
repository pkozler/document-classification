 Stovky obyvatel New Yorku svlékly v metru kalhoty a sukně  --------------------    Ke zpravodajství: FOTO ve Fotobance  ID foto: P201001110012501, P201001110009801, P201001110011101, P201001110015501   --------------------    New York 10. ledna (ČTK) - Stovky obyvatel New Yorku svlékly v neděli v metru své sukně a kalhoty při svérázném kolektivním recesistickém představení, které se organizuje od roku 2002 a které se pořádá už asi v 50 městech ve 24 zemích celého světa. Uvedla to agentura AFP.   Účastníci se sešli v deseti stanicí metra, kde je organizátoři akce No Pants Subway Ride nejprve poučili, jak bude jejich sešlost pořádána a jak se při ní mají chovat. "Všechno je zcela legální, policie je tady proto, aby vás chránila, ale dál se už nesvlékejte," nabádal z megafonu účastníky akce jeden z pořadatelů na stanici Foley Square poblíž jižního Manhattanu. "A nezapomeňte si také dát vaše šatstvo do batohů," radil jim s připomínkou, že při minulých ročnících akce to někteří z jejich účastníků neudělali, někdo jim odložené věci ukradl a oni se museli domů vracet ve spodním prádle.   Nejstaršímu účastníkovi akce bylo 76 let, nejmladší, devítiměsíční dítě nesli jeho rodiče v náručí a nebylo jasné, zda ho na peróně také svléknou.  Po symbolickém "startu" lidé nastupovali do vagonů metra v punčocháčích, kalhotkách, spodkách, trenýrkách, případně podvlékačkách a dělali, jakoby se nechumelilo, jakoby tak cestovali každý den. Většina cestujících zřejmě o akci věděla, protože nikdo při pohledu na vysvlečené nedával najevo žádné překvapení, ani pohoršení, všude vládly úsměvy na tvářích.   "V mojí zemi, v Rusku, by to určitě bylo zakázáno," řekl novinářům Jevgenij, mladík, který v New Yorku pracuje.   Demonstrace bez kalhot a sukní se konala i v dalších amerických městech, ve Washingtonu, Los Angeles a Chicagu, jakož i v celkem 24 zemích celého světa.   Při prvním ročníku No Pants Subway Ride se sešlo sedm účastníků, všichni muži. Ženy se zapojily až od druhého ročníku. V roce 2006 bylo osm lidí zatčeno, na čas dokonce dostali na policejních stanicích pouta, ale soudce asi po měsíci vyšetřování zastavil. Letos organizátoři tvrdili, že na jejich pozvání na Facebooku kladně reagovalo na 10.000 lidí.   jf kš  