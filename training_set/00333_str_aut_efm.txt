 Ekonom: Ředitel Iveco Czech Republic byl odvolán  Vysoké Mýto (Orlickoústecko) 24. ledna (ČTK) - Generální ředitel společnosti Iveco Czech Republic Daniel Patka byl na konci minulého týdne odvolán, napsal týdeník Ekonom. Tuto informací získal z několika zdrojů z automobilového průmyslu a z Vysokého Mýta, kde firma sídlí.   Společnost Iveco CR, která je součástí nadnárodní skupiny Irisbus Iveco, hodlá o změně informovat v tomto týdnu. Vedením podniku byl podle informací týdeníku Ekonom prozatím pověřen Pavel Pachovský.   Odvolání generálního ředitele předcházely nedávné změny v obchodním oddělení. Svá místa v České republice opustili Horia Chirita a Giorgio Zino, kteří odpovídali za marketing ve střední a východní Evropě.   Patka je vzděláním technik, před nástupem do funkce generálního ředitele byl ve Vysokém Mýtě hlavním konstruktérem a zodpovídal za vývoj linkových autobusů v celé skupině. Generálním ředitelem se stal v roce 2007, kdy vystřídal dlouholetého šéfa Karosy Rudolfa Černého. Téměř zároveň tehdy došlo ke změně názvu firmy na Iveco Czech Republic.   Iveco Czech Republic vyrábí linkové, školní a příměstské autobusy Irisbus Arway, Crossway, Recreo a Crosway LE. V letošním roce se její produkce ještě rozšíří o městské autobusy Citelis. Drtivá většina produkce z Vysokého Mýta jde na vývoz, zejména do Francie.   jlc sap  