 Galerie Václava Špály vystaví aktuální tvorbu Petra Pastrňáka  --------------------    Ke zpravodajství: FOTO ve Fotobance  ID foto: FO01216474   --------------------    Praha 6. ledna (ČTK) - Aktuální tvorbu malíře Petra Pastrňáka vystaví od pátku Galerie Václava Špály na Národní třídě. Pastrňák, který na pražské Akademii výtvarných umění (AVU) prošel ateliéry Milana Knížáka, Michaela Bieleckého a Jiřího Davida, si jako téma vybral les. Jeho obrazům dominují tahy štětcem střídané se stříkanou malbou. Výstavu dnes zahájily kurátorky Lenka Lindaurová a Lucie Šiklová.   "Pastrňák pracuje zobrazivou formou s klasickým tématem krajiny, a protože si vytvořil vlastní osobitou manýru, jsou jeho plátna naprosto unikátní," uvedla kurátorka Lenka Lindaurová.   V Galerii Václava Špály, kterou provozuje společnost PPF Art, Pastrňák střídá výstavu laureáta Ceny Jindřicha Chalupeckého z roku 2009 Jiřího Skály.   Pastrňák se věnuje malbě, vytváří také objekty a instalace. V jeho tvorbě je patrná snaha přeformulovat tradici abstraktní malby. Díla sice často zobrazují konkrétní předmět či tvář, důležitější než téma se však jeví samotný způsob provedení díla. Důležitým autorovým formálním nástrojem je skvrna či stopa.    Petr Pastrňák  se narodil v roce 1962 ve Frýdku-Místku. Na AVU studoval v letech 1990 až 1996.   hck vit  