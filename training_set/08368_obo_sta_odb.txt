 V malenovickém obchodním centru najdou práci další desítky lidí  Zlín 13. května (ČTK) - V nové přístavbě obchodního centra CENTRO Zlín ve zlínské části Malenovice najdou zaměstnání desítky osob. Vyplynulo to z vyjádření zástupců obchodníků. Práce na stavbě za přibližně 50 milionů korun finišují. Stavbaři nyní pracují především na úpravách prostor pro nájemce - Electro World, Mountfield a prodejce hraček a dalšího zboží Dráčik. První zákazníky prodejci chtějí přivítat do poloviny června.   CENTRO Zlín vzniklo jako první obchodní centrum ve Zlínském kraji v roce 2000. V hlavní budově je umístěn hobbymarket, hypermarket a přes 40 dalších obchodů zaměřených hlavně na módu a volný čas. Druhý objekt s většími samostatnými prodejnami byl postaven v roce 2004. Nyní v něm sídlí například prodejci nábytku, koberců či vybavení koupelen. Dokončovaná přístavba se je právě k tomuto objektu.   Práce na ní byly zahájeny v únoru. "Věříme, že ještě v průběhu tohoto měsíce zvládneme kolaudační řízení. Zákazníkům se nové prodejny otevřou v první polovině června," uvedl ředitel obchodního centra CENTRO Zlín František Rochovanský. Dodal, že v prodejně hraček bude zaměstnáno pět až šest lidí.   S mnohem větším počtem zaměstnanců počítá Electro World, který v Malenovicích otevře svou první prodejnu ve Zlínském kraji. "Počítáme, že mimo sezonu zde zaměstnáme 25 lidí. V sezonu pak přijmeme okolo deseti brigádníků," řekl ČTK Jiří Klíčník z Electro Worldu. Společnost Mountfield počty zaměstnanců odmítla sdělit.   V obchodním centru CENTRO Zlín v Malenovicích je více než 60 obchodů. Celková plocha, včetně skladů a dalšího zázemí, činí zhruba 88.000 metrů čtverečních.   slu snm  