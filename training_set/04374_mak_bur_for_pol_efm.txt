 Polská Jastrebska Spólka Weglowa do pololetí vstoupí na burzu  Varšava 26. ledna (zpravodajka ČTK) - Polská státní těžařská společnost Jastrzebska Spólka Weglowa by měla vstoupit v letošním druhém čtvrtletí na varšavskou burzu. Plánuje to polský ministr státního pokladu Aleksander Grad. Polsko chce letos z prodeje státního majetku nejméně 15 miliard zlotých (93,7 miliardy korun).   Jastrzebska Spólka Weglowa, která je největším producentem koksu v Evropské unii, chystá úpis akcií v hodnotě 3,5 miliardy zlotých (asi 21,9 miliardy korun). Zájem o účast v případné privatizaci firmy už dříve projevila těžební společnost New World Resources (NWR) českého podnikatele Zdeňka Bakaly.   Stát chce na burze nabídnout k prodeji také svůj 37procentní podíl v bance BGŽ. Více než 59 procent akcií vlastní nizozemská Rabobank. Ministerstvo státního pokladu se už dříve svůj podíl snažilo prodat společnosti Rabobank, ta za něj ale nenabídla dostatečnou částku.   Polsko chce do konce března najít investora pro elektrárenskou společnost Enea, o prodeji svého podílu v ní jedná s francouzskou firmou EdF. Tuto privatizaci chtělo ministerstvo státního pokladu dokončit už loni, nicméně se mu to nepovedlo.   Státní rozpočet by měly posílit také peníze z prodeje podílu v elektrárenské skupině Energa firmě PGE, nicméně tuto transakci zakázal polský antimonopolní úřad. PGE, která je jedničkou na polském trhu, má do pátku čas na to, aby se proti tomuto rozhodnutí odvolala.   O státní podíl ve společnostech Enea i Energa projevil zájem český Energetický a průmyslový holding.   hab dvd  