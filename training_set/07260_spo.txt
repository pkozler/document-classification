 Lyžař Řezáč byl třetí v dálkovém běhu Marcialonga  Predazzo (Itálie) 30. ledna (ČTK) - Stanislav Řezáč obsadil třetí místo v Marcialonze, čtvrtém pokračování seriálu FIS Marathon Cupu v dálkovém lyžování. Na trati 70 kilometrů klasickou technikou nestačil český vytrvalec jen na švédské soupeře.   Poprvé v sezoně vyhrál Jerry Ahrlin, který při svém už třetím triumfu v Marcialonze strávil ve stopě dvě hodiny, 49 minut a deset sekund. O 18 sekund pomalejší byl loňský vítěz Oskar Svärd, za kterým Řezáč zaostal přesně o minutu.   Řezáč, který závod vyhrál v roce 2005, vylepšil loňské čtvrté místo a na stupně vítězů dosáhl podruhé v sezoně. Třetí byl už na Jizerské padesátce. Celkově je pátý, vede nadále Ital Fabio Santus, který tentokrát získal jen tři body za 28. místo.   Závod žen vyhrála Seraina Bonerová ze Švýcarska, průběžné vedení udržela díky druhému místu Švédka Sandra Hanssonová.   Seriál dálkových závodů bude pokračovat 6. února, kdy je v Německu na programu König Ludwig Lauf na 50 km klasicky.   gi nkr  