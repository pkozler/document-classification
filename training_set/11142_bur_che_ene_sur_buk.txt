 Ceny ropy v nadějích na řešení řecké krize výrazně rostou  Londýn 28. června (ČTK) - Světové ceny ropy navázaly na pondělní mírné oživení z propadů a severomořská ropa Brent zdražila nad 109 dolarů za barel. Ropu i další komodity zvedá silné euro, které těží z nadějí na řešení řecké dluhové krize. Trhy nyní čekají na hlasování řeckého parlamentu o vládním úsporném plánu, který je klíčem k řešení řeckých problémů.   Ropa Brent vystoupila o více než tři dolary až na 109,05 dolaru a kolem 16:40 SELČ byla s přírůstkem 2,80 dolaru na 108,80 USD za barel. Americká ropa WTI zdražila o necelý dolar na zhruba 91,50 dolaru za barel.   Řecký parlament dnes jedná o vládním úsporném plánu, jehož schválení je pro Evropskou unii a Mezinárodní měnový fond (MMF) podmínkou k tomu, aby uvolnily zemi dalších 12 miliard eur (asi 292 miliard Kč) ze sjednaného úvěrového balíku. Na ropný trh měla příznivý vliv pondělní zpráva, podle níž se francouzské banky dohodly na dalším investování do řeckých státních dluhopisů.   Euro dnes posílilo také to, že šéf Evropské centrální banky Jean-Claude Trichet opět signalizoval, že banka příští týden znovu zvýší úrokové sazby. Na maximum vůči dolaru se evropská měna odpoledne dostala po ujištění portugalské vlády, že splní podmínky záchranného programu dohodnutého s EU a MMF.   Ropný trh je nadále pod vlivem rozhodnutí Mezinárodní agentury pro energii (IEA) uvolnit příští měsíc ze strategických rezerv 60 milionů barelů ropy ve snaze eliminovat dopady chybějící libyjské produkce suroviny. Ceny ropy v reakci na tento plán od čtvrtka do pondělka klesly o deset procent.     Ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  108,80  105,99     New York - Nymex  WTI  srpen  91,50  90,61     hp dvd  