 Na jihu Moravy rapidně ubude míst v osmiletých gymnáziích  Opravili ve třetí větě 1. odstavce chybné "mělo zůstat 390" na správných "mělo zůstat 450".   --------------------    Brno 20. ledna (ČTK) - Dnešní páťáci budou mít na jihu Moravy mnohem menší šanci, že se dostanou na osmileté gymnázium. Jihomoravský kraj ve svých školách zruší 11 otevíraných tříd, takže ubude 330 míst. Zachováno by jich podle propočtu ČTK mělo zůstat 450. Zatímco dnes se na krajská osmiletá gymnázia dostane 11 procent populačního ročníku, po změně to bude pět procent, zveřejnilo hejtmanství v tiskové zprávě. Další asi dvě procenta dětí budou moci využít místa v soukromých školách.   O třídu osmiletého gymnázia by mělo přijít brněnské gymnázium v ulici Terezy Novákové, dál gymnázia v Blansku, Šlapnicích, Zastávce, Židlochovicích, Hustopečích, Hodoníně, Strážnici, Bučovicích, Moravském Krumlově a Gymnázium a střední pedagogická škola ve Znojmě.   Když se osmiletá gymnázia zaváděla, měla být prý určena pro tři procenta nejnadanějších zájemců. "Nyní je však na některá gymnázia přijímán každý nebo téměř každý žák, který se přihlásí," uvedl kraj. Podle hejtmanova náměstka Stanislava Juránka (KDU-ČSL) se někde osmileté gymnaziální studium zruší, ale nahradí ho šestileté. Uvedl to v tiskové zprávě.   Osmileté studium by naopak mělo zůstat zachováno na brněnském Gymnáziu Matyáše Lercha (30 míst), gymnáziu na třídě Kapitána Jaroše (60 míst) a Klasickém a španělském gymnáziu (30 míst). Po jedné třídě by měli otevřít i gymnázia v Boskovicích, Ivančicích, Tišnově, Břeclavi, Mikulově, Kyjově a na Gymnáziu Dr. Karla Polesného ve Znojmě. Dvě třídy má mít vyškovské gymnázium. Údaje ČTK získala z tabulky zveřejněné na Informačním a vzdělávacím portálu Jihomoravského kraje  www.jmskoly.cz . Podle záhlaví vychází data ze změn, které dnes schválili krajští radní. Tabulka však pro příští školní rok uvádí i otevření jedné třídy osmiletého gymnázia v Blansku a na brněnském gymnáziu Terezy Novákové, kde se podle kraje mají rušit.   Jiří Klement z tiskového oddělení hejtmanství odkázal s dotazy na odpovědného náměstka Juránka. Toho se do 18:00 ČTK nepodařilo zastihnout, nezvedal mobilní telefon.   Lucie Kučerová snm  