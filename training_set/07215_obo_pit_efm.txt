 Amazon zvýšil čtvrtletní zisk, jeho akcie ale prudce oslabily  San Francisco 28. ledna (ČTK) - Největší světový internetový maloobchod Amazon.com zvýšil ve čtvrtém čtvrtletí čistý zisk meziročně o osm procent na 416 milionů dolarů (7,4 miliardy Kč). Tržby však mírně zaostaly za očekáváním a ziskové marže klesly, což vedlo k propadu ceny akcií podniku téměř o devět procent.   Tržby se zvýšily o 36 procent na 12,95 miliardy dolarů, zatímco analytici je odhadovali na 13,02 miliardy dolarů. Generální ředitel podniku Jeff Bezos upozornil, že čtvrtletní tržby poprvé překonaly hranici deseti miliard dolarů a že firma prodala více knih v elektronickém formátu než brožovaných knih.   V letošním prvním čtvrtletí očekává firma pokles tržeb na 9,1 až 9,9 miliardy dolarů. Ve čtvrtém čtvrtletí jsou tržby maloobchodníků obvykle silnější díky vánočním nákupům.   Provozní marže společnosti ve čtvrtém čtvrtletí nicméně klesla na 3,7 procenta z pěti procent před rokem. Marže jsou nyní pod tlakem, protože firma vynakládá velké množství peněz na výstavbu distribučních center a na akvizice, napsala agentura Reuters.   pmh mha  