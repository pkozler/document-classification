 Bar v Šumperku přepadli dva lupiči, odnesli si 50.000 korun  Šumperk 14. ledna (ČTK) - Dva neznámí pachatelé přepadli ve čtvrtek večer jeden ze šumperských barů. Byli maskovaní kuklami a na pracovnici i hosty zaútočili se sprejem. Poté odcizili nejméně 50.000 korun a z provozovny uprchli. Policie po nich pátrá, řekl dnes ČTK šumperský policejní mluvčí Josef Bednařík.   Lupiči si pro přepadení vybrali bar Phoenix v ulici M. R. Štefánika. Pachatelé vstoupili do herny kolem 18:00. "Jeden zůstal u dveří, které držel otevřené, a druhý přistoupil k barmance a k dalším dvěma hostům a nastříkal jim do obličeje neznámou dráždivou látku," uvedl mluvčí. Pachatel poté přeskočil barový pult a z šuplíku odcizil dvě peněženky.   V Olomouckém kraji to není první letošní případ loupežného přepadení. V pondělí večer přepadli bar také pachatelé v Olomouci, o týden dříve se zbraní v ruce žádal peníze také lupič na poště v Hranicích na Přerovsku. Olomoucká policie vyšetřuje ze začátku roku také případ loupežného přepadení čerpací stanice.   ftv mol  