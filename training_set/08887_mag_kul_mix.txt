 Hitmaker Ondřej Soukup se proslavil i jako porotce v SuperStar  --------------------    Ke zpravodajství: FOTO ve Fotobance  ID foto:  FO00457253 ,  FO01058044 ,  F201002110300101    --------------------    Praha 1. května (ČTK) - Složil hudbu k největším hitům zpěvačky Lucie Bílé, jako je Láska je láska či Jinak to nebude. Hudebním doprovodem opatřil řadu filmů, píše muzikály. V posledních letech se proslavil i jako porotce v pěvecké soutěži Česko hledá SuperStar. Hudební skladatel, producent a baskytarista Ondřej Soukup, na nějž řada fanoušků vzpomíná také jako na někdejšího rockera ze skupiny Pražský výběr, oslaví v pondělí šedesátiny.   Jeden z nejúspěšnějších českých hitmakerů se narodil 2. května 1951 v Praze. V lidové škole umění se učil hře na akordeon, na baskytaru začal hrát ve školní kapele na gymnáziu a v roce 1975 zakončil studium na pražské konzervatoři absolutoriem ve hře na kontrabas. Během studií prošel několika rockovými skupinami a po skončení konzervatoře se stal členem Pražského Big Bandu. Hostoval také v Metropolitan Jazz Bandu a podílel se na vzniku původně jazzrockové skupiny Pražský výběr.   Koncem roku 1980 odešel do Orchestru Ladislava Štaidla, který v té době doprovázel především Karla Gotta. V Gottově doprovodné kapele (později Orchestr Karla Gotta) strávil 11 let. Současně skládal a aranžoval hudbu. Později se komponování začal věnovat naplno a zároveň se pustil do produkování desek.   Ondřej Soukup bývá označován za dvorního skladatele zpěvačky Lucie Bílé. Pro mnohonásobnou českou slavici složil již čtyři úspěšná alba, která texty opatřila jeho manželka Gabriela Osvaldová. Patří k nim album Missariel (1992), Lucie Bílá (1995), Jampadampa (2003) a Woman (2007), přičemž první z nich s hitem Láska je láska získalo v roce 1993 pět ocenění v rámci českých výročních hudebních cen s tehdejším názvem Gramy. V minulosti se Soukupovým hitem Miss Moskva (1989) bodoval třeba zpěvák Jiří Korn, či s písní Víš lásko (1987) Iveta Bartošová.   Na poli filmové hudby se Ondřej Soukup začal prosazovat na konci osmdesátých let. Jeho prvním výrazným počinem v této oblasti byl film Víta Olmera Bony a klid (1987). Později se stal vyhledávaným autorem a napsal hudbu například k filmu Filipa Renče Requiem pro panenku (1991) nebo k oscarovému snímku Jana Svěráka Kolja (1996). V roce 1998 získal svou první cenu Český lev za hudbu ke snímku Juraje Jakubiska Nejasná zpráva o konci světa. Druhým Českým lvem byl oceněn jako autor hudby k filmu Jana Svěráka Tmavomodrý svět (2001). Hudebním doprovodem opatřil i další snímek téhož režiséra Vratné lahve (2007), ale i třetí pokračování seriálu Nemocnice na kraji města (2008). Jeho hudba provází například i loňský film izraelského režiséra Nira Bergmana Intimate Grammar. Celkem již složil hudbu pro zhruba dvě desítky hraných snímků.   V posledních letech se Soukup prosadil i jako úspěšný muzikálový autor. V roce 2000 byl na scéně pražského Divadla Ta Fantastika poprvé uveden jeho muzikál Johanka z Arku, který za tři roky zhlédlo přes 350.000 diváků. Skladba z tohoto díla s texty Gabriely Osvaldové Most přes minulost se stala nejhranější písní roku 2001, Lucii Bílé titulní role vynesla hereckou cenu Thálie. Inscenace se zúčastnila mezinárodního festivalu muzikálových divadel ve velšském Cardiffu, v roce 2006 s ní tvůrci absolvovali rozsáhlé turné po Španělsku. Soukup je podepsán i pod muzikály Zahrada rajských potěšení, Elixír života či Robin Hood. K jeho projektům patří i hudba k baletu Šachmat (1989), jenž se předloni objevil v obnovené premiéře.   Popularitu u televizních diváků Soukup získal jako porotce historicky prvních dvou řad pěvecké soutěže s prvky reality show Česko hledá SuperStar z let 2004 a 2005. V téže roli se představil i v obdobné soutěži X Factor uváděné rovněž televizí Nova v roce 2008.   Jako oddych od práce nevolí skladatel a producent někým oblíbené procházky v přírodě. Raději si udělal pilotní průkaz a s malým letadlem se již podíval třeba do marocké Casablanky.   Ondřej Soukup je ženatý s textařkou Gabrielou Osvaldovou, s níž úzce spolupracuje na většině svých projektů. Jeho životní partnerkou je však již delší dobu slovenská zpěvačka Lucia Šoralová. S manželkou Gábinou vychovali syna Františka (27), jenž založil populární kapelu Nightwork a rovněž skládá hudbu.   Dana Petrů rmi  