 Manažer chomutovské ŘSD má automobil od Skansky  Chomutov 11. ledna (ČTK) - Manažer chomutovské správy Ředitelství silnic a dálnic (ŘSD) Tomáš Hofmann jezdí ve sportovní oktávii, kterou dostal od stavební firmy Skanska, jež získala právě od ŘSD velkou zakázku. Informuje o tom severočeské vydání Mladé fronty Dnes. Manažer využívání auta listu potvrdil stejně jako mluvčí ŘSD Martina Vápeníková. Ministr dopravy Vít Bárta v neděli řekl, že chce podat trestní oznámení na manažery ŘSD v Ústeckém kraji, protože prý jsou řízení Petrem Bendou (ČSSD) a Patrikem Oulickým (ODS) a od firem mají různé benefity.   Hofman má podle listu Octavii RS. "V ŘSD je to běžná praxe. Pokud jsou velké projekty, je normální, že investor (státní ŘSD) má možnost čerpat benefity,“ uvedl. Podle mluvčí ŘSD Martiny Vápeníkové je to výhodné, automobil má prý k práci. "Pan Hofmann ten vůz využívá podle smlouvy k pracovním účelům při dozoru po dobu výstavby. Po skončení ho vrátí,“ uvedla. Podle mluvčí Skansky Lucie Novákové je běžné, že u velkých staveb bývají v zadávací dokumentaci i požadavky například na zajištění vozu pro potřeby investora, a to po dobu, než dojde k dokončení stavby.   vlu jpt  