 O pražské vystoupení ABBA The Show v O2 areně je velký zájem  --------------------    Ke zpravodajství: FOTO ve Fotobance  ID foto: P200902121053801, P200902121062701, P200902121021601, P200902121051001   --------------------    Praha 10. ledna (ČTK) - Na pražský koncert revivalu ABBA The Show, který se uskuteční 15. ledna v O2 areně, zbývá posledních několik stovek lístků včetně vstupenek ke stání. Během představení zazpívají také členové Kühnova dětského sboru, kteří budou hostovat ve dvou skladbách I Had A Dream a Thank You For The Music. ČTK to dnes za pořádající agenturu Live Nation řekl Petr Novák.   "Zájem je také o muzikálové představení Mamma Mia s písněmi ABBY, které se bude v O2 areně konat ve dnech 22. až 29. září," podotkl Novák.   Pořadatelé na ABBA The Show s největší pravděpodobností nebudou otvírat čtvrté patro, v hale se tak dá očekávat návštěva přibližně 10.000 diváků.   Dvouhodinové představení ABBA The Show je také díky originálním kostýmům údajně nejautentičtější vzpomínkou na slavnou švédskou čtveřici ABBA, která se rozpadla v roce 1983. V Praze se představí i muzikanti, kteří doprovázeli kvarteto v dobách jeho největší slávy - saxofonista Ulf Andersson a kytarista Janne Schaffer. Známé popové melodie, které slavily úspěch i ve filmu Mamma Mia!, doprovodí Národní londýnský symfonický orchestr vedený Matthewem Freemanem.   ABBA The Show se představilo v České republice už v roce 2002 v rámci koncertu Artists Against Flood - Umělci proti povodním. Další dvě vystoupení se uskutečnila před dvěma lety v Praze a Ostravě a potvrdila obrovskou popularitu švédské legendy v České republice. V pražské Tesla Aréně v roce 2009 aplaudovalo téměř dokonalé iluzi popových 70. a 80. let 6000 nadšených diváků.   Skupina ABBA vznikla v roce 1971 ve Stockholmu. Její název vznikl složením prvních iniciál z křestních jmen všech čtyř protagonistů, kterými byli Agnetha Fältskogová, Björn Ulvaeus, Benny Andersson a Anni-Frid Lyngstadová. Skupina zatím prodala přes 370 milionů desek, ještě mnoho let od ukončení činnosti jich prý ročně prodává po celém světě kolem dvou milionů kusů. Konec jejich spolupráce v roce 1983 předznamenaly hádky, rozvody i neshody kvůli tvorbě a penězům. ABBA v té době vydělávala víc peněz než průmyslový koncern Saab. Dnes čtveřice opakovaně tvrdí, že už nikdy společně nevystoupí, a odmítla za svůj comeback jednu miliardu dolarů.   Roman Jireš kš  