 Spis k vraždě libanonského expremiéra Harírího zatím bude utajen  --------------------    Ke zpravodajství: FOTO/aktuality   --------------------    Haag 14. ledna (ČTK) - Zvláštní tribunál OSN pro Libanon pověřený vyšetřováním vraždy libanonského expremiéra Rafíka Harírího dnes oznámil, že obvinění bude soudci k předběžnému řízení zasláno v příštím týdnu a do jeho vyjádření nebude zveřejněno. Informovala o tom agentura AP.   Tribunál dnes při veřejném slyšení oproti předpokladům nezveřejnil informace o okolnostech vraždy bývalého libanonského premiéra Rafíka Harírího. Obvinění zůstane neveřejné, dokud se k němu nevyjádří soudce v předběžném řízení. Očekává se, že tento proces bude trvat týdny.   Soud zároveň odmítl žádost libanonského generála Džamila Sajjida, který byl za vraždu vězněn téměř čtyři roky, o přístup ke svědectví, které napomohlo jeho uvěznění. Státní zástupci tvrdí, že Sajjid nemá právo se s důkazy seznámit. Pokud by k nim získal přístup, mohlo by to ohrozit vyšetřování, uvedla agentura AP. Generál však soud za tento postup kritizoval a uvedl, že soud tím podkopává svou důvěryhodnost.   Sajjid byl uvězněn v Libanonu spolu s dalšími třemi prosyrskými generály, ale tribunál je pro nedostatek důkazů nechal v roce 2009 propustit.   Práci soudu silně kritizuje protiizraelská a prosyrská organizace Hizballáh, která jej vnímá jako výsledek izraelsko-amerického spiknutí. Tribunál loni oznámil, že mezi osobami obviněnými z Harírího vraždy budou také členové Hizballáhu.   Tato šíitská strana rezignací svých ministrů tento týden vyprovokovala pád libanonské vlády, vedené sunnitskou koalicí Saada Harírího. Mnoho Libanonců se obává, že pokud soud spojí vraždu Harírího s Hizballáhem, povede to k další krizi napětí mezi libanonskými šíity a sunnity.   kav sva hej  