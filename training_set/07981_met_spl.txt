 Lyžařské areály na Vysočině měly o víkendu slabší návštěvnost  Jihlava 16. ledna (ČTK) - Lyžařské areály na Vysočině hlásí slabší návštěvnost, i když sněhové podmínky na svazích byly i přes teploty vysoko nad nulou velmi dobré. Lidi od lyžování odrazuje počasí. Pokud není sníh ve městě, na svahy většinou nevyrazí, shodují se provozovatelé areálů, které oslovila ČTK. Řada areálů byla kvůli oblevě a malému zájmu lyžařů mimo provoz.   Areál Šacberk má i přes oteplení spoustu sněhu. Návštěvnost tu byla o víkendu lepší než v týdnu a podmínky pro lyžování skvělé, řekl správce Pavel Havlíček. Zalyžovat si dnes a v sobotu přišlo několik set lidí, fronty u vleků se tak netvořily. Návštěvnost je podle Halíčka ve srovnání s dobrou lednovou sezonou asi poloviční.   V Novém Jimramově na Žďársku byli s víkendovou návštěvností spokojeni, i když lidí bylo méně, než kdyby bylo chladno a ve městech ležel sníh, uvedl Ivo Fiala. I tady byly zejména dnes velmi dobré podmínky k lyžování. Fiala doufá, že v polovině týdne přijde slibované ochlazení a začne sněžit. V návrat zimního počasí věří také v areálu Fajtův Kopec. Sem o víkendu přišly desítky lyžařů. Na sjezdovce leží kolem metru technického sněhu a zejména ráno, když je chladněji, jsou podmínky k lyžování skvělé, řekl Jiří Pálka.   Kvůli malému zájmu v pátek dočasně ukončil provoz Ski klub Luka nad Jihlavou. S obnovením provozu počítají podle informací na svých webových stránkách začátkem příštího týdne. Kvůli oblevě byl uzavřen areál Svatá Anna u Chotěboře na Havlíčkobrodskou nebo Číchov na Třebíčsku, mimo provoz byl dnes i areál Ski Mrákotín na Jihlavsku.   kpe mal  