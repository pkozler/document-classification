 Na západě a severu země i ve středních Čechách řeky opět stoupají  Praha 9. ledna (ČTK) - Hladiny řek na západě a severu země i ve středních Čechách dnes opět stoupají. Po výrazném oteplení, dešti a následném tání sněhu se zvyšuje průtok na horní Úslavě, na Mži, Berounce a Ohři i Vltavě a Labi. Třetí stupeň povodňové aktivity stále platí na dvou místech na Radbuze, meteorologové navíc očekávají další vzestup. Na mnoha místech byla vyhlášena povodňová bdělost. Někde mohou blokovat tok řek kry. Vyplývá to ze zprávy Českého hydrometeorologického ústavu (ČHMÚ).   Zvýšené průtoky zaznamenávají hydrologové především v Karlovarském, Plzeňském, Libereckém, Ústeckém, ale i Středočeském kraji a v Praze.   Řeka Radbuza, na níž ve Staňkově na Domažlicku a ve Lhotě u Plzně platí stupeň ohrožení, se v následujících hodinách pravděpodobně dostane na ještě vyšší úroveň, než které dosahovala dnes ráno. "Na toku Berounky očekáváme stále mírné vzestupy, na celém toku by měla během noci a pondělí překročit druhé stupně povodňové aktivity," uvedl ČHMÚ.   Krátkodobé překročení povodňové pohotovosti nastane i nad přehradou České údolí. Stoupat budou také hladiny řek na přítocích Berounky. Kvůli zvýšenému průtoku v Berounce stoupnou dolní toky Labe a Vltavy. V Praze bude dnes průtok udržován pod prvním stupněm povodňové aktivity.   "Problémy mohou i nadále v některých místech způsobovat vzduté hladiny vlivem ledových jevů," sdělili meteorologové. Ledová bariéra, která v sobotu na Berounce v Černošicích ucpala koryto, se utrhla a odplavala po proudu. Při vylití řeky z koryta bylo zatopeno deset domů a několik zahrad. Situace se stabilizovala, na řece ale stále platí povodňová pohotovost.   jhr snm  