 V Libereckém kraji ubývá lůžek v hotelech a penzionech  Opravili jsme ve 4. odstavci chybné "...Penzionu Permon v Albrechticích v Jizerských horách." na správné "...Penzionu Enzian v Albrechticích v Jizerských horách."   --------------------    Liberec 15. května (ČTK) - V Libereckém kraji v posledních letech výrazně ubývá lůžek v hotelech a penzionech. Jen loni přišel kraj o více než 3500 lůžek, což představuje pokles ubytovací kapacity o 8,5 procenta. Ještě v roce 2002 nabízely hotely a penziony v kraji bezmála 43.250 lůžek, loni už jich bylo sotva 37.980. V přepočtu kapacity na tisíc obyvatel se kraj se svými 86 lůžky stále drží na špici pomyslného žebříčku v zemi. Víc lůžek má jen Karlovarský kraj (91). V Praze, která je nejnavštěvovanějším regionem, je k dispozici v přepočtu necelých 66 lůžek na tisíc obyvatel.   Liberecký kraj patří spolu s Karlovarským k nejmenším v Česku, díky turisticky atraktivním lokalitám jako jsou Krkonoše, Jizerské hory, Český ráj nebo okolí Máchova jezera však tradičně patří k nejnavštěvovanějším. V posledních letech ale turistů ubývá. Zatímco ještě v roce 2002 trávilo dovolenou a prázdniny v Libereckém kraji přes 870.800 turistů, loni jich už bylo sotva 630.570, což představuje propad o více než čtvrtinu.   Právě úbytek hostů je zřejmě hlavním důvodem poklesu ubytovacích kapacit, malé penziony krachují, problémy ale mají i velké hotely. O tom svědčí i rostoucí nabídka v databázích realitních kanceláří. V Libereckém kraji nabízejí v současné době realitní servery více než 180 nemovitostí z oblasti ubytování od malých penzionů pro pár hostů, přes oblíbené střední hotely se zhruba 50 lůžky, až po velké hotely.   Na prodej je v současné době třeba hotel Fit Fun s 590 lůžky a kongresovým zázemím v jednom z největších krkonošských středisek v Harrachově. Koupit lze ve městě i rozestavěný luxusní apartmánový hotel s 99 lůžky, za který žádá prodejce 120 milionů korun. V nabídce je i několik hotelů pro 50 až 100 hostů včetně nedávno dokončeného hotelu Petra pod Ještědem v Liberci nebo oblíbeného Hotelu Murano v Janově nad Nisou či Penzionu Enzian v Albrechticích v Jizerských horách.   Podle průzkumu agentury CzechTourism míří turisté do Libereckého kraje hlavně za sportem a turistikou. Téměř 60 procent z nich láká pěší turistika, 15 procent přijíždí za cykloturistikou a horskou turistikou a osm procent z nich lákají vodní sporty. Podpora cestovního ruchu je jednou z priorit Libereckého kraje, velký potenciál vidí především v kongresové turistice. "Naší snahou je přilákat do Libereckého kraje co nejvíce kongresů a podobných akcí, a tím zvýšit ekonomický přínos v oblasti služeb a cestovního ruchu," řekla již dříve ČTK náměstkyně hejtmana pro kulturu a cestovní ruch Lidie Vajnerová.   ivc mha  