 Polsko chystá omezení prodeje léků s pseudoefedrinem  Varšava 28. ledna (zpravodajka ČTK) - Polské ministerstvo zdravotnictví chystá omezení volného prodeje léků obsahujících pseudoefedrin, který se používá k výrobě pervitinu. Podle novely protidrogového zákona by si zákazník mohl z lékárny odnést vždy jen jedno balení těchto léčiv. Česká policie v poslední době poměrně často řeší případy pašování léků s obsahem pseudoefedrinu z Polska, velká poptávka po nich je také v polských lékárnách nacházejících se blízko hranic s Českem.   Omezení by se v Polsku mělo týkat léků na kašel dostupných bez lékařského předpisu, jako je například Sudafed, Cirrus nebo Acatar AT. Ministerstvo zdravotnictví ujišťuje, že plánovaný předpis nijak neohrozí pacienty s nemocemi horních cest dýchacích. Chce naopak zakročit proti těm, kteří tyto léky nakupují ve velkém a používají je jako omamnou látku nebo k výrobě pervitinu.   Lékárníkům a dalším prodejcům léků, kteří by omezení nedodrželi, by hrozila pokuta nebo až jeden rok vězení.   Z analýzy prodeje léků v Polsku vyplývá, že ty s obsahem pseudoefedrinu jdou nejlépe na odbyt ve vojvodstvích, do kterých není daleko z Česka. "Zřejmě se potvrzuje hypotéza, že většina pseudoefedrinu obsaženého ve volně prodejných lécích končí na českém trhu, kde se využívá k výrobě nebývale oblíbeného metamfetaminu (pervitinu)," uvádí se ve zdůvodnění k návrhu novely zákona. Místa, kde je o léky s pseudoefedrinem velký zájem, jsou ale i v polském vnitrozemí, může to tedy znamenat, že pervitin se "vaří" i v Polsku.   Podle dostupných informací naposledy v úterý celníci na Liberecku zadrželi pašeráky převážející z Polska 2000 tablet Sudafedu. Loni v říjnu policisté z Ostravy dopadli skupinu výrobců a dealerů pervitinu, kteří mezi narkomany rozprodali drogy za nejméně 800.000 korun. Léky s obsahem pseudoefedrinu nakupovali ve velkém v Polsku.   V Česku platí už skoro dva roky omezení na prodej léků obsahujících pseudeofedrin. Zákazník může v lékárně dostat jen léky s 900 miligramy této látky, což odpovídá třiceti tabletám. Lékárníkovi musí také prokázat totožnost předložením nějakého dokladu.   hab hej  