 První část revitalizace centra ve Slaném bude o 10 mil. Kč dražší  Slaný (Kladensko) 13. května (ČTK) - První etapa revitalizace historického centra ve Slaném na Kladensku bude o třetinu dražší kvůli komplikacím s rozbitou kanalizací a objevu archeologických nálezů. Rekonstrukce Vinařického ulice nakonec bude stát 30 milionů korun, řekl dnes novinářům místostarosta Pavel Bartoníček (ODS). Deset milionů korun, které město musí oproti původním předpokladům vynaložit navíc, prý bude zejména použito k propagaci historických nálezů.   Zvýšená investice bude podle Bartoníčka směřovat například k dodělání bastionu, což je část opevnění, kde se v minulosti soustředilo dělostřelectvo. "Peníze budou použity také k přemístění a restaurování sochy Antonína Paduánského, která bude při vjezdu do města," dodal místostarosta. Lidé prý také při procházení opravenou ulici uvidí základy Pražské brány a takzvaného barbakánu, který v minulosti umožňoval lepší ochranu vstupní brány před nepřítelem.   Další úpravy se oproti původním plánům budou týkat terénu pod mostem, jenž dostane podobu suchého příkopu. Údajně tam bude vytvořen i jakýsi náznak mostního oblouku. Práce na opravách ve Vinařického ulici měly původně skončit v dubnu. Kvůli archeologickým nálezům, úpravám projektu a zvýšenému objemu prací, které tam musejí dělníci udělat, se podle Bratoníčka prodlouží minimálně do konce července. "Možná to bude trvat do konce srpna. Do toho prostoru dlouho nikdo nesáhl," poznamenal.     Dělníci pod povrchem Vinařického ulice upravují také 22 inženýrských sítí. Na současné úpravy má letos navázat revitalizace centra na pěší zóně v Husově ulici, kde budou nové chodníky, silnice, veřejné osvětlení a kanalizace. Tyto dvě etapy obnovy budou stát zhruba 73 milionů korun. Celkem za revitalizaci město z rozpočtu a dotací zaplatí 300 až 400 milionů korun.   Studii revitalizace centra několik let připravoval tým architektů pod vedením Jaroslava Sýkory. Experti rozdělili Slaný na 22 celků, které budou opravovány postupně. Ulice historického jádra dlouho nikdo zásadněji nerekonstruoval. Stopy po posledních rekonstrukcích jsou podle architektů víceméně nešetrnými zásahy do městské památkové zóny a vnášejí do ní cizí materiály či neodpovídající prvky městského mobiliáře.   Historické centrum Slaného je podle dřívějšího vyjádření odborníků nyní myšlenkově a stylově neutříděné, tvář ulicím nadále vtiskává bývalé dopravní řešení, kdy Masarykovo náměstí sloužilo jako autobusové nádraží.   mar jpt  