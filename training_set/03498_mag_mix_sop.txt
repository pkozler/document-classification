 Argentinec (108) má recept na dlouhověkost: ženy, ne alkohol  --------------------    Ke zpravodajství: ilustrační FOTO ve Fotobance  ID foto: IF00001456   --------------------    Buenos Aires 7. ledna (ČTK) - V biblickém věku 108 let Argentinec Gregorio Mosqueda prozradil svůj recept na dlouhověkost: "žádný alkohol, mnoho žen". Argentinskému listu Clarín prozradil, že měl 57 partnerek, přežil čtyři manželky a zplodil 22 dětí. Má kolem 60 vnuků a nemálo pravnuků, uvedla agentura DPA.   "Popravdě řečeno jsem byl vždycky trochu sukničkář. Ale nikdy mě nezajímalo pití. Myslím, že to jsou věci, které mi pomohly tak zestárnout," konstatoval kmet.   Přesný počet vnuků pana Mosquedy prý nelze přesně určit, protože někteří jeho synové a dcery žijí daleko od svého otce a příliš s ním nekomunikují.   Muž žijící ve městě Resistencia na severu Argentiny se udržuje v dobré kondici pohybem. "Když v rádiu hrají chamamé (argentinskou lidovou hudbu), nedokáže se udržet a sám tančí," prozradili příbuzní čilého stařečka. "Nikdy nemá špatný den, je vždy plný radosti ze života," dodal rodinný zdroj.   Mosquedovy děti svého otce podezírají, že má stále nějakou přítelkyni. Sám to ale popírá. "V tomto směru jsem se zklidnil," tvrdí.   zdp kš  