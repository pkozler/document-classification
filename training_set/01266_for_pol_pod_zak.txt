 Poslanci chtějí vědět, proč John zrušil projekt centra hasičů  --------------------    Ke zpravodajství: FOTO ve Fotobance  ID foto: P201101060412701, P201101050256401   --------------------    Praha 19. ledna (ČTK) - Poslanci ze sněmovního kontrolního výboru chtějí od ministra vnitra Radka Johna (VV) vědět, proč zrušil financování projektu výstavby výcvikového centra hasičů, které mělo vzniknout v Hradci Králové. Výbor se chce touto otázkou zabývat ve čtvrtek a Johna si k tomu přizval. Ministerstvo vnitra loni v listopadu uvedlo, že John zrušil financování projektu v souvislosti "s ekonomickou realitou rozpočtu ministerstva na další roky".   John ale před poslance nepředstoupí. Jak ČTK sdělil tiskový odbor ministerstva, omluvil se kvůli služební cestě do Maďarska. Zastoupit ho má náměstek pro vnitřní bezpečnost Jaroslav Salivar.   Ministr John v minulosti uvedl, že hledá levnější řešení a nechává prověřit, zda by nemohl vzniknout polygon ve Vyškově, který by využívali hasiči společně s armádou. Ministerstvo také tvrdí, že stát nepřijde o plánované peníze z EU, které měl projekt v Hradci získat. Úřad je chce využít na nákup hasičské techniky, policejního vybavení a na další projekty, které mají zefektivnit činnost Integrovaného záchranného systému.   Někteří poslanci se ale obávají, že stát o víc než miliardu korun z Bruselu přijde. Místopředsedkyně kontrolního výboru Zdeňka Horníková (ODS) uvedla, že projekt se připravoval mnoho let, je promyšlený a zřízení jednoho střediska pro celou ČR by bylo hospodárnější než provoz více takovýchto center. "Chceme se pana ministra zeptat, na základě jaké ekonomické analýzy dospěl k závěru, že tento projekt je špatný," řekla ČTK. Podotkla, že jde o individuálně schvalovaný projekt a není možné vzít peníze na něj určené a přesunout je do jiných programů.   Výstavba obřího výcvikového a vzdělávacího centra hasičů na letišti v Hradci Králové měla začít na jaře roku 2013. Měla stát 1,8 miliardy a z toho 85 procent měla zaplatit EU. Hlavní částí měl být výcvikový polygon, který měl umožnit nácvik likvidace krizových situací a havárií v reálných podmínkách. Pro simulaci nehod měl vzniknout například kus železnice a dálnice i s tunelem.   Dalším důvodem, proč John zrušil financování projektu, je podle zprávy ministerstva z loňského listopadu fakt, že jde o velmi komplikovaný a velký projekt, u kterého by mohlo existovat riziko, že by stát nestačil včas a řádně vyčerpat evropské peníze. "To ale neznamená, že projekt, jehož cílem je vznik Akademie HZS ČR, nepovažuje (ministr John) za kvalitní a potřebný," stojí v tiskové zprávě ministerstva.   nlm mkv  