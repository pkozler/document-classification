 ČR čeká na výsledky testů dvou dalších podezření na průjem E.coli  Zprávu jsme aktualizovali v 1. a 3. odstavci.   --------------------    Praha 1. června (ČTK) - Česko čeká na výsledky testů dvou dalších podezření na onemocnění krvácivým průjmem. Dohromady tak stoupl počet možných případů na čtyři, z nich jedno podezření u americké turistky už testy potvrdily a druhé podezření u muže z jižní Moravy vyloučily. ČTK to dnes sdělil mluvčí ministerstva zdravotnictví Vlastimil Sršeň. Specializovaná laboratoř podle zjištění ČTK na dva nové vzorky čeká. V jednom případě jde o ověření vzorků od starší pacientky, která je v nemocnici v Hradci Králové. O čtvrtém vzorku bližší informace nejsou.   "Laboratorní testy potvrdily v úterý první případ onemocnění krvácivým průjmem v Česku. Nebezpečnou formou bakterie E.coli se v cizině nakazila americká turistka, která se nyní léčí v nemocnici Na Bulovce," upřesnil mluvčí. Testy podle něj potvrdily epidemický kmen EHEC/STEC O104. Český pacient, jenž se z Belgie vracel přes Německo, infekci nemá.   Národní referenční laboratoř pro E. coli a shigely zveřejnila na webu doporučení lékařům a laboratořím, jak umožnit rychlý průkaz nebezpečného kmene. Podrobně popisuje odběr a postup kultivace průjmové stolice předtím, než budou vzorky odeslány do národní referenční laboratoře.   "Odběr stolice velikosti zhruba tří lískových oříšků, v případě vodnatého průjmu zhruba pět mililitrů tekutiny, do sterilní nádobky. Pokud možno ihned dopravit do národní referenční laboratoře. V případě, že nelze dopravit během dne, je nutné stolici zamrazit na minus 20 stupňů Celsia," stojí v návodu.   Epidemii průjmového onemocnění v Německu podlehlo podle dostupných údajů 15 lidí, tamní úřady registrují přes 1500 potvrzených případů nákazy nebo podezření na ně. Šestnáctou dosud známou obětí je asi padesátiletá žena z jihu Švédska, která v minulých dnech rovněž pobývala v Německu. První možný případ onemocnění ohlásilo Španělsko.   Podle původních zpráv měla infekce pocházet ze salátových okurek ze Španělska, které se dovezly do Německa. Testy ale podle německých úřadů nepotvrdily, že by v nich nebezpečná forma bakterie E.coli byla.   Bakterie E.coli s označením 0104H4 je podle hlavního hygienika ČR Michaela Víta zcela nová. "Za 11 let, co jsem ve funkci, je to první takováto velká epidemie střevní nákazy," řekl ČTK Vít. Bakterie způsobuje průjmová onemocnění. Některé její typy produkují toxin, který vyvolává krvavý zánět ve střevu. Mohou selhávat i ledviny.   Pacienti s touto infekcí jsou léčeni na infekčních odděleních nemocnic. Tělo ztrácí průjmem vodu, takže je nutné je zavodňovat. Dostávají infuze. Pokud bakterie napadne ledviny, což je právě u tohoto typu obvyklé, musejí nemocní podstupovat hemodialýzu, která činnost nefunkčních ledvin nahradí.   Odborníci nyní usilovně pátrají po zdroji nákazy. Hlavní hygienik doporučuje v každém případě dodržovat hygienická pravidla, dobře oplachovat pod tekoucí vodou zeleninu či ovoce a pečlivě si mýt ruce. "Nemocný člověk, který by nebyl vyléčen, může přenést bakterii na různé povrchy, hrnečky, náčiní," uvedl Vít.   nam rot  