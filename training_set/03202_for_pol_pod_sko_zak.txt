 Dobeš řekne, jak pokračují práce na reformě VŠ, školy ji odmítly  Praha 31. května (ČTK) - Ministr školství Josef Dobeš (VV) dnes zveřejní, jak pokračuje příprava reformy univerzit. Změny ale odmítli vědci i samotné školy, jsou prý nekoncepční a nezohledňují požadavky akademiků. Dobeš také nejspíš představí nového náměstka pro vysoké školy, podle serveru Česká pozice by se jím měl stát jaderný fyzik a emeritní rektor Univerzity Karlovy Ivan Wilhelm.   Změny v řízení a fungování univerzit připravuje úřad už několik let, školy je ale vždy ostře kritizovaly. Nově by měly vzniknout například krátké dvouleté studijní programy, k vysokým školám by se postupně přidružily vyšší odborné školy. Titul docenta nebo profesora by neměl celostátní působnost, ale byl by svázán jen s univerzitou, která jej udělila. Větší pravomoci při řízení škol by dostaly správní a vědecké rady, vedle Akreditační komise by fungovala i hodnoticí agentura, která by posuzovala kvalitu škol.   "Podle názoru akademického senátu UK by realizace tohoto návrhu destabilizovala vysoké školství v České republice a namísto zlepšování kvality by nastalo období chaotických změn s nejistým výsledkem," komentovali však návrhy představitelé Univerzity Karlovy. Vlažně se staví k plánům ministerstva i Rada vysokých škol, školám se nelíbí třeba předpokládaný způsob hodnocení kvality univerzit, jejich akreditace a systém řízení.   Dobeš také nejspíš oznámí změnu na postu náměstka pro vysoké školy, Jana Kouckého by měl vystřídat Ivan Wilhelm. Ministerstvo tento krok sice nepotvrdilo, Wilhelm je nicméně na seznamu hostů tiskové konference, na rozdíl od Kouckého. Během necelého roku Dobešova působení v úřadu by šlo už o druhou změnu ve funkci náměstka pro vysoké školství.   kli mkv  