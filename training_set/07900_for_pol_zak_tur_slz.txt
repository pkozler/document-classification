 Na Tchaj-wan přiletěli první individuální turisté z Číny  Tchaj-pej 28. června (ČTK) - Na Tchaj-wan dnes přicestovali první individuální turisté z kontinentální Číny. Oznámila to agentura AP. Číňané směli dosud na ostrov cestovat pouze v organizovaných skupinách, a to teprve v posledních několika letech.   Tchaj-wan zrušil desítky let trvající zákaz individuálních cest z Číny teprve minulý týden. Zatím však smějí tímto způsobem navštěvovat ostrov pouze občané Pekingu, Šanghaje a města Sia-men na jihovýchodním pobřeží Číny. A zpočátku jich může být jen 500 denně.   Cestování mezi Tchaj-wanem a pevninskou Čínou bylo zastaveno v důsledku občanské války v roce 1949. Od roku 2008, kdy se na Tchaj-wanu dostal k moci prezident Ma Jing-ťiou přátelštěji nakloněný Číně, mohli turisté z pevninské Číny přijíždět na ostrov v organizovaných skupinách.   Toto opatření plynulo z obav, aby čínští turisté nepřekračovali dvoutýdenní vízum a nechtěli třeba těžit z relativně lukrativního pracovního trhu na ostrově.   První letadlo s individuálními turisty přiletělo do Tchaj-peje ze Šanghaje v dopoledních hodinách. Už před nimi ale ze Sia-menu připlula lodí desítka turistů na jeden z tchajwanských ostrůvků a odtamtud se místním leteckým spojem přesunula do střední části ostrova.   Loni Tchaj-wan přivítal přes 1,63 milionu Číňanů, což znamenalo meziroční nárůst o 67 procent. Návštěvníci z pevninské Číny se tak stali vůbec nejpočetnějšími ze všech zemí světa. Kromě turistů mezi nimi byli i obchodníci či studenti.   Navzdory oteplení vztahů díky politice prezidenta Ma Jing-ťioua Čína nepřestává prohlašovat Tchaj-wan za svou odštěpeneckou provincii a usiluje o znovusjednocení. Peking stále míří na cíle na Tchaj-wanu asi 1300 raketami a odmítá tchajwanské výzvy, aby se vzdal použití síly v případě, že by ostrov vyhlásil samostatnost.   Tchajwanské úřady mimo jiné doufají, že rostoucí příliv turistů povede Číňany k většímu ocenění demokratického systému ostrova, jenž je v diametrálním kontrastu k systému jedné strany na pevnině.   hit hej  