 Sony zřejmě představí novou kapesní herní konzolu tento týden  Tokio 26. ledna (ČTK) - Analytici předpokládají, že japonská Sony představí novou kapesní herní konzolu PSP tento čtvrtek v Tokiu. Přístroj má být rivalem zařízením od společností Nintendo a Apple, napsala dnes agentura Reuters. Podnik se k obsahu své čtvrteční akce odmítá vyjádřit.   Protože chytré telefony a počítačové tablety připravují výrobce herních zařízení o část příjmů, Sony a Nintendo potřebují mít na trhu atraktivní produkty, aby si zajistily tržby a zisk. Nintendo proto zavádí příští měsíc do prodeje rozšířenou verzi konzoly DS s trojrozměrným obrazem.   Přístrojů DS prodala Nintendo do září minulého roku téměř 136 milionů. Sony prodala své přenosné herní konzoly PSP zhruba 61 milionů.   Nový produkt od Sony má dotekový displej a bezdrátové napojení na internet třetí generace jako první přenosné herní zařízení, napsal japonský ekonomický deník Nikkei. Dodal, že 3G spojení je v konzole kvůli toku dat, nikoli kvůli telefonování. A internetové blogy uvádějí, že přístroj bude mít stejný výkon jako domácí konzola PlayStation 3.   Analytici Mizuho Investors Securities podotýkají, že pro Sony bude rozhodující, kolik nových přístrojů bude schopna prodat. Bude proto také záviset na nabídce her. Dodávají, že 3DS od Nintenda může představovat posun k seriózním hrám, které se na chytrých telefonech hrát nedají.   Očekávaná příští generace PSP může mít těsnou vazbu na mobil PlayStation, na němž by Sony mohla také pracovat. Pokud Sony neohlásí svůj telefon tento čtvrtek, mohla by tak učinit na únorové akci dceřiné firmy Sony Ericsson v Barceloně, napsala agentura Reuters.   pok jw  