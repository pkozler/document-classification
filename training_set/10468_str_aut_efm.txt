 Největší ruská automobilka AvtoVAZ se loni vrátila k zisku  Moskva 10. května (ČTK) - Největší ruská automobilka AvtoVAZ loni vydělala 3,6 miliardy rublů (zhruba 2,2 miliardy Kč) po ztrátě 49,2 miliardy rublů v předchozím roce. Oznámila to dnes firma, která vyrábí vozy se značkou Lada. K návratu k zisku přispěl vládní program šrotovného, který v Rusku podpořil poptávku po automobilech.   V rámci programu lze od počátku loňského března při nákupu nového automobilu smontovaného v ruských závodech získat prémii 50.000 rublů (zhruba 30.000 Kč) za odevzdání vozu staršího deseti let. Ruský premiér Vladimir Putin začátkem dubna uvedl, že vláda vyčlení na šrotovné dalších pět miliard rublů (tři miliardy Kč). Program tak bude prodloužen do konce letošního roku.   Z programu šrotovného nejvíce těží právě automobilka AvtoVAZ. Firma se v roce 2009 kvůli prudkému poklesu domácí poptávky po automobilech v důsledku světové hospodářské a finanční krize dostala na pokraj bankrotu. Před krachem ji zachránila ruská vláda. Podpora přišla rovněž ze strany francouzské automobilky Renault, která v AvtoVAZu vlastní čtvrtinový podíl.   V letošním prvním čtvrtletí poptávka po autech v Rusku prudce stoupla. Celkový prodej nových osobních a lehkých užitkových automobilů v Rusku podle podnikatelského sdružení AEB se meziročně zvýšil o 77 procent na 517.304 vozů.   pmh dvd  