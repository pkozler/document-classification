 Mladí lidé z Příbrami budou na kolech obnovovat poutní stezku  --------------------    Ke zpravodajství: FOTO ve Fotobance  ID foto:  FO01270526 ,  FO02051580 ,  F200911250266401    --------------------    Praha 14. června (ČTK) - Na tradici putování věřících z bavorského města Bodenmais na Svatou Horu u Příbrami letos již potřetí naváže patnáctičlenná skupina mladých lidí z Příbrami. Za tři dny od čtvrtka do soboty projedou na kolech dvěstěkilometrovou trasu mezi oběma městy; v neděli se zúčastní místních oslav svátku sv. Zbyňka. "Akce si klade za cíl přispět k rozvoji cyklistiky a zároveň napomáhá česko-německému porozumění," řekl dnes novinářům v Praze organizátor  projektu  Josef Hovorka.   "Jezdíme do Bodenmaisu, abychom poznali jejich tradice," řekl ČTK Hovorka. "Chceme ukázat mladým lidem tradice a historii, ale jde i o přesah do současnosti. Na cestě je spousta pěkných kaplí a zajímavých míst, je tak spojena s přírodou a církevním a duchovním rozměrem. Je to prostě jiné než jen tak někam dojet na dovolenou," prohlásil.   Kromě vlastní cyklistické výpravy projekt zahrnuje doprovodné akce. České účastníky výletu už dnes čeká návštěva německého velvyslanectví v Praze; až překročí česko-německou hranici, setkají se s dětmi, které jim přijedou naproti z Bodenmaisu a zbytek cesty absolvují společně. Novinkou letošního ročníku cyklojízdy bude přátelské fotbalové utkání českých a německých účastníků. Skupina dětí a mladých lidí ve věku od devíti do 26 let se poté vrátí zpět autobusem.   Hornická města s významnými poutními místy Příbram a Bodenmais podle organizátorů projektu spojovala poutní stezka již v 17. století; nyní proto navazují na starou tradici. Inspirovali je k tomu právě němečtí poutníci, kteří před pár lety došli do Příbrami. "Byl to impuls, že se i v dnešní době najde někdo, kdo ujde pěšky tak velkou vzdálenost," prohlásil Hovorka. Ve spolupráci s německými poutníky potom organizátoři české cyklistické výpravy našli nejvhodnější trasu a poučili se z jejich zkušeností.   Letošní cyklopouť je součástí projektu evropské poutní cesty  Via Nova , která spojuje Německo a Rakousko a měla by být prodloužena do ČR, právě do Příbrami.   Jiří Janda dr  