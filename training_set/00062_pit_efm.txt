 Zisk SAP klesl kvůli prohranému sporu s rivalem Oracle  Berlín 26. ledna (ČTK) - Čistý zisk německé softwarové společnosti SAP se ve čtvrtém čtvrtletí meziročně propadl o 36 procent na 437 milionů eur (10,6 miliardy Kč). Důvodem byly náklady na prohraný soudní spor s americkým konkurentem Oracle. Oznámila to dnes firma.   Tržby společnosti stouply o 27 procent na 3,27 miliardy eur. Firma si však ve čtvrtletí musela dát stranou 933 milionů eur na krytí výdajů souvisejících se soudním sporem. Porota kalifornského soudu v listopadu rozhodla, že SAP musí konkurentovi Oracle zaplatit odškodné 1,3 miliardy dolarů (23 miliard Kč) za krádež softwaru.   Společnost SAP již dříve přiznala zodpovědnost za krádež softwaru firmy Oracle bývalou divizí TomorrowNow, která ze zákaznických stránek Oraclu nezákonně stahovala miliony souborů. Tvrdila však, že odškodné by nemělo překročit 40 milionů dolarů.   Podle dnešního prohlášení SAP je stanovené odškodné "nepřiměřené a špatné". Firma hodlá v příštích týdnech požádat soud, aby odškodné snížil nebo nařídil nový proces, napsala agentura AP.   pmh vju  