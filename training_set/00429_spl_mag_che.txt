 Berlínská parfumerie tvoří přes 80 let zákazníkům vůně "na míru"  --------------------    Ke zpravodajství: VIDEO; FOTO/aktuality; AUDIO   --------------------     Berlín 2. ledna (zpravodaj ČTK) - V porovnání s Francií nebo Itálií se Německo ve světě parfémů řadí mezi příslovečné trpaslíky. Přesto i zde se najdou značky, jejichž zvuk sahá až za hranice. Mezi ně patří berlínská parfumerie rodiny Lehmannů, která už přes 80 let nabízí zákazníkům nevšední možnost vytvořit vůni přesně podle jejich přání.   Neznamená to však, že zákazník tráví hodiny ve firemní laboratoři mixováním vonných esencí v křivulích. "Je k tomu potřeba, aby si nejprve očichal naše základní parfémy a řekl, co se mu líbí. Jestli má raději růže nebo konvalinky, a my jednu z nich můžeme použít jako základ," popsal ČTK postup majitel podniku Lutz Lehmann. Vybrané vůně pak parfumér upravuje a míchá. "Je možné smíchat tři až čtyři druhy vůní a vytvořit tak individuální parfém," dodal obchodník, který rodinnou firmu vede už ve třetí generaci.   Vytvoření takové originální voňavky trvá asi hodinu. Čas podle Lehmanna zabere hlavně výběr základních vůní. "Není možné toho tolik za sebou očichat. Po čtyřech až šesti druzích je potřeba udělat přestávku, než je možné znovu si přivonět," vysvětlil. K dispozici má kolem 50 vůní, všechno prý vlastní výrobky, z nichž jde podle něj "vykouzlit nekonečné množství směsí".   Výroba jedné malé lahvičky s vlastním parfémem vyjde v přepočtu nejméně na 500 korun. "Směrem nahoru žádné hranice nejsou, ale začíná se tak na 19 eurech," uvedl Lehmann, jehož klienti prý mají nejraději květinové a orientální vůně.   Nakupuje u něj skoro celý svět, říká v nadsázce vnuk zakladatele podniku. "Přicházejí sem Češi, dokonce Francouzi, tedy zákazníci ze země parfémů. Mnoho zákazníků máme z Itálie, ale i ze zámoří: z Ameriky a z Austrálie," tvrdí.   Obchod s názvem Parfum nach Gewicht, tedy v překladu Parfém na váhu, založil v roce 1926 dědeček současného majitele Harry Lehmann, podle něhož se firmě také někdy říká. Originální parfémy "šité na míru" nabízel zájemcům už tehdy. Od té doby podnik vystřídal několik míst, od roku 1958 sídlí v Kantově ulici v západoberlínské čtvrti Charlottenburg. Podle Lutze Lehmanna je poslední nejen v Berlíně, ale v celém Německu, který parfémy podle přání klientů míchá.   Kdo do nevelkého provozu, prodávajícího také okrasné květiny, zavítá, rázem jakoby se propadl zpět do 20. let minulého století. V dřevěných regálech vůněmi prosyceného krámku jsou vysázené řady historicky vyhlížejících lahví a flakonů s cennými tekutinami; v rohu dokonce stojí stará váha, na níž dřívější provozovatelé vážili zákazníkům množství zakoupeného parfému nebo kolínské vody a která dala obchodu jméno.   Jeho současný majitel se k profesi parfuméra dostal díky rodičům. "Už jako dítě jsem si mohl v obchodě hrát. Když mi bylo šest let, řekli mi: 'Vyzkoušej si to smíchat nebo zkus to očichat, co by to mohlo být.' K tomuto povolání jsem se tak dostal hrou," zavzpomínal Lutz Lehmann, jehož prý do převzetí firmy nikdo nutit nemusel. Svého následovníka, který by v rodinné tradici pokračoval, ale zatím nemá. "Bratr má dvě malé holčičky, ale myslím, že to nebudou dělat," poznamenal.   Na co si naopak stěžovat nemůže, to je zájem zákazníků. Ekonomická krize jeho podnikání údajně ani v nejmenším nepoznamenala. "Je to tím, že to, co je individuální, je stále žádáno," tvrdí Lehmann, jehož obchod navštěvují právě lidé vyhledávající osobité věci. "Nechtějí to, co je právě mainstream. Chtějí vyjádřit své vlastní přání a mít parfém, který kromě nich nikdo jiný nemá," líčí. A takových je podle něj stále dost.   Filip Nerad kš  