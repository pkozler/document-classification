 Prodej zlatých mincí American Eagle loni v USA klesl o 14 procent  Opravili jsme v 1. větě 1. odstavce nesprávné "...Prodej zlatých mincí vydaných americkou mincovnou American Eagle..." na správné znění "Prodej zlatých mincí American Eagle vydaných americkou mincovnou The U.S. Mint ...", adekvátně jsme opravili i titulek.   --------------------    New York 3. ledna (ČTK) - Prodej zlatých mincí American Eagle vydaných americkou mincovnou The U.S. Mint loni klesl o 14 procent na 1,221 milionu uncí (téměř 34.615 kg). Prodej stříbrných mincí se naopak zvýšil o pětinu na 34,663 milionu uncí.   V samotném prosinci se prudce snížil prodej zlatých i stříbrných mincí. U stříbrných mincí o více než třetinu a u zlatých o 67 procent. V listopadu naopak prodej stříbrných mincí stoupl na rekordních 4,2 milionu uncí.   Konec roku 2009 byl pro prodej zlatých a stříbrných mincí velmi úspěšný, protože investory vystrašilo šíření finanční krize a obrátili se na trh s drahými kovy jako na útočiště před rizikem. Investoři sice stále zůstávají nervózní kvůli výhledu dalšího vývoje finančních trhů a kurzů měn, jejich zájem o bezpečné investice však ve srovnání s extrémně vysokou hladinou roku 2009 klesl.   Ceny draných kovů loni rostly, hlavně kvůli obavám z dluhové krize v eurozóně. Cena zlata v prosinci stoupla na rekordních 1430,95 dolaru za unci a za celý rok stoupla o více než 30 procent. Cena stříbra pak dnes vzrostla na 31,12 dolaru za unci, nejvýše od roku 1980. Za celý loňský rok stříbro zdražilo o více než 80 procent, a zaznamenalo tak nejvyšší růst z drahých kovů.   Pokles prodeje zlatých mincí zaznamenaly i další přední světové mincovny, jako mincovny v Austrálii a Rusku. Důvodem byl mimořádně vysoký prodej v roce 2009, napsala agentura Reuters.   Zlaté mince American Eagle jsou v USA oficiálním platidlem. Dvaadvaceti karátové mince jsou rovněž nejprodávanějšími zlatými mincemi na světě. Na minci jsou vyobrazeny symboly svobody.   irl vju mha  