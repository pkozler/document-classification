 Šéf Googlu Schmidt dostane při odchodu odměnu 100 milionů dolarů  New York 24. ledna (ČTK) - Dosavadní výkonný ředitel americké internetové společnosti Google Eric Schmidt (56) dostane od svého zaměstnavatele odměnu 100 milionů dolarů (asi 1,8 miliardy Kč) v akciích. Informovala o tom agentura Bloomberg. Odměna, jejíž čerpání je rozloženo do čtyř let, je první, kterou Schmidt dostane od svého nástupu do podniku v roce 2001.   Google minulý týden spolu s hospodářskými výsledky překvapivě oznámil, že Schmidta ve funkci vystřídá spoluzakladatel Googlu Larry Page (38). Schmidt ale z Googlu neodchází, ve firmě bude nadále působit, od dubna ale jako předseda správní rady s výkonnými pravomocemi.   Google se na trhu objevil na konci minulého desetiletí a od té doby si z globálního pohledu udržuje vedoucí pozici mezi internetovými vyhledávači. Nejoblíbenější je ale v západních zemích, v Asii je už jeho podpora slabší a na některých trzích mu prvenství nepatří. Výsledky za poslední čtvrtletí loňského roku nicméně potvrdily, že firma pokračuje v růstu.   Zatímco internetovému vyhledávání Google dominuje, v relativně novém segmentu sociálních sítí se mu nedaří prosadit. Navíc pro něj představují hrozbu právě firmy jako Facebook nebo Twitter, které patří k hlavním aktérům v segmentu sociálních sítí a které Googlu ukrajují z návštěvnosti i ze zásobárny talentů z řad expertů na informační technologie.   Schmidt v rozhovoru s agenturou Reuters řekl, že jeho krok není reakcí na konkurenci, ale snahou urychlit rozhodovací procesy ve firmě.   V záznamech určených pro burzovní orgány Google minulý týden uvedl, že Schmidt v prosinci nastínil plán prodeje akcií, které už v Googlu drží. Podobný přístup v amerických firmách uplatňuje většina manažerů, kteří si tak uvolňují hotovost a diverzifikují portfolia.   Schmidt měl na konci prosince zhruba 9,2 milionu akcií Googlu. Jejich tržní hodnota činila asi 5,5 miliardy dolarů (přibližně 99 miliard Kč). Na celém podniku měl Schmidt asi 9,6 procenta akcií s hlasovacími právy. V plánu má prodat asi 534.000 akcií, pořád mu tak zbude asi 8,7 milionu kusů a podíl asi 9,1 procenta na celé firmě.   spr dvd  