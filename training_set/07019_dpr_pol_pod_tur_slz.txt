 Kraj chce zavést nové autobusové linky pro návštěvníky Kutné Hory  Kutná Hora 2. ledna (ČTK) - Vedení Středočeského kraje uvažuje o posílení autobusové dopravy mezi Prahou a Kutnou Horou, která je vyhledávaným cílem turistů. Zvláštní autobusy by mohly denně odjíždět z pražského Mariánského náměstí či jeho okolí a využívali by je návštěvníci krajského infocentra v Husově ulici. Starosta Kutné Hory Ivo Šanc (Šance pro Kutnou Horu) by takový krok uvítal.   Podle hejtmana Davida Ratha (ČSSD) by autobusy mohly z Prahy jezdit dvakrát nebo třikrát denně. "V návaznosti na infocentrum, kde by se návštěvníci seznámili s tím, co se kde nabízí. Říkali jsme si, že by nebylo špatné takové linky provozovat," dodal hejtman. Podle něj by autobusy mohly časem jezdit i do dalších turisticky atraktivních míst v kraji.   Do Kutné Hory, jejíž historické jádro je na seznamu světového dědictví UNESCO, každoročně zamíří velké množství turistů. Největší zájem je tradičně o kostnici a Chrám svaté Barbory. Hejtmanství ve městě provozuje Galerii Středočeského kraje (GASK), sídlící v bývalé Jezuitské koleji. Nové autobusové linky by měly zajistit větší dostupnost jejích unikátních sbírek pro návštěvníky Prahy.   "Je to dobře, my chceme s krajem a GASK fungovat v symbióze," uvedl k tomuto záměru kutnohorský starosta Šanc. Podle něj by autobusy mohly zastavovat na parkovišti Na Valech, které by se mělo v budoucnu rozšiřovat. "Myslím si, že turisté z parkoviště Na Valech do GASK rádi dojdou. Je to minimální docházková vzdálenost," dodal.   khj mol  