 WikiLeaks:Německo s USA chystá špionážní družice,Berlín to popírá  Doplnili jsme další podrobnosti a reakce v odstavcích 3-7.   --------------------    Oslo 3. ledna (ČTK) - Podle dokumentů serveru WikiLeaks pracují Německo a Spojené státy na společném programu špionážních družic v hodnotě 270 milionů dolarů (asi pět miliard Kč), což způsobuje určité třenice mezi partnery v Evropské unii. Napsal to dnes norský deník Aftenposten, který od serveru dostává část získaných diplomatických depeší ke zveřejnění. Německé středisko pro letectví a vesmír (DLR) informace popřelo.   Podle diplomatické pošty amerického velvyslanectví v Berlíně byl projekt původně prezentován jako komerční, ale v současnosti je řízen německou rozvědkou.   Německé středisko pro letectví a vesmír popřelo, že by Německo s USA spolupracovalo na špionážním družicovém programu. Příslušný program vývoje satelitů vysoké optické rozlišitelnosti (High Resolution Optical Satellite - HiROS) má podle střediska čistě vědecký a bezpečnostní charakter.   "HiROS není špionážní družice, ani tajný projekt," řekl dnes mluvčí DLR Andreas Schütz, podle nějž je projekt zacílen výhradně na vládní účely, "například krizový management během přírodních katastrof a na vědecké účely".   Podle kabelogramu z 15. února 2009 Berlín věří, že nová satelitní technologie "poskytne nástroj národní moci a politicky Německo vymaní ze závislosti na zahraničních zdrojích zobrazování".   Aftenposten cituje diplomatické telegramy, podle nichž projekt vyvolal třenice mezi Německem a jeho partnery v EU, zejména Francií, která měla být z projektu zcela vyloučena. Ta se jej údajně pokoušela zastavit a upozorňovala na jeho možné konkurování francouzskému průmyslu.   Americké velvyslanectví v Berlíně i francouzské ministerstvo zahraničí odmítly věc komentovat s tím, že se nevyjadřují k tajným dokumentům uniklým na veřejnost prostřednictvím WikiLeaks.   Podle diplomatické pošty z let 2009 a 2010 by družicová síť HiROS měla být instalována v roce 2013, cituje Aftenposten zdroje WikiLeaks.   HiROS neměl podle starších depeší, kdy v Německu vládla takzvaná velká koalice křesťanských a sociálních demokratů, jistou finanční podporu vlády. Tato situace se měla zlepšit po nástupu nynější pravicově-liberální koalice křesťanských demokratů a FDP, cituje Aftenposten z dokumentů.   Německé středisko pro letectví a vesmír koordinuje práce na projektu v Berlíně. Zdá se, že z technického hlediska plán problémy nemá, potíže by však mohly nastat z politického hlediska a kvůli financování, uvádějí diplomatické depeše.   zdp ik hej  