 Brněnská zoo plánuje novou expozici klokanů, měla by být průchozí  Brno 25. ledna (ČTK) - Brněnská zoo chce vybudovat novou expozici klokanů, která bude patrně průchozí. Návštěvníci by se tak mohli dostat do bezprostředního kontaktu se zvířaty. Obdobný výběh má například zlínská zoologická zahrada. Nová expozice v Brně by se měla stát domovem skupiny asi deseti klokanů, řekl dnes ČTK ředitel zoo Martin Hovorka. Projekt dnes odsouhlasilo městské zastupitelstvo. Přijde na deset až 20 milionů korun.   Zahrada je majetkem města, které bude usilovat získání evropských dotací na něj. Pokud Brno s žádostí uspěje, mohla by se začít nová expozice budovat již v příštím roce.     "Průchozí expozice s klokany jsou oblíbené především v samotné Austrálii. Pro tyto výběhy otevřené veřejnosti je lépe vybrat klokany středního vzrůstu do výšky jednoho metru," doplnil Hovorka. Zoo Brno zvažuje, že pro ni pořídí klokany skalní. Nejvyšší klokani dorůstají až do dvou metrů a při bezprostředním kontaktu mohou být pro člověka nebezpeční.   Expozice s klokany by se měla stát jádrem budoucí nové části zoo věnované přírodě z oblasti Austrálie. Začleněn do ní bude i současný pavilon exotických ptáků, který čeká časem také rekonstrukce.   Vladimír Klepáč sap  