 Dopravní odboráři žádají osobní setkání s premiérem  doplnili jsme poslední odstavec   --------------------    Praha 5. května (ČTK) - Koalice dopravních odborových svazů žádá o osobní setkání s předsedou vlády Petrem Nečasem. Odboráři s ním chtějí diskutovat o zastavení reforem, které považují za asociální. Vyplývá to z dnešního prohlášení Koalice odborových svazů. Na podporu svých požadavků jsou odbory připraveny zahájit razantní protesty včetně stávek.   "Pro nás nebude překvapením, když s námi jednat nebude," řekl dnes ČTK předseda Odborového svazu dopravy Luboš Pomajbík. Podle něj svazy premiéra o schůzku žádaly opakovaně, nicméně se nikdy neuskutečnila. Pokud se ale bude vláda chovat i nadále arogantně, dopravní odbory jsou na to schopny zareagovat adekvátním způsobem, což znamená razantní dlouhodobé akce včetně stávek, dodal.   Odborům zejména vadí, že jsou reformy dělané diletantsky a vláda na odborové svazy jako na sociálního partnera nebere ohled. Za důkaz špatné práce na reformách Pomajbík uvedl například zamítnutí retroaktivního daňového zatížení stavebního spoření Ústavním soudem.   Odbory rovněž nesouhlasí s návrhem ministra financí Miroslava Kalouska na seškrtání výdajů na dopravní obslužnost. Tento zásah do železniční regionální dopravy podle Jaromíra Pejši, předsedy Odborového sdružení železničářů OSŽ, mohl znamenat snížení počtu osobních regionálních spojů až o třetinu. Společně se snížením dopravní obslužnosti by se množství zaměstnanců Českých drah stalo nadbytečnými.   OSŽ zvažovalo protestní stávku v souvislosti s reformami už na konci března. O případné stávce by se mělo rozhodnout na sjezdu k programové konferenci Odborového sdružení železničářů (OSŽ) 17. května. Podle dřívějšího vyjádření Pejši je sdružení připraveno samo iniciovat dokonce generální stávku. Možnost generální stávky zvažovala i Asociace samostatných odborů (ASO).   Také největší Českomoravská konfederace odborových svazů (ČMKOS) nesouhlasí s koncepcí vládních reforem v celé řadě bodů. Například na návrhu důchodové reformy kritizuje, že prohloubí deficit na důchodovém účtu a zbytečně zatíží peněženky lidí. Kritizuje i vládní návrhy daňové či zdravotnické reformy. Na protest proti reformám ČMKOS svolala na sobotu 21. května do Prahy na Václavské náměstí demonstraci.   Předseda ČMKOS Jaroslav Zavadil dnes Rádiu Impuls řekl, že dopravní odbory jsou podle něho nejradikálnější z odborových svazů. Reformy by se i podle jeho osobního názoru ale měly stáhnout a přepracovat. "Připravují se i jiné akce, o kterých jsme zatím nemluvili, ale připravují se. My se nevyhýbáme ani slovům stávka, ale teď nemám k tomu kompetence to říct," dodal Zavadil.   cfr vrk mha  