 SANEP: Z vlády se největší důvěře těší ministr Jiří Pospíšil  Praha 23. ledna (ČTK) - Z ministrů vlády premiéra Petra Nečase (ODS) se největší důvěře těší ministr spravedlnosti Jiří Pospíšil, kterému věří více než polovina lidí. Vyplývá to z výsledků aktuálního internetového průzkumu agentury SANEP, který má ČTK k dispozici. Dalšími dvěma nejdůvěryhodnějšími členy vlády jsou ministr zahraničních věcí Karel Schwarzenberg (TOP 09) a ministr dopravy Vít Bárta (VV). Ministr financí Miroslav Kalousek, který v minulém dotazování zvítězil, klesl na osmé místo.   Nejlépe hodnoceným členem vlády Petra Nečase se stal se ziskem 50,4 procenta ministr spravedlnosti Pospíšil. Druhým v pořadí je ministr zahraničí Schwarzenberg, který se těší důvěře 44,7 procenta respondentů. Oproti poslednímu dotazování v srpnu loňského roku si v pořadí o stupeň polepšil.   Ministr dopravy Bárta postoupil ze srpnového desátého místa na třetí, důvěru mu dalo 37,5 procenta lidí. Čtvrté nejlepší hodnocení získal s podílem 34,2 procentního bodu ministr obrany Alexandr Vondra (ODS), který tak odsunul na pátou pozici premiéra Petra Nečase. Tomu dalo důvěru 33,8 procenta účastníků průzkumu.   Pohoršil si také ministr vnitra Radek John (VV). Podíl lidí, kteří mu důvěřují, klesl od srpna o deset procent na 24,7 procenta a John z šestého místa klesl na desáté.   Největší propad však zaznamenal ministr financí Miroslav Kalousek. V minulém průzkumu důvěry získal 57,2 procentního bodu a stal se nejdůvěryhodnějším členem Nečasovy vlády, nyní se pro něj vyjádřilo jen 26,5 procenta dotázaných a skončil na osmém místě.   Z dalších členů vlády se ministr zdravotnictví Leoš Heger (TOP 09) umístil na šestém místě s podílem 28,3 procenta a ministr průmyslu Martin Kocourek (ODS) na sedmém místě s 27,7 procenta hlasů. Na deváté pozici skončil ministr školství Josef Dobeš (VV), který získal 25 procent, na jedenáctém ministr průmyslu Jaromír Drábek (TOP 09), jemuž věří 23,3 procenta lidí. Na dvanácté příčce je ministr kultury Jiří Besser (TOP 09) s podílem 22,3 procenta, jako třináctý v pořadí se umístil ministr zemědělství Ivan Fuksa (ODS), tomu důvěřuje 21,5 procenta dotázaných.       Na předposlední příčce v celkovém hodnocení patnáctičlenného vládního kabinetu zůstal s 18 procenty ministr pro místní rozvoj Kamil Jankovský (VV). Na posledním místě skončil dnes už bývalý ministr životního prostředí Pavel Drobil (ODS), důvěru mu deklarovalo 14,9 procenta lidí. V srpnu získal 30,1 procenta hlasů a osmé místo mezi ministry.     Internetového průzkumu, který se uskutečnil ve dnech 31. prosince 2010 až 7. ledna 2011, se zúčastnilo 11.433 obyvatel ČR.   vit mkv  