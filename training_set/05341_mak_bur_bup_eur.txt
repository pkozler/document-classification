 Již více než čtvrtina Estonců platí v obchodech eurem  Brusel 3. ledna (zpravodaj ČTK) - Již více než čtvrtina Estonců platí v obchodech eurem a celkem 90 procentům obyvatel obchodníci vrací pouze eurobankovky či euromince. Novináře o tom dnes informovala Evropská komise. Země vyměnila národní měnu za euro k 1. lednu jako první postsovětská republika, a stala se tak 17. členským státem eurozóny.   Estonská koruna by měla z oběhu zmizet v příštích dvou týdnech. Zhruba polovina Estonců měla hotovost v eurech ještě před koncem loňského roku. "To, že velká část obyvatel držela eurobankovky a euromince s předstihem, velmi pomáhá přechodu na evropskou jednotnou měnu. Bez problémů se uskutečnila i přeměna bankomatů na euro, které začaly nabízet již v prvních hodinách roku 2011," uvedla komise.   Přestože se přechod malé pobaltské země se zhruba 1,3 milionem obyvatel na evropskou měnu zatím uskutečnil bez problémů, samotní Estonci z nové měny nejsou zdaleka nadšeni. Podle průzkumů, které dnes zveřejnil deník Frankfurter Allgemeine Zeitung (FAZ) vstup do eurozóny podporuje pouze 52 procent obyvatel, což je podstatně méně než v uplynulých měsících.   Původní nadšení vystřídal spíše nezájem a případně obavy o vývoj dluhové krize v eurozóně. FAZ mimo jiné cituje nejmenovaného Estonce, který přijetí evropské jednotné měny srovnává s příchodem sněhu. "Ani jednomu se nedá zabránit," řekl.   urm dvd  