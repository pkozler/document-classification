 Advokátům The Doors se nelíbí pařížský bar, jenž je jí zasvěcen  --------------------    Ke zpravodajství: FOTO ve Fotobance  ID foto:  FO00314402 ,  P201012030624801    --------------------    Paříž 9. června (ČTK) - Pařížan, který založil bar plně věnovaný kultu americké hudební skupiny The Doors a jejího zesnulého vůdce Jima Morrisona, se se zlou potázal. Američtí advokáti skupiny mu v dopisu dali 60 dní na to, aby změnil jméno baru, jeho plakáty, názvy koktejlů i jeho internetovou stránku, protože The Doors prý nechtějí být s nějakou nálevnou spojováni. Oznámila to dnes agentura AFP.   Christophe Maillet podnik založil loni v září. Dal mu jméno Lezard King, což byla Morrisonova přezdívka. Dekorace je plně v duchu The Doors, koktejly nesou názvy jejich písní, lokálem zní rock 60. a 70. let.   Maillet na internetové stránce podniku píše, že z něho chce udělat "nepominutelné místo pro fanoušky The Doors a milovníky koktejlů". AFP řekl, že vše zamýšlel jako poctu Morrisonovi a skupině vůbec. Jeho snem prý bylo, že bar navštíví i někdejší členové skupiny, rozpuštěné v roce 1972, rok po Morrisonově smrti. Přiznal ale, že nikoho nepožádal o svolení.   Teď advokáty The Doors kontaktoval a sdělil jim, že pokud opravdu trvají na svém, podvolí se.   Jim Morrison zemřel v 27 letech v Paříži, oficiálně na srdeční zástavu. Hypotéza, že se předávkoval drogami, nebyla jednoznačně potvrzena.   pz hej  