 V Praze začal festival japonských filmů a kultury  Praha 21. ledna (ČTK) - Projekcí snímku Hotel Ibišek začala dnes večer v kině Lucerna přehlídka japonských filmů a kultury  Eigasai  2011. Festival nabídne od soboty do čtvrtka sedm filmů, které vznikly v Japonsku v posledních 25 letech. Nejočekávanější událostí přehlídky je snímek Norské dřevo natočený na motivy stejnojmenné knihy i v Česku oblíbeného spisovatele Harukiho Murakamiho. Přehlídku filmů doprovodí série přednášek, koncertů, výstav a ukázek tradiční japonské kultury, která potrvá až do konce února.     Vstupenky na Norské dřevo byly vyprodané už několik dní před začátkem festivalu, Murakamiho fanoušky může uklidnit, že film brzy přijde do české distribuce. Premiéru bude mít 10. února, distribuovat ho bude společnost Aerofilms.   Japonsko je proslulé mimo jiné animovanými filmy a komiksy. Vedle hraných filmů se tak návštěvníci festivalu mohou těšit také na kreslený snímek Božský meč z roku 1985. Jde o snový příběh chlapce, který se prolíná s reálnými událostmi a postavami japonské historie. V sobotu večer se bude promítat mistrovské dílo živoucí legendy japonské kinematografie Kitana Takeshiho Scény u moře z roku 1993.     Promítáním filmů festival zdaleka nekončí. V sobotu se bude konat v Mramorovém sále a kinosále Lucerny Japonský den spojený s ukázkami tradiční japonské kaligrafie a dílnami, kde se lidé více dozvědí o tušové malbě, papírových skládačkách origami či hraní deskové hry go.V podvečer budou následovat ukázky bojového umění karate a hry na japonské bubny.   Na týden japonských filmů naváže přehlídka japonské kultury. Například 5. února bude Divadlo Disk hostit představení japonské pantomimy na námět tradičního divadla nó a kabuki. Galerie Jaroslava Frágnera na pražském Betlémském náměstí nabídne od 8. února do 3. dubna výstavu o trendech současné japonské architektury.   Organizátoři chystají i několik přednášek, třeba o japonské medicíně, animaci nebo firemní kultuře. Zajímavou přednášku nabídne překladatel Murakamiho knih do češtiny Tomáš Jurkovič. Ve středu 9. února v Informační a kulturním středisku Japonského velvyslanectví v Praze bude povídat o postavách záhadných žen v románech Murakamiho a jejich možném výkladu.     Celý festival zakončí ve čtvrtek 24. února recitál hudebníků na Novoměstské radnici na Karlově náměstí, kteří hrají na tradiční japonské nástroje. Více informací lze nalézt na webových stránkách festivalu  www.eigasai.cz .   hck dr    