 Poslanci podpořili zvýšení poplatku za zápis do katastru  Praha 10. května (ČTK) - Sněmovna dnes v prvním čtení podpořila vládní návrh na zvýšení poplatku za zápis do katastru nemovitostí. Zvýšit se má na dvojnásobek ze současných 500 na 1000 korun. Návrh nyní projedná sněmovní zemědělský výbor, jeho konečné schvalování je možné očekávat na některé z dalších schůzí. Vláda chce tímto způsobem získat víc než 300 milionů korun ročně navíc. Opoziční sociální demokraté již dříve oznámili, že se zvýšením poplatku nesouhlasí.   Vláda argumentuje zejména tím, že současný poplatek platí od roku 1994 a od té doby se nezvyšoval. Proto ho chce navýšit o část inflace za posledních 16 let. "Takového zvýšení kompenzuje inflaci od roku 1994, kdy byl tento poplatek stanoven," řekl dnes poslancům ministr zemědělství Ivan Fuksa (ODS). Poukázal na to, že jinde v Evropě se vybírají i vyšší poplatky. Řekl také, že nemovitost si lidé i podnikatelé nekupují příliš často a navíc to je obvykle transakce v objemu statisíců i milionů korun, takže ve srovnání s tím představuje tisícikorunový poplatek jen nepatrný výdaj.   Vláda v důvodové zprávě uvádí, že v Německu stojí zapsání rodinného domku do katastru 400 eur, tedy téměř 10.000 korun, v Rakouskou procento z ceny domku. Také na Slovensku se vybírá víc než v tuzemsku, za zápis se tam platí 66 eur, tedy asi 1600 korun.   Na poplatcích katastrální úřady vyberou stovky milionů korun ročně. Například v roce 2009 to bylo 596 milionů korun, z toho 316 milionů korun bylo za vklady do katastru.   Firmám by mohl zákon přinést úlevu od administrativy. Například nebudou muset přikládat výpisy z obchodního rejstříku, pokud bude možné si údaje ověřit po internetu. Návrhy na zahájení řízení o zápisu se budou podávat na stanoveném formuláři.   Novela má také umožnit vymazat stará zástavní práva převzatá z pozemkové knihy vedené do roku 1964. "S velkou pravděpodobností již tato zástavní práva byla promlčena, nebo i zanikla. Údaje v pozemkové knize o zástavním věřiteli byly neúplné, takže ho po desítkách let není možno dohledat," uvádí vláda.   Martin Neliba dvd  