 Tony Blair opět vypovídá před komisí vyšetřující iráckou válku  --------------------    Ke zpravodajství: FOTO/aktuality; AUDIO   --------------------    Londýn 21. ledna (zpravodaj ČTK) - Bývalý britský premiér Tony Blair se dnes vrátil před komisi vyšetřující okolnosti vedoucí k invazi do Iráku v březnu 2003. Stejně jako loni zdůraznil, že teroristické útoky ve Spojených státech 11. září 2001 změnily situaci a bylo jasné, že mezinárodní společenství se bude muset Irákem zabývat.   Blair vypovídal již jednou, koncem loňského ledna. Válku jednoznačně obhajoval a zdůraznil, že by ani při pohledu zpět nejednal jinak, přestože se v Iráku nenašly zbraně hromadného ničení označované za hlavní důvod invaze.   Jako loni i dnes expremiér zdůraznil, že po 11. září se změnilo hodnocení rizika teroristických útoků. Podle něj bylo jasné, že mezinárodní společenství se bude muset Irákem zabývat. "Byli jsme pro tvrdší postup vůči terorismu a zbraním hromadného ničení a chtěli jsme, aby (tehdejší irácký prezident) Saddám Husajn dodržoval rezoluce OSN," řekl Blair.   Znovu popřel, že by už při setkání s bývalým americkým prezidentem Georgem Bushem v dubnu 2002 v Crawfordu slíbil Američanům podporu pro vojenskou akci. "Tato schůzka byla samozřejmě důležitá. Nešlo při ní však o změnu politiky, ale spíše o možnost vysvětlit, jak ji nejlépe uplatňovat," řekl Blair.   Dnešnímu jednání předcházela kontroverze kolem tehdejší tajné korespondence mezi Bushem a Blairem. Členové komise si jí sice mohli přečíst, ale úřad vlády zakázal, aby o ní mluvili během slyšení. Předseda komise, bývalý vysoký úředník, John Chilcot, uvedl, že je tímto rozhodnutím zklamán.   I dnešní Blairovo vystoupení před vyšetřovací komisí provází demonstrace odpůrců války, třebaže menší před rokem. Zatímco loni se Blair dostal do budovy zadním vchodem, tentokrát šel předem, ovšem více než dvě hodiny před zahájením slyšení.   Irácká válka Británii hluboce rozdělila a vyvolala v zemi rozsáhlé demonstrace. Několik ministrů kvůli ní odstoupilo a dodnes je mezi veřejností živým tématem.   ml ank  