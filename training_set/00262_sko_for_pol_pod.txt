 K maturitám nebylo připuštěno 15 pct studentů, sedm pct propadlo  --------------------    Ke zpravodajství: FOTO/aktuality   --------------------    Praha 16. května (ČTK) - Ke státním maturitám nebylo po prvních dvou týdnech konání připuštěno 15 procent studentů, z těch, kteří maturovali, pak sedm procent propadlo. Novinářům to dnes řekl ministr školství Josef Dobeš (VV). Úředníci odhadují, že nové zkoušky dospělosti bude celkem opakovat pětina ročníku. Dosud odmaturovalo zhruba 9800 studentů, zkouška jednoho studenta prý vyjde na 120 korun.   Ústní zkoušky potrvají do konce května, ministerstvo počítá s tím, že u nich celkem propadne deset až 11 procent studentů. "Nyní to číslo bude klesat, protože začínají maturovat gymnázia," sdělil šéf centra pro přípravu maturit CERMAT Pavel Zelený.   Další studenti pak propadnou u testů a písemných prací, které se budou dělat v červnu. Spolu s těmi, kteří nebyli připuštěni k maturitě, si tak prý na podzim zopakuje státní maturity asi pětina ročníku. Podle ministra je to ale důkaz toho, že maturita není pro každého. Studenti si přitom mohli vybrat ze dvou úrovní obtížnosti, 96 procent dalo přednost lehčí variantě. Z těch, kteří skládali těžší maturity, prý podle Zeleného propadli jen dva lidé.   CERMAT také uvedl, že tisk zkušební dokumentace, tonery a další nezbytnosti vyjdou na 120 korun na jednoho studenta. Školy proto prý dostanou devět milionů na tyto zvýšené náklady. Náměstek středočeského hejtmana a senátor Marcel Chládek (ČSSD) ale tvrdí, že škola dá za jednoho studenta 800 až 1000 korun, tyto peníze prý kraj bude chtít po ministerstvu školství proplatit.   Maturity se připravují 14 let, přišly celkem na 680 milionů korun. Ministr Dobeš spojil s jejich zdárným spuštěním své setrvání ve funkci. V prvním roce se jednotných maturit zúčastní téměř 99.000 studentů. Ti skládají zkoušku z češtiny, jako druhý předmět si mohou vybrat mezi matematikou a cizím jazykem. Od příštího roku by se mělo začínat písemnými testy a zkoušky by měly začít už v dubnu. Dobeš také chce, aby za tři roky patřila matematika mezi povinné předměty.   kli mkv  