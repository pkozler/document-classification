 Bögl a Krýsl: V Česku se nic nestaví, museli jsme jít do Polska  Dobřany (Plzeňsko) 11. května (ČTK) - Hlavně na polský trh se kvůli krizi stavebnictví v Česku musela orientovat velká stavební firma Bögl a Krýsl z Dobřan. Podnik letos v Polsku dokončí stavby za rekordních 1,5 miliardy korun, dvojnásobek oproti loňsku. Krize se tam kupodivu vůbec neprojevuje, vypisuje se více zakázek než dříve, řekl dnes ČTK ředitel firmy Josef Krýsl.   "Do Polska se proto vrhla celá Evropa a vinou velké konkurence jdou ceny zakázek hodně dolů," dodal. Bögl a Krýsl tam letos vyhrál tendr na 18kilometrový úsek dálnice u Varšavy, dále obchvat Zerardówa, což je napojení na dálnici A1, a dále obchvat Jastrzebie. Rekordními zakázkami jsme částečně vykompenzovali neschopnost českého státu investovat do infrastruktury, řekl Krýsl. Podle něj nyní nejsou v Česku ani peníze na projekty budoucích staveb a neřeší se ani výkupy pozemků.   Podnik loni utržil v Česku 2,5 miliardy Kč, zejména díky pražskému okruhu. "Jestli letos uděláme půl miliardy až 600 milionů, tak budeme rádi," uvedl Krýsl. Na Slovensku chce firma postavit díla za 500 milionů korun, což je zhruba o 200 milionů Kč méně než loni. Ale příští rok by se to tam mělo trochu zlepšit, dodal. Letos tam bude vypsáno pět velkých dálničních staveb, které se nyní začínají soutěžit.   Jen polovinu mají letos v Česku tvořit pro firmu tradiční mostní stavby, zbytek budou budovy, kanalizace i vodní elektrárna. "Jdeme do věcí, do nichž bychom dříve nešli. Máme desítky malých staveb i za miliony korun, díky nimž trochu držíme lidi. Dříve jsme měli dvě velké nosné zakázky a k nim jsme dobírali drobnější věci," řekl Krýsl.   V ČR nebyla podle něj 1,5 roku vypsaná větší státní zakázka kromě staveb na koridoru a menších oprav silnic. "Čím máme lidi zaměstnávat? Chápu, že nejsou peníze. Ale když se investovalo 100 miliard do silnic, tak nějakým řešením je dávat polovinu, a ne všechno zastavit. Každý rozumný politik rozjel v krizi právě stavebnictví," dodal.   V ČR se nyní podle Krýsla soutěží stavby za ceny, za něž se téměř nedají vybudovat. Podniky jdou do ztrát, aby udržely lidi. Pár menších firem už z trhu odešlo, ale problémy mají všichni.   Ještě v polovině loňského roku měl Bögl a Krýsl 1200 zaměstnanců v ČR, na Slovensku a v Polsku, teď jich má 700. "Lidé na mostech jsou přitom úzce specializovaní, ty party musí mít něco za sebou a musí si rozumět, protože práce ve výškách je velmi nebezpečná. Pokud je pustím, tak je pak strašně pracně dávám dohromady," řekl Krýsl.   V roce 2009 činil obrat podniku 3,8 miliardy Kč, loni 4,1 miliardy, letos očekává 2,6 až 2,8 miliardy Kč. Loňský hrubý zisk činil jako v roce 2009 kolem 100 milionů korun. "Letos budeme spokojeni, když se udržíme na nule. Dali jsme si cíl přežít toto období s lehkou ztrátou do doby, než někdo dostane rozum a začne se stavět. Možná budeme muset ztrátu z českého trhu dotovat i ze zahraničí," uvedl ředitel.   Firma nyní jako subdodavatel stavby mostu je jedním z pěti účastníků soudního řízení kvůli tragické nehodě ve Studénce, kde se v srpnu 2008 zřítil most před jedoucí vlak. Neštěstí si vyžádalo osm lidských životů, desítky cestujících byly zraněny.   Václav Prokš mol  