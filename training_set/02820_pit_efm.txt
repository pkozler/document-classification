 Fujitsu v Česku vede od ledna Radek Sazama  Praha 11. ledna (ČTK) - Generálním ředitelem technologické společnosti Fujitsu v České republice je od ledna Radek Sazama (49). Do firmy přišel po dvacetiletém působení v IBM, kde měl naposledy na starosti vyhledávání a rozvoj strategických projektů v regionu střední a východní Evropy. Nahradil Tomáše Rutrleho, který odešel loni v červenci. Firma to dnes sdělila ČTK.   "Společnost Fujitsu se v posledních letech významně změnila, stejně jako celý průmysl informačních technologií. Už nestačí prodávat nejrychlejší servery nebo nejlehčí notebooky. Zákazníci dnes hledají komplexní řešení s dokonalým servisem," uvedl Sazama.   Fujitsu podle Sazamy patří v oblasti IT služeb ve světovém měřítku třetí místo. "Věřím, že podobné postavení postupně získáme také na českém trhu. Právě v této oblasti můžeme nabídnout efektivní a flexibilní řešení firmám, státní správě i samosprávě," dodal.   Sazama vystudoval Elektrotechnickou fakultu Vysokého učení technického v Brně. Svou profesionální dráhu ve společnosti IBM začal v roce 1991, kdy se podílel na budování jejího českého zastoupení. Od roku 1996 byl obchodním ředitelem a členem vedení. V roce 2000 byl pověřen jednáním s vládou ohledně vybudování střediska služeb v Brně. Následně přešel do evropského vedení Global Services.   Firma Fujitsu je jednou z největších světových společností v oblasti informačních technologií. Na českém trhu působí prostřednictvím Fujitsu Technology Solutions, která se stala nástupcem společného podniku Fujitsu-Siemens Computers, když společnost Fujitsu na jaře roku 2009 odkoupila podíl firmy Siemens.   jsa dvd  