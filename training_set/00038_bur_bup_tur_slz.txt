 Citfin: Chorvatsko, Egypt i Tunis jsou letos díky koruně levnější  Praha 1. června (ČTK) - Chorvatsku jako nejoblíbenější destinaci Čechů pro dovolenou letos pomůže i kurz koruny. Ta totiž proti loňskému roku posílila vůči chorvatské kuně o šest procent. Ještě více pak nahrálo posílení koruny Egyptu a Tunisku jako turistickým destinacím. Vyplývá to z analýzy společnosti Citfin.   Z exotických destinací jsou z pohledu výhodnosti nákupu měny oproti loňskému roku podle analýzy nejzajímavější stále Maledivy. Koruna vůči tamní rupii meziročně posílila o téměř třetinu.   "Navíc je pravděpodobné, že v následujících měsících koruna na svém postavení nic neztratí. Naopak, s nákupem chorvatské měny lze ještě počkat. Je totiž pravděpodobné, že miliardy eur budou muset putovat do problémového Řecka, na což by koruna měla reagovat posílením," uvedl analytik Citfin Tomáš Volf. Zatímco loni stála kuna více než 3,50 koruny, letos stojí o dvacet haléřů méně.   Vůči egyptské libře je koruna letos ve srovnání s loňskem silnější o 22,5 procenta. Hned v závěsu je tuniský dinár, ten je meziročně levnější o 11,3 procenta. "Důvodem jsou samozřejmě lidové bouře, které v obou zemích proběhly. A stejný faktor bude naopak působit proti chuti jet právě do těchto dvou zemí," uvedl Volf.          květen 10  květen 11  Posílení o %     CZK/HRK  3,513  3,305  6%     CZK/EUR  25,51  24,5  4%       Zdroj: Citfin   sos vju  