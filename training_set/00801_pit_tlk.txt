 Model pro výpočet cen volání chtějí pro ČTÚ vytvořit tři firmy  Praha 20. ledna (ČTK) - Do výběrového řízení na nový model výpočtu cen pro volání v pevné síti se přihlásily společnosti PricewaterhouseCoopers ČR, Deloitte Advisory a Ernst &amp; Young. Hodnota zakázky je maximálně deset milionů korun. Český telekomunikační úřad to oznámil na svých stránkách.   Vytvoření metodiky výpočtu cen na základě dlouhodobých přírůstkových nákladů, tzv. modelu LRIC, v roce 2009 doporučila Evropská komise. Členské země mají metodiku zavést do konce roku 2012.   Nová metodika má podle předsedy úřadu Pavla Dvořáka zefektivnit dosavadní regulační postupy zejména tím, že stanoví jednoznačný postup při výpočtu cen za propojení, včetně metodiky získávání ekonomických, provozních a technických podkladů a vstupů pro vlastní výpočet. Metoda LRIC má nahradit dosud používanou metodu historických nákladů.   jsa vju  