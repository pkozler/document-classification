 Trio lachtaních samic zlínské zoo doplnil čtyřletý samec Oscar  --------------------    Ke zpravodajství: FOTO/aktuality; AUDIO   --------------------    Zlín 19. května (ČTK) - Skupinku tří lachtaních samiček zlínské zoologické zahrady - Mary, Betty a Fany, doplnil čtyřletý sameček Oscar. Ošetřovatelé jej získali z maďarské chovatelské instituce. Oscar je náhradou za loni uhynulého samce Johna, který se za 22 let stal neodmyslitelnou součástí lešenské zahrady; zemřel na stáří.   "Výhodou Oscara je, že od útlého věku byl v úzkém kontaktu s lidmi. Takže se velmi hodí do naší expozice. Do chovu lachtanů dvakrát denně vstupujeme kvůli krmení a cvičení. Lachtan hřivnatý, zvláště pak samci, nemusí být vždy tolerantní k lidem," řekl dnes ČTK Pavel Shromáždil ze zlínské zoologické zahrady.   S chovem lachtanů hřivnatých má lešenská zoo bohaté zkušenosti. Zahájila jej v roce 1988, kdy tam dorazili roční lachtani John a Mary. Za tu dobu odchovali sedm mláďat - naposledy samečka Huga, který později našel nový domov v liberecké zoo.   Přemístění lachtana a jeho zvykání si na nové prostředí není podle Shromáždila jednoduché. Zvířata jsou totiž mimořádně inteligentní. "Po příchodu do naší zoo lachtan první dny úplně odmítal krmení, odmítal kontakt s lidmi. Nicméně ta jeho afinita k lidem ho postupně donutila k tomu, že začal přistupovat k našim ošetřovatelkám. Bral si více a více krmení a po několika dnech jsme jej začali pouštět nejprve samostatně do venkovní expozice... Poté jsme k němu začali pouštět i naše chovné trio samic," poznamenal Shromáždil. Po přibližně měsíčním pobytu Oscara v lešenské zoo se zvíře sice snáší se všemi samicemi, nicméně ošetřovatelky ještě občas u něj pozorují stesk po původním domově.   Pro návštěvníky je lachtaní expozice jedna z nejvyhledávanějších. Dvakrát denně je pro veřejnost připraven zábavný program spojený s krmením lachtanů. "Oscar byl od malička veden k drezuře. Rádi bychom na to navázali. Lachtani rádi cvičí, baví se tím. Takže jeho cviky ošetřovatelky prohlubují každý den," uvedl.   Hlavním úkolem Oscara ovšem není bavit diváky, ale později se se samičkami pářit. Zatím je ale velmi mladý. Samci pohlavně dospívají přibližně v šesti letech. "Oscar má teprve nějakých 150 kilogramů. Pohlavně dospělí jedinci - samci, mívají i 300 kilogramů," dodal.   Počty lachtanů hřivnatých v přírodě jsou nyní poměrně stabilní. Avšak ochrana jednotlivých lokalit je rozdílná. Hlavní nebezpečí pro lachtana hřivnatého představoval lov pro kůži. Například v Argentině bylo v letech 1917 až 1953 zabito 250.000 jedinců. Dalším nebezpečím byli rybáři, kteří často považovali lachtany za konkurenty v lovu ryb a proto je stříleli.   Gabriela Sluštíková vsj  