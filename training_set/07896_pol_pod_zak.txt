 Strážníci v Mýtě budou dbát na bezpečnost a méně vybírat pokuty  Vysoké Mýto (Orlickoústecko) 6. ledna (ČTK) - Vysoké Mýto mění strategii práce městské policie. Strážníci budou méně vybírat pokuty za parkování a víc se starat o bezpečnost ve městě. Posily ale policisté nabírat nebudou. Novinářům to dnes řekl starosta Miloslav Soušek (ČSSD).   "Měníme priority. Nové zadání zní zvýšit bezpečnost obyvatel," řekl Soušek.   Starosta dává přednost britskému modelu, kdy strážníci chodí po ulicích neozbrojení. Obyvatelé k nim mají větší důvěru. "Řada poškozených se ani nepřihlásí, že se jim něco stalo, důvěra v policii se musí zlepšit," řekl Soušek.   Podle něj městští strážníci na dopravu zcela nerezignují, víc je ale bude vidět v ulicích v noci, častěji budou kontrolovat mladistvé, zda nepijí alkohol nebo nechodí do heren hrát na výherních automatech. Strážníci by také letos mohli pořídit alkoholový tester, pokud dostanou dotaci.   "Za 18 let, co městská policie v Mýtě funguje, měla rada a zastupitelé rozdílná zadání. Jen nesouhlasím, že bude stačit sedm lidí, respektive pět, protože dva jsou dlouhodobě nemocní. Sedm dní v týdnu a 24 hodin denně rozhodně sloužit nemůžeme," řekl velitel Radomír Toušek.   Na jednom se oba muži určitě shodnou. Chtějí i nadále pořádat přednášky pro děti a mládež. Prevenci se ve městě věnuje i státní policie a hasiči. Státní policie na území města loni zaznamenala 320 trestných činů, z toho polovina byla majetková, například krádež vozidel, krádež nafty, GPS navigace nebo jízdních kol.   V poslední době se ve městě opakovala loupežná přepadení. Policie chytila tři mladíky a předpokládá, že toho mají na svědomí ještě víc. Žádá proto veřejnost, aby jí podala informace, řekla policejní mluvčí Iveta Lehká.   jlc sap  