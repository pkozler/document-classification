 Ve Středočeském kraji se otevře během Noci kostelů 98 památek  Praha 24. května (ČTK) - Celkem 98 kostelů a modliteben si budou moci zájemci prohlédnout ve Středočeském kraji v pátek 27. května při akci Noc kostelů. Církevní objekty budou otevřeny až do nočních hodin, pro prohlídky bude případně k dispozici průvodce. Často jsou akce spojeny s hudebním programem, přednáškami a bohoslužbou, uvádí organizátoři na  www.nockostelu.cz .   Novinkou, kterou na letošní rok organizátoři připravili, jsou tematické okruhy, které se snaží propojit několik kostelů, jimž je společný nějaký fenomén. Je možné se vydat za svatým Jakubem a navštívit kostely, které jsou mu zasvěceny. Jde například o děkanský kostel v Mnichově Hradišti na Mladoboleslavsku.   Během Noci kostelů se ve středních Čechách otevře například kostel svatého Václava ve Staré Boleslavi, malý kostel svatého Vojtěcha v Neratovicích na Mělnicku nebo evangelický kostel ve Mšeně na Mělnicku, který bude přístupný od 17:00 do 22:00. V programu nechybí prohlídka památky, ale návštěvníci uslyší také skladby na harmoniu nebo si budou moci na farní zahradě upéct špekáčky.   V kostele svatého Jiljí v Nymburce se navíc v pátek otevře putovní výstava, která se zabývá tématem obnovy sakrálních památek v Česku. Umělecký fotograf Jan Bartoš zachytil na svých černobílých snímcích 12 kostelů, které spojuje téma nedávné obnovy. "Představujeme obrazem a slovem kostely z rozličných koutů České republiky. Příběhy jednotlivých staveb jsou různé, společná je lidská snaha o jejich obnovu," řekl ředitel pořádajícího Institutu pro památky a kulturu Aleš Kozák.   Noc kostelů je pozváním pro každého, aby bez ostychu a bez zábran vstoupil do křesťanských chrámů a mohl obdivovat jejich duchovní a umělecké bohatství.   Středočeský kraj spadá pod pražskou, litoměřickou a královéhradeckou diecézi. Nejvíce otevřených církevních objektů bude v pražské arcidiecézi, kde jich církev zpřístupnila celkem 72.   V roce 2010 se v zemi otevřely kostely a modlitebny ve 199 městech a obcích. Otevřeno bylo 418 kostelů a zaznamenáno bylo celkem čtvrt milionu návštěvnických vstupů. Jen v pražské arcidiecézi napočítali organizátoři přes 50.000 návštěvníků.   zik snm  