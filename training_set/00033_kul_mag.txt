 Hřebejkova a Jarchovského Nevinnost měla premiéru v Praze  --------------------    Ke zpravodajství: FOTO ve Fotobance; AUDIO  ID foto: P201101070653601, P201101070632601, P201101070688601   --------------------    Praha 19. ledna (ČTK) - Na dvou místech v Praze - v multikině Palace Cinemas ve Slovanském domě a v kině Lucerna měla dnes večer premiéru novinka režiséra Jana Hřebejka a scenáristy Petra Jarchovského nazvaná Nevinnost.   Projekcí se tradičně zúčastnili tvůrci i herci tohoto snímku na téma mezilidských vztahů, který spadá do žánru kriminálního thrilleru. Přitom vypráví především o lásce, která motivuje jednání všech postav, a jejích nejrůznějších podobách. Začíná jako detektivka, v níž se odkrývají letitá traumata a bolestné křivdy, a má nečekanou pointu.   Do snímku režisér obsadil například Ondřeje Vetchého, Aňu Geislerovou, Hynka Čermáka, Zitu Morávkovou, Alenu Mihulovou, Annu Linhartovou a také Luďka Munzara, který v něm vystupuje jako hlava rodinného klanu. Munzar se naposledy objevil na filmovém plátně ve Vláčilově filmu Mág a vrací se téměř po pětadvacetileté pauze.   Hřebejk však pro svůj snímek objevil i divadelního herce Hynka Čermáka, často využívaného v televizních seriálech. Za obohacení každého filmu pokládá, když někteří z herců nejsou příliš známí. Čermák je pátou sezonou členem Městských divadel pražských, často však hostuje mimo ně. Před Vánoci zazářil v Dejvickém divadle v inscenaci hry Patricka Marbera Kdo rozdává, rozhodne. Od podzimu vystupuje s Lindou Rybovou v Divadle Palace ve hře Africká královna, známé díky oscarovému snímku režiséra Johna Hustona ze začátku 50. let.   Ve filmu Nevinnost hraje Čermák bývalého psychologa, nyní detektiva. S Hřebejkem pracoval poprvé. "Překvapil mě tím, jak je schopný na place pracovat na scénáři. Že je schopen o jakémkoliv nápadu, který někdo z tvůrčího týmu má, uvažovat, dotáhnout do konce a uplatnit. Vychází z herců a má je evidentně rád, je hereckým režisérem," řekl před premiérou Čermák ČTK.   Scénář prý četl jedním dechem a byl z něj nadšen, protože byl dokonalý. "Pak jsem byl překvapen, že bezprostředně před kamerou to šlo ještě dál," dodal.   Projekty dvojice Hřebejk-Jarchovský patřily dlouhá léta k těm, které lámaly rekordy návštěvnosti. Pelíšky z roku 1999 mají na kontě přes milion diváků a o čtyři roky mladší Pupendo se této metě těsně přiblížilo. Více než půl milionu lidí vidělo v první polovině 90. let Šakalí léta, snímek Horem pádem z roku 2004 měl přes 600.000 diváků a k půlmilionové hranici se dostal Nestyda z roku 2008.   Jen vážněji laděná Kawasakiho růže uvedená na prestižním Berlinale přilákala o rok později do kin jen 130.000 zájemců. Nevinnost však organizátoři prestižní přehlídky v Berlíně nepřijali. Přitom podle Hřebejka nic nebrání tomu, aby nadčasový příběh tohoto komorního dramatu pochopili i zahraniční diváci.   Jiří Borovička dr  