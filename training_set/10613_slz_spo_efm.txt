 Akcionáři Bestsportu prý odvolali představenstvo, firma to odmítá  Upravili jsme a doplnili reakci Bestsportu v 1., 3. a 4. odstavci a další informace v 7. a 8. odstavci.   --------------------    Praha 6. května (ČTK) - Valná hromada společnosti Bestsport, provozovatele a majitele O2 arény, odvolala celé představenstvo firmy, včetně místopředsedy Aleše Hušáka. Uvedl to dnes server Aktuálně.cz. Mluvčí Bestsportu Jan Tuna ČTK řekl, že v představenstvu společnosti nedošlo k žádným změnám, valná hromada se neuskutečnila a údajné nové představenstvo nemá žádné oprávnění za Bestsport jednat.   Hušáka podle serveru ve funkci nahradí Petr Bernátek, jediný, který v novém vedení Bestsportu není přímo spojen se sportovními svazy, ale má blízko ke KKCG miliardáře Karla Komárka.   Podle Tuny se ale valná hromada Bestsportu neuskutečnila, protože se na ni nedostavil žádný právoplatný zástupce akcionářů. Na místo konání valné hromady se dostavil pouze muž, který neměl patřičné oprávnění jednat za majoritního akcionáře Občanské sdružení Zelený ostrov (OSZO), uvedl Tuna.   Zástupce minoritního akcionáře Sazky Roman Ječmínek se na místo konání valné hromady nedostavil vůbec, ač byl představenstvem Sazky pověřen výkonem akcionářských práv za společnost na této valné hromadě, sdělil dále Tuna. V souladu s ustanovením obchodního zákoníku tak byla svolána náhradní valná hromada. "Lidé, kteří se pokoušejí vystupovat jako členové údajného nového představenstva, k tomu nemají žádné oprávnění, nemohou podepisovat žádné smlouvy a pokud by tak činili, dopouštěli by se protiprávního jednání a všechny úkony by byly považovány za absolutně neplatné," dodal Tuna, který je rovněž mluvčím Sazky.   Bestsport je stejně jako loterijní společnost Sazka, kde je Hušák generálním ředitelem a předsedou představenstva, v úpadku. Bestsport je vlastněn OSZO, které má stejné majitele jako Sazka, tedy sportovní svazy. Bestsport sám na sebe podal insolvenční návrh 31. března.   Podle Aktuálně.cz je Hušákův nástupce v představenstvu Bestsportu Bernátek bývalým policejním důstojníkem, později byl konkurzním správcem. V době, když už nebyl v policejních službách, měl jeho tým dva klienty známých jmen - Jiřího Čunka a Stanislava Grosse. Prvnímu pomáhal v době, kdy byl podezřelý z korupce, expremiérovi Grossovi zase v době, kdy musel opustit politické funkce, napsal server.   Aktuálně.cz upozornil, že není jasné, zda výsledek valné hromady bude platný. Podle zdroje blízkého KKCG se Hušák totiž o chystaném kroku dozvěděl předem a svolal proto valnou hromadu do sídla Sazky, aby mohl zabránit přítomnosti svých soupeřů. Ti ale prý setkání formálně zahájili ve vestibulu sídla firmy, ještě před vstupním tubusem, kterým projde jen ten, kdo má svolení Sazky. Poté valnou hromadu přerušili a přesunuli na jiné místo.   "Management Sazky zabránil tomu, aby se akcionář, který drží více než 99 procent hlasů v Bestsportu (Občanské sdružení Zelený ostrov), mohl účastnit normálně valné hromady," řekl Aktuálně.cz místopředseda ČOV Jiří Kejval. "Naše úsilí o personální změny v Bestsportu však trvá," dodal.   Kvůli problémům se splácením výstavby O2 arény se Sazka dostala do insolvence. Bestsport, který arénu postavil, dostával od Sazky peníze přes Občanské sdružení Zelený ostrov. Sazce je pak odváděl, aby mohla splácet dluhopisy. Bestsport je také mezi věřiteli Sazky, přihlásil pohledávku ve 23 milionů korun.   Většinovým držitelem dluhopisů Sazky je finanční skupina KKCG prostřednictvím svých firem společně s investiční skupinou PPF. V pátek soud obdržel dosud největší pohledávku za Sazkou, od OSZO za celkem 8,128 miliardy Kč. Valná hromada občanského sdružení OSZO v úterý ale přijala usnesení, podle kterého sdružení tuto pohledávku nepodalo. Nyní existují další dvě pohledávky v totožné výši, a to od kyperské firmy Alfa Capital Holding a lichtenštejnské Oldeira Anstalt.   Soud vyzval věřitele Bestsportu, aby své dosud nepřihlášené pohledávky přihlásili ve lhůtě 30 dnů ode dne rozhodnutí o úpadku u Městského soudu v Praze. Přezkumné jednání k přihlášeným pohledávkám stanovil na 20. července. Insolvenční správkyni soud uložil, aby nejpozději do 5. července předložila soudu seznam přihlášených pohledávek a do 13.července předložila soudu zprávu o hospodářské situaci dlužníka.   Insolvenční správce Sazky Josef Cupka považoval Sazku a Bestsport za koncern. Soud tak mohl insolvenční řízení se Sazkou a jí spřízněnou firmou Bestsport sloučit. Sazka byla proti tomu. Cupka ve svém vyjádření pro soud argumentoval například personálním propojením obou firem a finančními toky, které mezi loterijní firmou a Bestsportem fungovaly či fungují.   vrk fd jw  