 Cartier, Montblanc a Audemars Piguet budou zdražovat  Ženeva 18. ledna (ČTK) - Výrobci luxusních šperků a náramkových hodinek  Cartier ,  Montblanc  a  Audemars Piguet  budou opět zdražovat. Reagují tak na růst cen zlata a dalších drahých kovů, které při výrobě používají a jejichž ceny se na světových trzích vytrvale zvyšují. Zdražení ale z části odráží i pohyby směnných kurzů. Cartier a Montblanc zároveň chystají další expanzi na čínském trhu.   Audemars Piguet je ze Švýcarska, kde zůstává jedním z posledních nezávislých výrobců náramkových hodinek, zatímco Cartier a Montblanc tvoří hlavní značky skupiny Richemont. I když letošní rok nezačal pro výrobce luxusních doplňků špatně, šéfové všech tří uvedených firem se shodně obávají nejistého vývoje globální ekonomiky.   Cena zlata se jen za loňský rok zvýšila o dalších asi 25 procent a vyšplhala se až nad 1400 dolarů za troyskou unci. Od října 2008 cena kovu vzrostla zhruba dvojnásobně, za posledních deset let se zvýšila o více než 700 procent. Zlatu svědčí vysoký zájem investorů, kteří se obávají inflace a příliš nevěří papírovým penězům.   Významným faktorem je i slabý dolar, který za posledních deset let až na malé výjimky prakticky jen oslaboval. Například švýcarský frank za poslední rok vůči euru zpevnil zhruba o 16 procent, k dolaru přidal zhruba osm procent. Řada věhlasných výrobců náramkových hodinek je ze Švýcarska a kurz této měny je pro ně směrodatný. Pokud se kurz franku snižuje, klesají těmto výrobcům ziskové marže.   "Myslím, že Cartier má při stanovování cen snad největší prostor ze všech a předpokládám, že bude schopen vykompenzovat když ne všechny, tak většinu dopadů silnějšího franku a vyšších cen drahých kovů," poznamenal k vyhlídkám Cartieru analytik investiční společnosti Kepler Capital Markets Jon Cox.   Montblanc, který je známý hlavně výrobou luxusních per, ale proniká i do segmentu náramkových hodinek a šperků, už loni v říjnu zdražil v průměru o pět procent a s dalším zdražením počítá i letos. "V letošním roce určitě ceny zvýšíme," řekl v rozhovoru s agenturou Reuters šéf firmy Lutz Bethge. "Růst cen kovů jako je zlato nás ovlivňuje," řekl na mezinárodním veletrhu hodinek v Ženevě.   Výrobci luxusních doplňků velmi silně pocítili dopady hospodářské krize, ale díky vysoké poptávce v Asii se z ní už dokázali zotavit. Například vývoz náramkových hodinek ze Švýcarska za prvních 11 měsíců loňského roku meziročně vzrostl o téměř 22 procent. To je mnohem silnější růst, než jaký většina expertů předpovídala.   Podobně Richemont, který je druhým největším výrobcem luxusních doplňků na světě za svým francouzským rivalem LVMH, ve třetím čtvrtletí meziročně zvýšil tržby o 23 procent. Ještě lépe si ale vede součást Burberry, kde se bohatí turisté vrhli na kabáty a doplňky z kůže. Díky tomu tržby ve třetím čtvrtletí vzrostly o 27 procent.   Cartier loni zvýšil ceny o pět až sedm procent a šéf podniku Bernard Fornas předpokládá, že ceny zvýší i letos. "Letos bychom ceny mohli také upravit, ale bude záležet na výkyvech kurzů měn a cenách komodit," podotkl Fornas. Audemars Piguet loni zdražoval dvakrát, vždy o pět procent. "Třetí kolo (zdražování) o pět až deset procent chystáme na únor," řekl šéf firmy Philippe Merk. Trh se podle něj zotavuje rychleji, než čekal.   spr jw  