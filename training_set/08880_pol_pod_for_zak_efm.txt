 Bárta: ABL neměla politické objednávky, politiky nediskreditovala  --------------------    Ke zpravodajství: FOTO/aktuality; AUDIO   V 1. a 3. odstavci jsme doplnili vyjádření ODS a ČSSD a v 8. až 10. odstavci vyjádření MfDnes, v 12. odstavci zástupců ČSSD.   --------------------    Praha 22. ledna (ČTK) - Bezpečnostní agentura ABL nepřijímala podle jejího někdejšího majitele, ministra dopravy Víta Bárty (VV) objednávky ke sledování politiků a žádného z politiků nediskreditovala. Dokumenty, které má Mladá fronta Dnes (MfD) o sledování komunálních představitelů Prahy 11 před čtyřmi lety včetně někdejší starostky Marty Šorfové (ODS), jsou silně manipulovány, řekl dnes novinářům Bárta. Odstoupit, jak ho k tomu vyzývá ČSSD, nehodlá. ODS bude chtít, aby Bárta případ vysvětlil přímo premiérovi a předsedovi ODS Petru Nečasovi. Dosud ODS žádala po ministru dopravy veřejné vysvětlení.   "ABL nepřijímala politické objednávky a nediskreditovala politiky," zdůraznil Bárta. Dokumenty podle něho nepocházejí z ABL a detektiv Pavel Pertlíček, který podle listu sledování prováděl, nebyl zaměstnancem agentury. Spolupracoval s ní externě podobně jako řada jiných dodavatelů, měl ale k dispozici technické zázemí agentury včetně například elektronické pošty.   Prvního místopředsedu Senátu Přemysla Sobotku (ODS) Bártovo vysvětlení nepřesvědčilo. Poukázal na to, že Pertlíček byl sice podle Bárty externista, ale byl plně ve smluvním vztahu s ABL a v daném okamžiku politiky sledoval. "Budeme požadovat jasné vysvětlení, a to vysvětlení musí přijít od pana ministra směrem k našemu premiérovi Petru Nečasovi," řekl dnes ČTK Sobotka. Podle informací z ODS se Nečas ke kauze vyjádří nejdříve po víkendu.   Agentura ABL podle Bárty nemá k dispozici dokumenty, o nichž píše MfD. "Můj zásadní problém je, že nemám žádné evidence, které mi umožňují rekonstrukci mých aktivit čtyři roky zpět," podotkl ministr dopravy.   Před čtyřmi lety se ABL podle něho rozhodovala, zda rozšířit protikorupční aktivity do veřejné sféry a Praha 11 byla možný klient. Radnice Prahy 11 byla podle Bárty v lednu a v únoru prověřována v tom smyslu, zda s ní může ABL spojit své jméno. Potom ABL mimo jiné prověřovala různé podněty podezření z korupce a prováděla prý řízené provokace členů radnice. Aktivity ABL pro Prahu 11 byly asi za dva miliony korun ročně, podotkl Bárta.   Podněty prověřovali podle Bárty analytici ABL. Úkol mohl dostat konkrétní subdodavatel. Analytik pak po vyhodnocení podkladů rozhodl, zda předat podnět policii, nebo věc skartovat. "Je dobré říci, že počet prověřovaných podání jen v březnu (roku 2007) se blížilo pěti desítkám, v dubnu osmi desítkám a v květnu 180 podání," uvedl Bárta.   Pertlíček upravoval dokumenty údajně doma. "Nebyla to aktivita firmy ABL," zdůraznil Bárta. Detektiv podle něho pracoval vedle ABL pro různé advokátní kanceláře. ABL je certifikována na nakládání s osobními údaji, dodal ministr dopravy.   MfD zveřejnila poprvé informace o sledování politiků v Praze 11 loni v září. Nedávno napsala, že získala dokumenty, které to potvrzují. Podle MfD je možné, že si sledování politiků objednala sama radnice. Dokumenty list předal vyšetřovatelům. "Že by to byla falza, nepřipouštím, protože vím, odkud ty informace pocházejí," řekl dnes novinářům zástupce šéfredaktora MfD Jiří Kubík. Bárta podle něho svá vyjádření od září značně posunul, tehdy jeden z nich označil za falzum. "Dnes už říká, že dokumenty nezná, neviděl je a má za to, že s nimi bylo manipulováno," podotkl Kubík.   ABL se od října s vydavatelem MfD, společností MAFRA, soudí o 35 milionů korun. Jde podle Bárty o škodu vzniklou, když ABL chtěla prodat svou detektivní divizi a informace o sledování politiků snížily její cenu. "Jsme si jisti, že nemůžeme prohrát," řekl ke sporu Kubík. Soudí, že žaloba může sloužit jako alibi pro Bártu a ABL, aby se k dokumentům nemuseli vyjadřovat.   Bárta zdůraznil, že ABL prodá detektivní divizi do poloviny února bez ohledu na ekonomické ztráty.   Bárta dal v září čestné slovo premiéru Petru Nečasovi (ODS), že agentura politiky nesledovala. Potom, co MfD zveřejnila nové údaje, chtěla ODS a Nečas osobně po Bártovi veřejné vysvětlení. Agenturu ABL nyní vlastní ministrův bratr.   Statutární předseda ČSSD Bohuslav Sobotka uvedl, že ho dnes Bárta nepřesvědčil, informace o sledování politiků Prahy 11 firmou ABL podle něj nevyvrátil a měl by odstoupit. "A pokud to neudělá sám, měl jej odvolat premiér Nečas. Celá jeho vláda se totiž nyní kvůli Vítu Bártovi stala pro českou veřejnost zcela nedůvěryhodnou," sdělil ČTK. Bártu dnes znovu kritizoval i bývalý šéf ČSSD Jiří Paroubek. "V zemi se standardní demokracií západoevropského typu by setrvání takovéhoto politika ve vysoké ústavní funkci nebylo možné," napsal na svůj web Vaše věc. Na Bártu Paroubek v minulých dnech podal tři trestní oznámení, dvě souvisí s firmou ABL. Zpochybňoval také Bártovy majetkové poměry. Bárta k tomu dnes uvedl, že v letech 2008 až 2010 si v ABL vydělal 30 milionů korun, které řádně zdanil.   mbc vit mkv  