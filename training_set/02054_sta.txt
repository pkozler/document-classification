 V holešovské zóně začal stavět první investor - firma POKART  Holešov (Kroměřížsko) 14. ledna (ČTK) - První investor zahájil stavbu svého závodu v holešovské průmyslové zóně. Společnost POKART, jež se zabývá především výrobou kartonových obalů, tam bude investovat více než 70 milionů korun. Svou činnost v nových prostorách zahájí ještě letos. ČTK o tom dnes informoval Jakub Černoch, výkonný ředitel Industry ZK, kterou vlastní Zlínský kraj a má na starosti přípravu a následný provoz zóny.   Podnik nyní sídlí v Otrokovicích, kde má část vlastních prostor a část si pronajímá. "Chceme být ve svém. Navíc plánujeme rozšíření výroby. Prostory v Otrokovicích tak už budou malé," řekla dnes ČTK ředitelka firmy POKART Eliška Švehláková. Podnik nyní zaměstnává 70 lidí. V budoucnu hodlá nakoupit nové stroje a technologie a adekvátně k tomu i zvýšit počet zaměstnanců. POKART zakoupil v zóně 19.000 metrů čtverečních.   V zóně se staví i na jiných místech. Stavbaři především připravují pozemky pro Technologický park Progress, jenž je určen pro inovačně zaměřené firmy a začínající podnikatele. Na jarní měsíce připravuje výstavbu také například podnik MRB Sazovice, který se specializuje na zpracování plechu a profilů, výrobu a montáž požárních a bezpečnostních dveří a závěsných balkonů.   Doposud svůj zájem investovat v holešovské zóně deklarovalo šest firem, mimo jiné i Mitas, který se zabývá výrobou zejména mimosilničních plášťů. Investovat chce přibližně miliardu korun.   Strategickou průmyslovou zónu Holešov připravuje Zlínský kraj přibližně čtyři roky. Od projektu si hejtmanství slibuje snížení nezaměstnanosti v regionu, pokles rozdílu mezi průměrným výdělkem v kraji a celé České republice, zrychlení tempa růstu hrubého domácího produktu a oživení podnikatelského prostředí. Holešovská zóna patří mezi strategické projekty, které byly či jsou výrazně podporovány ze státního rozpočtu.   slu sap  