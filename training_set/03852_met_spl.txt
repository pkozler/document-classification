 Na hory v Plzeňském kraji se vracejí lyžaři  Plzeň 23. ledna (ČTK) - Na západočeské hory se po oblevě a oteplení opět tento víkend vracejí lyžaři. Přilákalo je sem mrazivé počasí, upravené sjezdovky i vrstva nově napadaného prašanu. Nový sníh zlepšil i podmínky pro běžkaře, kteří měli k dispozici nově upravené stopy.   V největším lyžařském areálu Plzeňského kraje na železnorudském Špičáku je na svazích kolem metru sněhu - technického i přírodního. "Podmínky na lyžování jsou výborné, měli jsme polojasné až slunečné počasí a napadlo zhruba 20 centimetrů sněhu," popsal majitel areálu Vladimír Kasík. Za sobotu a neděli přišlo podle něj na Špičák přes 3100 lyžařů. "V posledních pěti letech je to druhá největší návštěvnost v tomto srovnatelném termínu," řekl. Vlekaři navíc slibují stále lepší podmínky i v dalších dnech. Předpověď počítá s dalšími mrazy i sněžením. "Navíc stále přiděláváme technický sníh," dodal Kasík.   Na šumavské běžecké stopy se o víkendu vydalo i velké množství běžkařů. Po oblevě byly některé stopy místy vydřené, nový sníh ale podmínky zlepšil a obce mohly stopy na víkend opět upravit.   Vcelku klidný víkend zaznamenala i přes větší množství lyžařů také horská služba. "Lidí bylo na horách opravdu hodně. V sobotu jsme měli na Špičáku a na Železnorudsku pět úrazů, nejvážnější bylo vykloubené rameno. V neděli ani jeden," řekl Ladislav Vybíral z horské služby.   Lada Pešková mkv  