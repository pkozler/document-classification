 Č. Budějovice zvažují, zda budou brát teplo z elektrárny Temelín  --------------------    Ke zpravodajství: AUDIO   --------------------    České Budějovice 19. května (ČTK) - České Budějovice zvažují, zda budou odebírat teplo z Jaderné elektrárny Temelín. Pro město je zásadní, aby v případě napojení na temelínský teplovod skokově nestoupla cena tepla pro koncového uživatele, řekl dnes novinářům primátor Juraj Thoma (HOPB). Společnost ČEZ chce vybudovat 25 kilometrů dlouhý horkovodní přivaděč, městu by garantovalo dodávky tepla na zhruba 40 let. Do provozu by ho mohla uvést v roce 2014. Teplo z Temelína by pokrylo jednu třetinu spotřeby v krajském městě.   Podle Thomy je pro město také důležité, aby cena tepla z elektrárny byla v průměru nižší, než je cena tepla vyráběná například z uhlí nebo zemního plynu. Z jednání se zástupci ČEZ zatím vyplývá, že by se cena zvyšovala jen o roční míru inflace. "Vyvarovali bychom se tak veškerých zdražování tepla kvůli zvýšení cen zemního plynu nebo uhlí," poznamenal primátor.   Město teplem zásobuje zdejší teplárna, jejím hlavním zdrojem je uhlí. Thoma uvedl, že se budou muset zvážit investice, které by s sebou přinesly dodávky tepla z elektrárny a ty, které potřebuje teplárna, jejímž je město většinovým vlastníkem. Teplárna by v nejbližších letech musela investovat řádově stovky milionů do odsíření, uvažuje se také o stavbě kotlů na biomasu za tři čtvrtě miliardy. Pokud by teplárna chtěla spalovat jen uhlí, v nadcházejících letech by cena tepla skokově narostla, doplnil primátor.   Českobudějovičtí radní se zatím seznámili s parametry projektu a se zástupci ČEZ o něm budou dál jednat. "Jednání budou intenzivní už proto, že by bylo možné přivaděč zprovoznit v roce 2014," poznamenal Thoma.   Stavbu horkovodu už schválilo ministerstvo životního prostředí. Podle jeho zjištění nebude mít stavba významnější dopad na životního prostředí. Vybudování přivaděče by ČEZ stálo zhruba 1,8 až dvě miliardy korun. České Budějovice podle Thomy mají napojovací bod pro horkovodné vedení na sídlišti Vltava a levý břeh řeky je již na jiný horkovodní systém připojen.   Temelínská elektrárna má horkovodem dodávat okolo milionu gigajoulů tepla. Už nyní teplem zásobuje nedaleký Týn nad Vltavou. Kromě Temelína chce ČEZ do budoucna využívat i teplo z jaderné elektrárny Dukovany, které by měla dodávat do Brna.   kpe jpt  