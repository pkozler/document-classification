 Mělnická radnice bude místo kraje platit spoje z Mělníka do Prahy  Mělník 20. ledna (ČTK) - Mělnická radnice je od února připravena platit po dobu tří až čtyř měsíců zastávkové autobusové spoje z Mělníka do Prahy, které dosud dotoval kraj. Měsíčně zaplatí 240.000 korun, ještě jedná s obcemi na trase o finanční spoluúčasti. Novinářům to dnes na tiskové konferenci města řekl starosta Mělníka Ctirad Mikeš. Kraj navrhl zrušit ve středních Čechách kolem dvaceti procent spojů, na lince z Mělníka do Prahy přes Libiš mělo z 42 spojů zbýt jen devět.   S plánovaným rušením autobusových spojů a linek, jak je připravil krajský úřad, Mělník nesouhlasí jako většina středočeských obcí. Vedení radnice proto opakovaně jednalo s autodopravcem ČSAD, který v Mělníku základní dopravní obslužnost pro kraj zajišťoval. "Přispějeme na úhradu ztráty, která vzniká. Jinak by byla lidem z Mělníka znemožněna cesta třeba i do Neratovic. Komplikace by to byly i pro další obce," uvedl Mikeš.   Od 1. února se pro cestující z Mělníka do Prahy podle Mikeše nic nezmění. "Všechny autobusy budou dál jezdit," řekl Mikeš. Na spoluúčasti úhrady 240.000 korun za měsíc se ještě Mělník domlouvá s obcemi na trase Mělník - Praha. Mělnická radnice je rozhodnuta platit tři až čtyři měsíce. Současně bude hledat další řešení, aby úhrada prokazatelné ztráty autodopravci nezatěžovala městský rozpočet.   Ve směru z Mělníka do Štětí ale lidé s rušením spojů počítat musejí. Po redukci kraje by zůstalo asi jen pět spojů za den. Se starostou města Štětí se Mělník dohodl na zachování alespoň jedné linky. Dostupnost do Mělníka by z města v litoměřickém okrese ústeckého kraje měla být i pak nadále zachována. S připomínkami ale musí kraj souhlasit. "Pokud by to tak nebylo, autobusová dopravy by mezi Mělníkem a Štětím zcela zanikla a lidé by byli odkázáni na vlak," uvedl Mikeš.   Kvůli chystanému rušení autobusových spojů, které už kraj nehodlá hradit, se bude v sobotu 29. ledna od 18:00 konat mimořádné jednání středočeského zastupitelstva. O svolání zastupitelstva požádala opoziční ODS.   zik vju  