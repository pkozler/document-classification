 Hlavní taky v Praze jsou sjízdné, na vedlejších je uježděný sníh  Praha 20. ledna (ČTK) - Hlavní komunikace v Praze jsou po nočním sněžení mokré a sjízdné, vedlejší silnice ale pokrývá vrstva uježděného sněhu. Silničáři tam proto motoristům doporučují jízdu se zvýšenou opatrností, která je pak nutná zejména v okrajových částech města, kde napadlo více sněhu. ČTK to dnes řekl mluvčí pražské Technické správy komunikací Tomáš Mrázek.   Upřesnil, že situace v hlavním městě rozdílná. V okrajových částech města totiž napadlo od dvou do tří centimetrů sněhu, naproti tomu do centru města sypače podle Mrázka téměř nemusely vyjet.   Problémy proto silničáři řeší lokálním způsobem, nyní se konkrétně soustředí na vozovky v městské části Modřany a Libuš. Předtím sypače pracovaly v Praze 8 a 9.   Mluvčí pražského Dopravního podniku Ilona Vysoudilová ČTK řekla, že v uvedených městských částech a na západním okraji města se s námrazou a sněhem na silnicích v ranních hodinách potýkaly i autobusy. "Docházelo k přerušování jejich provozu, v současné době by to už mělo být bez problémů," řekla Vysoudilová a doplnila, že tramvaje potíže neměly.   ktp pba  