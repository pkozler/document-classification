 Lounský Legios dodá do Francie vagony za zhruba miliardu  Louny 30. ledna (ČTK) - Lounské železniční strojírny Legios získaly zakázku až na 190 nákladních vozů pro francouzského dopravce Touax Rail. Prvních 100 šestinápravových kontejnerových vozů by mělo být dodáno už do srpna, na dalších 90 získala firma zřejmě opci. ČTK o tom informoval mluvčí firmy Tomáš Jelínek. Podle informací ČTK by mohla hodnota zakázky dosáhnout až jedné miliardy korun.   Podobnou zakázku na 100 vozů téže řady už Legios získal vloni v srpnu, kdy podepsal smlouvu s jedním z menších italských dopravců. Vozy jsou konstruovány na rychlost 120 kilometrů v hodině, která je u mezinárodních kontejnerových vlaků už standardem, a jejich životnost se odhaduje na 20 let. Hodnotu kontraktu firma nekonkretizovala. "Finanční objem celé zakázky se pohybuje v řádech několika stovek milionů korun," uvedl Jelínek. Obvyklá cena na trhu se podle informací ČTK pohybuje okolo pěti milionů korun za kontejnerový vůz, celkem by tedy Legios mohl utržit až miliardu korun.   Výrobce používá název Legios od minulého roku. Před tím používal tradiční, leč pro cizince obtížně vyslovitelnou zkratku Lostr, tedy Lounské strojírny. Firma začala v roce 1998 vyrábět nákladní vagony, předešlých 125 let různá drážní vozidla jen opravovala. Tržby v předešlých letech byly okolo 1,8 miliardy korun a počet zaměstnanců se pohybuje okolo 800. Kromě nákladních vozů chce Legios na jaře začít licenčně vyrábět i dieselové lokomotivy Voith Maxima 30 CC.   V říjnu 2010 začala Legios vyšetřovat policie kvůli údajným daňovým únikům. Podle firmy se za podezřením skrývá konkurent, který se snaží o nepřátelské převzetí.   jtb dp  