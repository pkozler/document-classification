 Královna elegance Coco Chanelová začala oblékat ženy jinak  --------------------    Ke zpravodajství: FOTO ve Fotobance  ID foto: FO00086863, F201009010191101   --------------------    Paříž/Praha 9. ledna (ČTK) - Ve zvuku jejího jména zní elegance a noblesa. Gabrielle Bonheur Chanelová, děvče z francouzského venkova, které se stalo královnou módy. Světu dala kromě legendárního parfému též nadčasové modely kostýmů a toalet. Uměla spojit obchodní talent s tvůrčí odvahou. Oblékala Hollywood i manželky prezidentů. Zažila slávu i odsouzení kvůli kolaboraci s Němci a nakonec triumfální comeback. A zemřela osamělá, stejně jako kdysi v dětství. V pondělí to bude 40 let.   Revoluční přístup provázel Coco, jak jí přezdívali, celým životem. Jako jedna z prvních si ostříhala dlouhé vlasy. Ve své dílně otevřela cestu pohodlné, uvolněné a "sportovní" dámské módě pro volný čas, do které vnesla prvky z pánského šatníku.   Zavedla do módy úplet, do té doby považovaný za materiál vhodný pro výrobu prádla. A své kreace včetně svetrů a námořnických kalhot taky sama nosila. Její modely měly dokonalý střih i proporce. Přišla s nápaditými kloboučky, námořnickým kabátkem, skládanou sukní, dámskými pyžamy a čtyřřadovým perlovým náhrdelníkem.   Její "malé černé" pouzdrové šaty bez límce a manžet, které tak proslavila Audrey Hepburnová, prý přiměly francouzského návrháře Paula Poireta k povzdechu, že "ženy teď vypadají jako telegrafní sloupy".   Módní přehlídky ve stylu Coco se hodně lišily od těch dnešních - manekýny na nich defilovaly stroze, bez hudby, jen s čísly v ruce. Tvrdila, že přehlídka nemá nic společného s divadlem.   Strohost byla typická i pro prostředí, kterým se tato bývalá svěřenka klášterního sirotčince (narozená 19. srpna 1883) obklopovala, navzdory značnému bohatství.   Zato soukromý život Coco byl stejně nápadný jako některé její modely. A o jejích módních stylech se říkalo, že je střídá s milenci. Za první světové války slavila první velký úspěch s šaty košilového střihu, jež se nosily bez korzetu jen přepásané v pase či na bocích.   Ruské období její tvorby ve 20. letech ovlivnilo přátelství s knížetem Dmitrijem Romanovem, kdy čerpala inspiraci z byzantských tkanin.   "Čím více černé, tím více Chanel," říkalo se na sklonku 20. let v období art deco, kdy tento styl i vystoupení Josephiny Bakerové v černošské revui inspirovaly další kolekci.   Ve 20. letech také vznikl její slavný parfém Chanel No. 5, který na její podnět vyvinul chemik Ernest Beaux. Jako první nechala použít umělé přísady a dala parfému své jméno.   Počátkem 30. let nahradila černou lady dáma v bílém saténu. Její oblíbené barvy pro denní oděvy byly bílá, šedá, béžová, černá a červená. A u večerních toalet pak pastelové tóny, bílá černá. Ale i růžová, která se stala, v podobě kostýmu Jacqueliny Kennedyové, i svědkem tragické události v Dallasu.   Později s novým z řady partnerů Coco, vévodou z Westminsteru, nastoupilo anglické období, odvážné kombinace tvídů s hedvábnými halenkami a s barety.   Za druhé světové války se jí díky kontaktům s německou okupační mocí povedlo dostat se do vedení jedné továrny na parfémy. Po dobytí Paříže spojenci odešla do Švýcarska a zdálo se, že její éra už skončila.   Ale ona si se svou urputností a umíněností počkala, až odezněla vlna Diorova romantismu, aby v roce 1954 nastolila novou kolekci - tvídový kostýmek s odlišnými lemy a sukní pod kolena. Byla to senzace. "Chanelová přináší víc než módu, přináší revoluci: Chanel look," nechal se slyšet časopis Life.   Její jednoduché modely módní průmysl uvítal. Začala znovu usilovně pracovat a dokázala vládnout ještě 17 let. Za svého života se stala legendou. Na Broadwayi se hrál muzikál Coco s Katherine Hepburnovou v hlavní roli. A v dobách její největší slávy vznikaly v její dílně i mnohé kostýmy pro tehdejší divadlo a film.   "Ve dvaceti má žena tvář, jakou dostala od přírody, a v padesáti, jakou si zaslouží," říkala jedna z neproslulejších módních návrhářek 20. století, která zemřela 10. ledna 1971 v 88 letech v pařížském hotelu Ritz - osamělá a zatrpklá. Značku Chanel od té doby zastupuje Karl Lagerfeld. A kostým Chanel s krátkým sakem bez límce a sukní po kolena nosí dodnes díky jeho jednoduchosti, eleganci a kráse ženy na celém světě.   Jitka Bojanovská rmi  