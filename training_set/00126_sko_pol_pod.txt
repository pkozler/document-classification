 Vzdělávací projekty v hradeckém kraji získaly 430 milionů korun  Hradec Králové 18. ledna (ČTK) - Vzdělávací projekty v Královéhradeckém kraji od roku 2007 do současnosti získaly z evropských dotací celkem 430 milionů korun. Podpořeno bylo 107 projektů. Do roku 2013 mají žadatelé z hradeckého kraje možnost získat dalších 370 milionů korun. ČTK o tom dnes informoval mluvčí hradeckého hejtmanství Imrich Dioszegi.   Evropská podpora směřovala například na projekt Obchodní akademie Náchod nazvaný Dnes fiktivně, zítra reálně. Za více než tři miliony korun si mohou studenti školy vyzkoušet reálné fungování účetnictví či firmy již během studií.   Přes šest milionů korun získala z evropských dotací jazyková škola Evropské vzdělávací centrum v Hradci Králové, která vybudovala moderní zázemí pro vzdělávání. "Náš projekt je zaměřen především na výuku cizích jazyků pro profesionály. Lékaři, právníci, ale třeba také zaměstnanci v oblasti gastronomie a služeb či bankovnictví se budou moci díky našemu profesnímu e-learningovému jazykovému centru připravit na práci v zahraničí či k mezinárodně uznávaným jazykovým zkouškám," uvedl ředitel hradecké jazykové školy Tomáš Morávek.   Podporu z evropské unie získali například také záchranáři v hradeckém kraji, kteří díky projektu za dva miliony korun trénují poskytování pomoci lidem ve vodě, první pomoci při požárech či při hromadných neštěstích nebo nácvik postupu záchrany tonoucích a jejich oživování.   sja mol  