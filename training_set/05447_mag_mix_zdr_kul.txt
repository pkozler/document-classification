 Režisér Peter Jackson je po operaci, zdrží to natáčení Hobita  --------------------    Ke zpravodajství: FOTO ve Fotobance  ID foto: P201010210082001, P200911260415501, P200911240883401   --------------------    Wellington 27. ledna (ČTK) - S dalším problémem se musí vypořádat potížemi stíhaná produkce filmu Hobit. Jak dnes oznámila agentura AP, režiséra Petera Jacksona ve středu večer dohnaly prudké bolesti do nemocnice a na Novém Zélandu se podrobil operaci prasklého vředu. Po zákroku se mu prý daří dobře a očekává se plné zotavení; začátek natáčení plánovaný na únor to ale opět zdrží.   Hobit je stejně jako trilogie Pán Prstenů filmovou adaptací knihy britského spisovatele J.R.R. Tolkiena. Režisér Jackson se rozhodl příběh rozdělit do dvou dílů a do hlavní role Bilba Pytlíka vybral Martina Freemana. V dalších rolích se objeví herci, kteří je ztvárnili už v Pánu prstenů, včetně Iana McKellena coby Gandalfa, představitel hobita Froda Elijah Wood nebo australská herečka Cate Blanchettová, která se vrátí do role elfky Galadriel. Gluma si znovu zahraje Andy Serkis.   První díl Hobita by měl mít premiéru v prosinci 2012 a druhý o rok později. Přípravné práce tohoto projektu, který má šanci stát se nejnákladnějším všech dob, trvají deset let a natáčení mělo začít už v roce 2009. Produkce má za sebou spoustu problémů od sporů ohledně natáčecích práv přes finanční krizi studia MGM až po stávku hereckých odborů.   Hobita měl původně režírovat mexický režisér Guillermo Del Toro. Ten ale v červnu loňského roku od závazku odstoupil s odůvodněním, že už dál nemůže odmítat či odkládat jiné projekty a čekat, kdy konečně natáčení Hobita začne. Režii proto převzal devětačtyřicetiletý Jackson, který režíroval i Pána prstenů   dk dr  