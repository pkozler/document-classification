 Policisté na jihu Čech loni vypátrali více osob, než hledali  České Budějovice 19. ledna (ČTK) - Jihočeští policisté loni vypátrali vyšší počet osob, než bylo pohřešovaných. Policii se totiž podařilo objevit také lidi, po nichž vyhlásila pátrání už v roce 2009 a předchozích letech. Více než stoprocentní úspěšnost u pohřešovaných osob mají policisté už druhý rok za sebou. ČTK to řekl jejich mluvčí Milan Bajcura.   V loňském roce vyhlásila policie pátrání po 1546 osobách a našla jich 1616. Předloni hledala 1913 pohřešovaných a nalezla jich 1988. Policisté pátrají po pohřešovaných osobách, po pravomocně odsouzených, kteří se vyhýbají nástupu trestu, a po lidech na útěku před zákonem a podezřelých z trestné činnosti.   Často bývají pohřešovány děti do 15 let, které se skrývají z různých důvodů. "Velké procento z nich tvoří chovanci z diagnostických ústavů," řekl Bajcura. Těch bylo loni 63 z celkem 95 pohřešovaných dětí do 15 let.   Někteří z mladíků utíkají i opakovaně. Bajcura připomněl, že po jednom chlapci z diagnostického ústavu na Českobudějovicku pátrala policie v loňském roce sedmkrát. "To je takový rekordman mezi pohřešovanými. Už v roce 2009 jsme ho hledali čtyřikrát, takže ta četnost jeho útěků se stále zvyšuje," řekl policejní mluvčí.   Kriminalisté pátrají po pohřešovaných či hledaných osobách 20 let. Teprve pak pátrací spis uzavírají s poznámkou nenalezen - nevypátrán. To se ale podle Bajcury v jižních Čechách nestává příliš často. "Dlouhodobě se naše úspěšnost vypátrání pohřešovaných osob pohybuje zhruba kolem 95 procent," uvedl.     Pátrání po pohřešovaných a hledaných osobách v Jihočeském kraji:     rok  vyhlášeno pátrání po osobách  vypátráno osob     2010  1546  1616     2009  1913  1988     2008  2129  1914     zdroj: policie   rek sap  