 Počet mrtvých při leteckém neštěstí v Íránu stoupl na 77  --------------------    Ke zpravodajství: FOTO/aktuality   Změnili jsme titulek, doplnili jsem nový počet mrtvých a zraněných a informace o příčinách havárie.   --------------------    Teherán 10. ledna (ČTK) - Při havárii letadla íránských aerolinek, které se v neděli zřítilo na severozápadě Íránu, zahynulo podle nejnovějších informací 77 pasažérů a 27 lidí utrpělo často vážná zranění. Počet mrtvých pravděpodobně ještě stoupne. S odvoláním na místní úřady to uvedla agentura AP.   Údaje o celkovém počtu lidí na palubě a počtech mrtvých a zraněných se různily. Stejné nejasnosti panují kolem okolností neštěstí. Podle jedné verze šlo o zřícení, podle jiné o nouzové přistání.   Boeing 727 společnosti IranAir havaroval v mlze a sněhové bouři deset minut před plánovaným přistáním v Orúmíje, hlavním městě provincie Západní Ázerbájdžán. Trosky letadla včetně černé skříňky se našly v údolí poblíž města. Podle šéfa státního krizového centra se letadlo při pádu rozlomilo na několik kusů, žádná z nich se ale nevznítila.   Pravděpodobnou příčinou je špatné počasí, které dosud trvá a ztěžuje vyšetření okolností nehody. I přes tyto komplikace se podařilo převést zraněné do nemocnic.   Letecké nehody jsou v Íránu poměrně časté vzhledem ke stáří letounů a jejich špatné údržbě. Jedním z dalších faktorů je i embargo uvalené Spojenými státy, které Íránu brání kupovat na Západě nové stroje či náhradní díly. Rok výroby havarovaného boeingu byl 1974.   V červenci 2009 se krátce po startu z Teheránu zřítil dopravní letoun ruské výroby, v jehož troskách zahynulo 168 lidí. V únoru 2003 zemřelo při havárii vojenského Iljušinu v horách na jihu země všech 18 členů posádky a 284 příslušníků elitních íránských gard.    jzk pek hej  