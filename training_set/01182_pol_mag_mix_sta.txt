 Bývalý palác císaře Bokassy ve Francii prodán za 22 milionů Kč  --------------------    Ke zpravodajství: FOTO ve Fotobance  ID foto: FO01037616, FO00222311   --------------------    Versailles (Francie) 12. ledna (ČTK) - Zámel Hardricourt nedaleko Paříže, bývalý majetek zesnulého středoafrického císaře Bokassy, byl dnes v dražbě prodán za 915.000 eur (asi 22 milionů Kč) soukromé osobě. Informovala o tom agentura AFP.   Vyvolávací cena byla 735.000 eur (17,6 milionu Kč).  Zámek má obytnou plochu téměř 548 metrů čtverečních, zahrnuje dům pro správce, dvojgaráž a rozsáhlý park.   Totožnost kupce nebyla zveřejněna. Zámek chce údajně využívat pro sebe a svou rodinu.   Bývalý středoafrický císař Jean-Bédel Bokassa se na Hardricourtu, jednom ze svých panství ve Francii, usadil v roce 1983. Předtím pobýval čtyři roky v exilu v Pobřeží slonoviny. Bokassovu vládu poznamenanou ukrutnostmi ukončili v září 1979 francouzští výsadkáři. Za mnohonásobné vraždy a zpronevěry státních peněz byl v červnu 1987 v Bangui odsouzen k trestu smrti, rozsudek byl později zmírněn na deset let vězení a v srpnu 1993 byl omilostněn. Zemřel v listopadu 1996.   Jeden z jeho synů, Georges, požádal francouzského prezidenta Nicolase Sarkozyho, aby zasáhl proti tomu, co označil za loupež rodinného dědictví. Byl přítomen dražbě a prohlásil, že od prezidenta dostal bohužel opožděně dopis, aby kontaktoval ministerstvo spravedlnosti.   pel hej  