 Držitelé klíčů si prohlédli komoru s korunovačními klenoty  --------------------    Ke zpravodajství: FOTO/aktuality; AUDIO; VIDEO   --------------------    Praha 11. ledna (ČTK) - Prezident, premiér, pražský arcibiskup a další držitelé klíčů od korunní komory si dnes dopoledne prohlédli místo uložení českých korunovačních klenotů. Na Pražském hradě se sešli na první schůzce rady katedrály svatého Víta, která vznikla v rámci loňské dohody státu a církve o společné správě katedrály.   Pražský arcibiskup Dominik Duka před slavnostním otevřením korunní komory v kapli svatého Václava připomněl, že chrám je symbolem církve, ale i české státnosti. "Katedrála je každého občana, který si je vědom odpovědnosti k dějinám této země," řekl Duka.   Držitelé sedmi klíčů potřebných pro vyzvednutí korunovačních klenotů, tedy prezident, premiér, pražský arcibiskup, předsedové obou komor parlamentu, probošt Metropolitní kapituly u sv. Víta a primátor Prahy, po Dukově krátkém proslovu postupně odemkli korunní komoru a společně do ní sestoupili. Korunovační klenoty ale podle informací prezidentské kanceláře neviděli, protože zůstali uložené ve svých schránkách. Za několik minut se vrátili a komoru opět zamkli.   Místnost, kde jsou klenoty uloženy, se naposled otevřela v roce 2008, kdy klenoty zamířily na pravidelnou výstavu. Po loňských parlamentních a komunálních volbách ale do nejvyšších státních funkcí i vedení města nastoupili noví politici, vyměnil se i pražský arcibiskup. Pět ze sedmi držitelů klíčů od korunovačních klenotů si tak dnes svůj vzácný klíč vyzkoušelo poprvé.   ner mkv  