 Špilberk hostí retrospektivu umělecké sklářky Adensamové  --------------------    Ke zpravodajství: FOTO ve Fotobance  ID foto:  FO02007789 ,  FO02010068    --------------------    Brno 5. července (ČTK) - Plastiky Blanky Adensamové, jedné z nejvýznamnějších českých sklářských výtvarnic, vystavuje v letních měsících Muzeum města Brna na hradě Špilberku. Expozici ve východním křídle hradu tvoří více než 60 objektů ze všech tvůrčích období dvaašedesátileté autorky. Adensamová často a ráda ve své tvorbě pracuje se symboly, opakovaně se objevují motivy očí, rukou a prstů, informovalo muzeum v tiskové zprávě.   Českému autorskému sklu se Muzeum města Brna věnuje dlouhodobě. Adensamová vytváří hlavně plastiky z taveného skla a interiérové skleněné doplňky. "Vytvořila také několik pískovaných a leptaných vitráží. Tavené sklo příležitostně kombinuje s přírodními materiály," uvedl kurátor Jiří Bohdálek.   Adensamová o své technice tavené plastiky říká, že jde o nejtěžší, nejdražší a nejsložitější přístup k výtvarnému zpracování skla. Díky svým dílům získala výtvarnice celosvětový věhlas. Od roku 1977 uspořádala přes 50 výstav. Její dílo je zastoupeno v muzeích v New Yorku, Los Angeles, Washingtonu, Vancouveru, Tokiu, Mnichově a dalších městech. Expozice na Špilberku potrvá do 11. září.   Další špilberská prázdninová výstava nese název Proudy avantgardy a je věnována vlivu brněnských funkcionalistických architektů na rozvoj Žiliny. Stálé expozice muzea popisují historii Brna a pevnosti Špilberk. Slavné kasematy pod hradem jsou od května do září otevřeny pro zájemce denně včetně pondělka.   tmd snm  