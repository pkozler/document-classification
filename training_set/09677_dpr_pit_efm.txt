 V některých autobusech Veolia Transport je bezplatný internet  Chrudim 23. ledna (ČTK) - V některých dálkových autobusových linkách společnosti Veolia Transport Východní Čechy mohou cestující zdarma využívat připojení na internet. Stačí jim vlastní notebook, bezdrátové připojení zajišťuje dopravce. Dosavadní ohlasy pasažérů jsou příznivé, řekl ČTK generální ředitel společnosti Jindřich Poláček.   "Na dveřích autobusu je uveden přístupový kód, který musí cestující při připojení opsat," uvedl Poláček. Podle něj využívají během cesty internet hlavně studenti.   Wi-fi připojení je dostupné na linkách Hradec Králové - Znojmo, Hlinsko - Liberec, Hradec Králové - České Budějovice, Špindlerův Mlýn - Brno a Chotěboř - Praha. O dalším rozšíření zatím společnost neuvažuje.   O podobné službě pro cestující již delší dobu uvažuje také Dopravní podnik města Pardubice. Ten by chtěl poskytnout lidem možnost bezdrátového připojení na zastávkách MHD. Bezdrátové připojení nabízí cestujícím na některých spojích také například společnost Student Agency.   dos sap  