 Brazílie znovu odmítla vydat extremistu Battistiho do Itálie  Brasília 3. ledna (ČTK) - Nový brazilský ministr spravedlnosti José Eduardo Cardozo v neděli potvrdil, že Cesare Battisti nebude vydán do Itálie. Záležitost s levicovým extremistou vyvolala diplomatickou krizi mezi oběma zeměmi a Itálie z toho hodlá vyvodit ekonomické i právní důsledky.   Bývalý prezident Luiz Inácio Lula da Silva v poslední den svého úřadu odmítl vyhovět italské žádosti o Battistiho vydání. Extremista byl v Itálii v roce 1993 odsouzen na doživotí za čtyři vraždy a spolčení za účelem vražd. Battisti prohlašuje, že je nevinný.   "Po přečtení zprávy státního prokurátora nemám nejmenší pochybnost, že prezident Lula jednal správně," prohlásil Cardozo při přebírání úřadu. "Prezident jednal striktně v souladu s naším právem a rozhodnutím federálního nejvyššího soudu," řekl.   Lulovo rozhodnutí Řím označil za nespravedlivé a krajně urážející. Řím také odvolal svého velvyslance v Brazílii ke konzultacím. Itálie rovněž hodlá předložit případ mezinárodnímu soudu v Haagu.   Velvyslanec se nicméně ještě v sobotu mohl zúčastnit slavnostního uvedení nové prezidentky Dilmy Rousseffové, což novému ministru zahraničí Antóniovi Patriotovi umožnilo pokusit se zmenšit dopad krize mezi oběma zeměmi. Přítomnost italského velvyslance na inauguraci je podle něho znamením, že obě země si přejí pokračovat ve vzájemných vztazích.   Battisti jako bývalý člen teroristické skupiny Rudé brigády byl v Itálii v 70. letech odsouzen za čtyři vraždy k doživotí. Svou vinu popíral. V roce 1981 uprchl z italského vězení; nejprve pobýval ve Francii, poté odjel do Brazílie, kde byl v roce 2007 zadržen. Od té doby čekal na případné vydání do Itálie.   V lednu 2009 získal Battisti v Brazílii politický azyl, což vyvolalo rozhořčení v Itálii a silné diplomatické napětí mezi oběma zeměmi. Brazilské ministerstvo spravedlnosti udělení politického azylu zdůvodnilo tím, že existují oprávněné obavy, že by Battisti mohl být v Itálii pronásledován kvůli svým politickým názorům.   hit    