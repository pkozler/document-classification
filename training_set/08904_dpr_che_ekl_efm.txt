 KLM chtějí létat na biopalivo z použitého stolního oleje  Amsterodam 22. června (ČTK) - Nizozemská letecká společnost KLM plánuje létat na biopalivo vyrobené z použitého stolního oleje. Uvedl to dnes výkonný ředitel KLM Camiel Eurlings.   S novým palivem plánují aerolinky začít létat od září na trase mezi Amsterodamem a Paříží. Povolení k letům Eurlings očekává brzy. Firma kvůli novému palivu nebude muset dělat žádné změny v motorech letadel. Cílem aerolinek je snížit emise oxidu uhličitého při minimálním negativním dopadu na biodiverzitu a dodávky potravin.   Letecké společnosti se podle odhadů podílejí na globálních emisích oxidu uhličitého, který je podle některých vědců zodpovědný za globální oteplování, zhruba třemi procenty. Jejich podíl však rapidně roste.   Air France-KLM učinily předváděcí let s biopalivem již v listopadu 2009, a uskutečnily tak vůbec první let s biopalivem s cestujícími. V jednom ze čtyř motorů letadla Boeing 747 bylo natankováno z poloviny biopalivo. Letu v trvání 90 minut se zúčastnilo 40 lidí, včetně nizozemského ministra pro ekonomické záležitosti, napsala agentura AP.   irl mha  