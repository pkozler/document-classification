 John: ODS útočí na VV, neboť chce udržet Langerův vliv na policii  --------------------    Ke zpravodajství: FOTO/aktuality; AUDIO   Doplnili jsme vyjádření Johna z tiskové konference vlády v 6. odstavci, background v 7. odstavci.   --------------------    Praha 5. ledna (ČTK) - Vládní Věci veřejné (VV) se stále obávají vlivu exministra vnitra Ivana Langra (ODS) na českou policii. V České televizi to dnes ráno prohlásil ministr vnitra a šéf VV Radek John. Nejmenší vládní strana tak občanským demokratům vrátila jejich úterní prohlášení, že ODS se obává vlivu ministra dopravy a výrazné tváře VV Víta Bárty a jeho bývalé firmy ABL na práci policie. Podle Johna se tak ODS jen snaží zachovat Langrův vliv.   "Útok na nás, ten je proto, že ODS má stále přes pana Langra vliv na policii a chce ten vliv zachovat," vysvětlil John v ČT svůj pohled na úterní tvrdý útok místopředsedy ODS a ministra obrany Alexandra Vondry. Ministr před novináři zpochybnil způsob výběru nového policejního prezidenta. Výsledkem práce komise, v níž mají být i exministři vnitra za ČSSD, ale třeba i nynější Johnův náměstek Jaroslav Salivar nominovaný na ministerstvo ODS, by podle Vondry mohl být člověk akceptovatelný všemi, ale neakceschopný.   Vondra v úterý také oprášil obavy z vlivu významné bezpečnostní agentury ABL na policii. ABL založil a vlastnil ministr dopravy Bárta, firmu, ale v souvislosti se svým vstupem do velké politiky ji předal svému bratrovi. John dnes Vondrova tvrzení odmítl.   Johnova připomínka Langrova vlivu na policii také není novinkou, VV na toto údajné spojení upozorňovaly už na konci loňského roku. Langer podle Johna například z vyšetřování korupční kauzy spojené s exministrem životního prostředí Pavlem Drobilem (ODS) vynesl velmi rychle do médií informace z policejního spisu.   "Pan Langer vidí do vyšetřování. A ODS chtěla zřejmě, aby pan Langer nadále ovlivňoval policii. My to nechceme," zdůraznil ministr vnitra. Langer podle Johna řídí a ovlivňuje policii a získává z ní informace i ze spisu, kde je zmiňováno, že možná pere špinavé peníze.   Na tiskové konferenci po jednání vlády o protikorupční strategii John na dotaz, zda je Langer v jím zmiňovaném případu vyšetřován, svůj výrok korigoval. "Já jsem řekl v případu, kde pan (Libor) Michálek vypovídá, že mu pan (Martin) Knetig říká, že pan Langer možná pere nějaké špinavé peníze," uvedl. Nehovořil prý o tom, že je Langer v případu obviněn. "Já nevím, já opravdu nevím, jak šetří protikorupční policie. Velmi rád bych to věděl, ale nesmím. Já se opravdu musím držet zcela stranou, speciálně tohoto případu, tak je to nastaveno, takže já jsem zvědavý na výsledky vyšetřování," reagoval ministr.   Michálek a Knetig jsou hlavní aktéři kauzy kolem Státního fondu životního prostředí (SFŽP), která před Vánoci vyústila v odchod ministra životního prostředí Pavla Drobila a vyostřila spor v koalici. Podle ředitele SFŽP Michálka na něj Drobilův poradce Knetig naléhal, aby manipuloval výběrovými řízeními. Knetig to v rozhovorech, které skrytě zaznamenali redaktoři deníku Mladá fronta Dnes, zdůvodňoval tím, že je nutné získat peníze na financování ODS a další politické kariéry Drobila.   jd ner vit  