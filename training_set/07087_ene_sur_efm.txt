 Rosněfť a Exxon Mobil budou spolupracovat v těžbě z Černého moře  Davos 27. ledna (ČTK) - Největší ruská ropná firma Rosněfť a americký gigant Exxon Mobil podepsaly dohodu o společném rozvoji těžby ropy a plynu z Černého moře. Hodnota projektu zatím nebyla zveřejněna, Exxon Mobil uvedl, že investuje do průzkumu v regionu jednu miliardu USD (17,6 miliardy Kč).   Dohodu dnes při příležitosti Světového ekonomického fóra v Davosu podepsali předseda Rosněfti Igor Sečin, který je rovněž místopředsedou ruské vlády, a generální ředitel Exxonu Rex Tillerson. Firmy podle dohody vytvoří společný podnik, který se bude zabývat průzkumem a těžbou. Ve fázi průzkumu budou mít obě firmy ve společném podniku poloviční podíl. Později se poměr změní na 66 procent pro Rosněfť a 33 procent pro Exxon Mobil.   Exxon Mobil dohodou získává napojení na ohromné ruské zdroje, pro Rusko to znamená získání technologie od americké firmy. Obě společnosti budou zkoumat hluboké vody v ruském sektoru Černého moře o celkové ploše 11.200 kilometrů čtverečných.   "Je to důležitá příležitost k rozšíření našich aktivit do nových oblastí," řekl Tillerson novinářům. Sečin pak dodal, že dohoda ukazuje, že Rusko je otevřené investicím.   Minulý týden ropná firma BP podepsala dohodu s Rosněftí o spolupráci při těžbě v oblasti ruské Arktidy. Generální ředitel BP Bob Dudley při té příležitosti poznamenal, že má důvěru v investiční klima v Rusku, přestože firma měla v minulosti se svými ruskými investicemi problémy.   Exxon Mobil byl na pokraji dohody o nákupu velkého podílu v ruské firmě Jukos. Dohodu však v roce 2003 zmařilo uvěznění generálního ředitele Jukosu Michaila Chodorkovského, které poškodilo reputaci Ruska mezi investory na osm let. Jukos býval největší a nejrychleji rostoucí ropnou firmou v zemi. Hlavní majetek Jukosu získala Rosněfť, která je nyní ruskou jedničkou, napsaly agentury AP a Reuters.   irl vju  