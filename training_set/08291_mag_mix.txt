 Lagerfeldova jarní kolekce kombinuje vysokou krejčovinu a džíny  --------------------    Ke zpravodajství: FOTO/aktuality   --------------------    Paříž 25. ledna (ČTK) - Modely, v nichž se "vysoká krejčovina" důkladně promísila s "cool" džínami, dnes na módní přehlídce kolekce firmy Chanel na jaro a léto letošního roku v Paříži představil její návrhář, slavný německý tvůrce Karl Lagerfeld.   "Bez džín si své životy dnes už nedokážeme představit," řekl Lagerfeld po přehlídce agentuře DPA. Představené kalhoty kombinované s nákladnými, ručně vyráběnými šaty a kostýmy sice lze vyrábět průmyslově, přesto jsou jedinečné. "Mají drahocenné knoflíky. Jediný z nich stojí několik stovek eur," prohlásil Lagerfeld.   Návrhář Chanelu si myslí, že by se zajímavá móda mohla nosit i ve všední den. Zdůraznil odlišnost přístupu své firmy od jiných módních domů, které v návrzích pro nadcházející sezonu hýří opulentností. Návrhy Chanelu přesto oproti konkurenci nejsou méně nákladné. "Na některé šaty jsou ručně našity stovky křišťálů," konstatoval Lagerfeld.   Tvůrce si nemyslí, že by jeho modely cílily speciálně na mladší zákaznice. "Na věk nemyslím," uvedl pařížský módní guru. "Člověk nemůže mít v hlavě přesně určený obrázek o někom konkrétním, když navrhuje šaty," uzavřel.   jnd kš  