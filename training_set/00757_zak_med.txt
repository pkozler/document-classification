 Orbán odmítl kritiku mediálního zákona od Paříže a Berlína  --------------------    Ke zpravodajství: FOTO/aktuality   V čele zprávy jsme doplnili reakci Francie a v 7. odstavci podrobnosti. Přidali jsme klíčové slovo Francie a v domicilu Paříž.   --------------------    Budapešť/Paříž 6. ledna (ČTK) - Maďarský premiér Viktor Orbán dnes odmítl kritiky Francie a Německa vůči svému mediálnímu zákonu a prohlásil, že by se na Maďarsko měly vztahovat stejné normy jako na jiné země Evropské unie. Sporný zákon, který začal platit 1. ledna, kdy se Budapešť ujala půlročního předsednictví EU, kritizovala i řada mezinárodních organizací. Francouzský státní tajemník pro evropské záležitosti Laurent Wauquiez na Orbánovo vyjádření podle agentury MTI reagoval ujištěním, že jeho země nechce nikoho poučovat.   "Nepřísluší Francouzům nebo Němcům, aby posuzovali, zda je legislativa nějakého národa v souladu s regulemi Evropské unie, ale musí to udělat Evropská komise," řekl podle agentury AFP Viktor Orbán na setkání se zahraničními novináři v Budapešti u příležitosti zahájení maďarského předsednictví EU.   "Přirozeně, že Maďarsko přijme každou proceduru, kterou Evropská unie vyhlásí, protože jsme součástí EU. Nicméně nejdůležitější princip v Evropě je neprosazovat diskriminaci," řekl a dodal, že maďarské mediální právní předpisy jsou podobné právní úpravě většiny dalších evropských zemí.   "Nedovedu si představit situaci, kdy by se řeklo, že nějaký aspekt maďarského zákona se musí změnit, zatímco stejný aspekt v jiných zemích změnu nepotřebuje," citovala Orbána AFP.   "Myslím, že způsob, jakým francouzská a německá vláda reagovaly v této diskusi, je příliš předčasný a zbytečný," řekl a vyjádřil "uspokojení", že německá vláda podle něho zmírnila svoji kritiku maďarského zákona ve srovnáními se svými prvními prohlášeními loni v prosinci. "A totéž očekávám od francouzské vlády," dodal.   Orbán poznamenal, že si nevzpomíná, že by Maďarsko někdy kritizovalo francouzský mediální zákon. Připomněl, že jeho země nemá na rozdíl od Francie právní předpis, který by umožňoval vládě jmenovat ředitele veřejné televize. "A nikdy jsem neřekl, že je to nedemokratický zákon," dodal.   "Není to tak, že bychom chtěli někomu dát lekci," řekl ve francouzském rozhlasu Wauquiez. Dodal, že vše, v co Paříž doufala, je "vážná práce a objektivní přístup" mezi Budapeští a Evropskou komisí při řešení "problémů".   Francie po schválení zákona vyzvala maďarskou vládu, aby změnila některé jeho části týkající se fungování psaného, audiovizuálního a internetového zpravodajství. Německo tento normativní akt ostře kritizovalo stejně jako OBSE, organizace hájící lidská práva, Mezinárodní tiskový institut a Evropská aliance tiskových agentur.   Maďarský ministerský předseda označil mezinárodní kritiku v úvodu předsednictví EU za "urážku". Zároveň ale podle APA přiznal "taktickou chybu". "Souhlasím, byl to špatný start (předsednictví EU). Nikdo takto nechce začínat," uvedl.   Orbán také reagoval na komentář amerických médií, podle kterého jeho vládní styl připomíná ruského premiéra Vladimira Putina. "Od roku 1998 do 2002 západní tisk tvrdil, že jsem podobný (nacistickému diktátorovi Adolfu) Hitlerovi a ducemu (Benitu Mussolinimu). Nyní mě srovnávají s Putinem a běloruským prezidentem. Nechám to na vás, abyste rozhodli, jestli je to pokrok nebo ne," řekl.   Na základě maďarské mediální reformy vznikl mimo jiné Národní mediální a komunikační úřad (NMHH), který může médiím udělit pokutu ve výši až 200 milionů forintů (přes 18 milionů korun) za poškození veřejného zájmu, narušení veřejného pořádku nebo morálky a za zveřejnění zaujaté informace. Tyto pojmy ale nejsou v zákoně jasně definovány.   Brusel vyjádřil pochybnosti o zákonu, hlavně o nezávislosti mediálního úřadu, který obsadili lidé blízcí současné vládní straně Fidesz premiéra Orbána. Kritici od počátku neskrývali obavy, že nekonkrétní formulace paragrafů a vysoké pravomoci úředníků NMHH mohou sloužit k tomu, aby umlčely hlasy kritické vůči vládě.   Mediální zákon bude zřejmě jedním z důležitých témat pátečního jednání maďarské vlády a Evropské komise na úvod nynějšího půlročního předsednictví Budapešti EU. Evropská komise v pondělí oznámila, že dostala oficiální překlad zákona a začne pracovat na jeho právní analýze.   zpt ko mik  