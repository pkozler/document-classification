 Pražský šestý odbor obžaloval loni 114 lidí  Praha 24. ledna (ČTK) - Elitní státní zástupci z odboru závažné hospodářské a finanční kriminality Vrchního státního zastupitelství v Praze obžalovali v loňském roce 114 lidí, kteří podle nich způsobili škodu ve výši 6,24 miliardy korun. Novinářům to na dnešní tiskové konferenci oznámil pražský vrchní státní zástupce Vlastimil Rampula. Od roku 2005 podle něj žalobci takzvaných šestých odborů podali celkem 77 obžalob.   Na případy krácení daní připadá podle Rampuly 1,35 miliardy korun z celkové škody způsobené lidem, firmám, státu nebo Evropské unii. Nejvíce pachatelé krátí spotřební daň, následuje DPH. Vysoké škody vznikají také na kapitálovém trhu nebo při čerpání dotací z Evropské unie. Státní zástupci poslali k soudu také případy padělání bankovek v hodnotě přes pět milionů korun.   Policisté a státní zástupci z odboru závažné hospodářské a finanční kriminality také v minulém roce zabavili obviněným majetek v hodnotě přes jednu miliardu korun. Podle Rampuly šlo o peníze na účtech, cenné papíry i nemovitosti. Ředitelka odboru Marcela Kratochvílová dodala, že soudy v loňském roce odsoudily na základě obžalob podaných pražským vrchním státním zastupitelstvím 82 lidí, u 33 z nich nabyl již rozsudek právní moci.   Šesté odbory se částečně zabývají i korupčními kauzami. Loni podaly obžaloby kvůli úplatkům za deset milionů korun. Podle Rampuly je Vrchní státní zastupitelství v Praze připraveno rozšířit svou působnost i na další případy uplácení. Žalobce tak reagoval na nedávné vyjádření nejvyššího státního zástupce Pavla Zemana, podle kterého by bylo výhodné zřídit zvláštní útvar státního zastupitelství pro boj s korupcí, a na další návrhy na vytvoření speciálního státního zastupitelství pro korupci a závažnou hospodářskou kriminalitu.   "Útvar zde existuje již od roku 2000 na vrchních státních zastupitelstvích v Praze i Olomouci," uvedl Rampula. Podle něj vykazuje čím dále lepší výsledky. Analýzu zaměřenou na činnost 6. odborů si nechala v roce 2008 zpracovat tehdejší nejvyšší státní zástupkyně Renata Vesecká. Zpráva ukázala, že čtvrtina z kauz, které měli na starosti elitní státní zástupci, skončila zastavením stíhání obviněných nebo jejich osvobozením u soudů.   ado pba  