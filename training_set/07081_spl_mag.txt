 Silvestrovských oslav na Slovensku se účastnilo i mnoho cizinců  --------------------    Ke zpravodajství: FOTO/aktuality; VIDEO   --------------------    Bratislava 1. ledna (ČTK) - Poklidný průběh měly oslavy posledního dne roku 2010 na Slovensku. Na oslavující se ve čtyřstupňovém mrazu v Bratislavě snášely i sněhové vločky. Centry oslav se ve slovenské metropoli stala dvojice náměstí, píše internetový server Sme.   Ještě pár hodin před půlnocí byla Hlavní náměstí a také Hviezdoslavovo náměstí poměrně průchodná, později se prostory postupně zaplnily tisícovkami lidí. Hudbu zajišťovaly skupiny, které už jsou při těchto oslavách jakýmisi stálicemi.   Už několik hodin před půlnocí museli zdravotníci pomáhat lidem, kteří to přehnali s alkoholem. Strážníci ovšem zasahovali kvůli podnapilým občanům jen v několika málo případech, žádné závažné problémy se nevyskytly.   Tradičně se do Bratislavy sjelo mnoho cizinců - v ulicích byla slyšet němčina, angličtina či italština, ale i chorvatština nebo v těchto místech poměrně exotická litevština.   Novinkou oslav se staly lampiony štěstí, které oslavující začali na Hviezdoslavově náměstí i dunajském nábřeží pouštět už od 23. hodiny. Výtěžek z prodeje balonků půjde na charitativní účely.   Bratislavská radnice o půlnoci na petržalském břehu řeky uspořádala slavnostní ohňostroj, který trval asi deset minut. Sledovaly jej davy lidí, ale zážitek poněkud kazila hustá mlha a vyšší vlhkost v ulicích.   hit kš  