 Volkswagen podá nabídku na převzetí výrobce nákladních vozů MAN  Frankfurt nad Mohanem 9. května (ČTK) - Největší evropská automobilka Volkswagen zvýšila svůj podíl v německém výrobci nákladních vozů MAN nad 30 procent a chystá se předložit nabídku na převzetí celého podniku. Oznámila to dnes firma. Jejím cílem je podle agentury DPA vytvořit velkého producenta užitkových aut, který by měl kromě značek VW a MAN zahrnovat rovněž švédskou společnost Scania.   Předložení nabídky na převzetí je podle německých zákonů po překročení 30procentního podílu povinné. Volkswagen plánuje nabídnout 95 eur (2300 Kč) za každou kmenovou akcii společnosti MAN, kterou dosud nevlastní. Akcie firmy MAN po tomto oznámení posílily o více než procento na téměř 98 eur, napsala agentura Reuters.   Společnosti Scania a MAN již v listopadu oznámily, že jednají o možném spojení. Volkswagen vlastní ve firmě Scania více než 70procentní podíl.   pmh dvd  