 Olomoucký kraj chce pozměnit výuku dějin 20. století  Olomouc 19. ledna (ČTK) - Olomoucký kraj se chce podílet na změnách ve výuce československých a českých dějin 20. století na středních školách. Ve spolupráci s Moravskoslezským krajem a Univerzitou Palackého proto hodlá připravit nové výukové materiály pro období, jimž se dnes mnozí učitelé při výuce spíše vyhýbají nebo se jim věnují jen okrajově. Peníze na projekt chce hejtmanství získat z evropských zdrojů, řekl dnes novinářům náměstek hejtmana Olomouckého kraje Pavel Sekanina.   "Reagujeme na podněty, které vycházejí dlouhodobě ze škol i od veřejnosti. Určitá období jsou citlivá a někteří učitelé přesně nevědí, jak je učit. Projekt by se proto věnoval období od konce 40. let do konce minulého století," řekl Sekanina.   Do projektu by se mělo podle prvotních předpokladů zapojit zhruba 100 učitelů a 2500 žáků středních škol v Olomouckém a Moravskoslezském kraji. Náklady by neměly přesáhnout 20 milionů korun, celková částka ale bude záviset na počtu zapojených škol. "Projekt připravujeme, žádost o dotaci budeme podávat v únoru," řekl Karel Goš z odboru školství olomouckého hejtmanství.   Odborným garantem projektu bude Univerzita Palackého, respektive Filozofická fakulta UP. Vzniknout mají učební texty zaměřené na československé a české dějiny 20. století. Projekt by měl trvat 32 měsíců, poté by se mohl rozšířit i do jiných regionů. V ideálním případě by mohl začít již v letošním roce.   Iniciativa Olomouckého kraje není v tuzemsku ojedinělá. Informace nejen k výuce dějin 20. století nabízí webový portál Moderní dějiny.cz. Portál vytvořili především učitelé historie jak pro své kolegy, tak pro studenty a širší veřejnost. Nabízejí na něm snadný přístup k dobovým dokumentům od listin přes fotografie až ke zvukovým a filmovým záznamům. Zejména učitelům pak mohou pomoci metodické návody a výukové multimediální prezentace.   Zaměřit se na výuku moderních dějin doporučilo v minulosti školám i ministerstvo školství. Pokud se prý žáci naučí kriticky nahlížet na totalitní režimy, stanou se i do budoucna citlivější k omezování svobody a lidských práv, čímž lze předcházet extremismu.   srd sap  