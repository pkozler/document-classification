 Česká policie stíhá pět lidí podezřelých z podpory teroristů  --------------------    Ke zpravodajství: FOTO/aktuality; AUDIO; VIDEO; PROFIL   Zprávu jsme doplnili a upravili v celém rozsahu, upravili jsme titulek.   --------------------    Praha 3. května (ČTK) - Čeští policisté obvinili pět lidí podezřelých z podpory teroristů, zejména na území severního Kavkazu. Zajišťovali pro ně prý falešné doklady, případně i zbraně a výbušniny. Na tiskové konferenci to dnes řekli nejvyšší představitelé policie. Případ souvisí s činností radikální islamistické organizace Džamaat Šariat. V České republice to je vůbec první případ, kdy policie použila ustanovení zákona, které postihuje podporu terorismu, řekl novinářům policejní prezident Petr Lessy.   Celkem policisté obvinili osm lidí. Sedm lidí čelí obvinění z padělání a pozměňování veřejné listiny. Dva Bulhaři se toho údajně dopustili jako členové organizované skupiny působící ve více státech, pět lidí z Moldavska a Dagestánu tak prý činilo s úmyslem umožnit nebo usnadnit provedení teroristického útoku. Osmý člověk - Čečenec - je obviněn z nedovoleného ozbrojování a padělání a pozměňování peněz. Šest obviněných je v české vazbě, zbylí dva jsou v Německu na svobodě. O trestním stíhání devátého člena skupiny se rozhodne na základě výsledků znaleckých posudků.   Padělky dokladů byly podle šéfa Útvaru pro odhalování organizovaného zločinu (ÚOOZ) Roberta Šlachty velice zdařilé a pachatelé byli schopni vytvořit kompletní identitu člověka. K tomu používali padělky razítek různých úřadů. Při běžné kontrole na policii by se podle něj jen těžko přišlo na to, že jde o falzum.   Výnosy z padělaných dokladů poté putovaly do Dagestánu a byly určeny na podporu teroristického hnutí Džamaat Šariat. Podle Šlachty byla skupina uzavřená a bylo velice těžké do ní proniknout. Všichni zadržení se na území České republiky nacházeli legálně, někteří jako žadatelé o azyl.   Část skupiny podle něj absolvovala také výcvik v táborech v Afghánistánu a Pákistánu. "Nicméně nemáme informace, že by tito lidé byli zapojeni do krvavých útoků kavkazských organizací v Rusku, ale i tyto informace prověřujeme ve spojení se zpravodajskými službami," řekl Šlachta.   Skupina fungovala tak, že tři Bulhaři údajně působili jako padělatelé dokladů, kteří zajišťovali novou lidem totožnost - zejména bulharské občanství. Tito lidé ale nevěděli, pro koho jsou doklady určeny. Proto také nejsou obviněni z podpory teroristického hnutí. Pět zadržených Dagestánců a Moldavanů se staralo o objednávky padělků, ale také o vyvádění získaných peněz na Kavkaz. Spolupráce Čečence s ostatními obviněnými je teprve předmětem dalšího vyšetřování.   Detektivové ÚOOZ na případu začali pracovat v polovině roku 2008. Ze zahraničí tehdy dostali informace o tom, že se v Česku údajně nachází stoupenci islamistické salafistické organizace Džamaat Šariat. "Detektivové okamžitě navázali úzkou spolupráci s kolegy v Německu, kde toto kontroverzní islámské hnutí rozvíjí své aktivity. Od německých kolegů bylo potvrzeno, že islamističtí radikálové měli část své činnosti přesunout z Berlína do Prahy," uvedl šéf ÚOOZ Šlachta.   Detektivové měli podezření, že lidé působící v Česku zajišťovali materiální, finanční a personální podporu pro teroristy, hlavně ze severního Kavkazu. "Osoby, které působily v České republice, měly zajišťovat falešné osobní doklady, finanční prostředky, zbraně a výbušniny pro takzvané nové bojovníky," dodal Šlachta.   Začátkem letošního dubna pak policisté získali informace o tom, že by členové skupiny mohli z České republiky vycestovat. Ve spolupráci s Útvarem rychlého nasazení (URNA) tak 6. dubna ráno přistoupili k akci. Postupně bylo v Česku na různých místech zadrženo sedm lidí, další dva byli v době zásahu v Německu. O jejich vydání již česká strana požádala. Celkem policisté zadrželi osm mužů a jednu ženu ve věku od 30 do 52 let.   Podle šéfa Útvaru rychlého nasazení Libora Lochmana jeho tým pronikl do jednoho pražského bytu a na "ubytovnu". V komplexu, kam mělo přístup jen několik firem, byla ještě jedna budova - sídlo skupiny, kde byla například střelnice, modlitebna, ale i tělocvična s tatami.   Cizinci byli podle Lochmana po zadržení velice klidní a měli mezi sebou vůdčího člověka, který je řídil a dával jim pokyny. Policie skupinu zadržela kolem 6:00 ranní ve chvíli, kdy končila jejich modlitba. "Zadržení na nás působili velmi organizovaně a chladně," shrnul Lochman.   Při domovních prohlídkách detektivové zajistili literaturu v arabském jazyce a v azbuce, písemnosti s vazbou na Džamaat Šariat, pravé i falešné doklady, razítka různých tuzemských i zahraničních státních institucí, přístroje potřebné k výrobě dokladů, počítače, padělané bankovky a větší množství drog. Podle Šlachty policie zajistila také prostředky na výrobu padělaných bankovek a nyní ve spolupráci s Českou národní bankou zjišťuje, zda skupina nepadělala také bankovky.   Policisté se dostali i do bytu jedenatřicetiletého Čečence, u kterého nalezli "značné množství zbraní a střeliva". Odkud zbraně pocházely, se zatím nepodařilo prokázat, čeká se na výsledky znaleckých zkoumání.   V případě prokázání viny hrozí obviněným podle konkrétního podílu na trestné činnosti až desetileté tresty odnětí svobody. Obvinění nespolupracují a ke svému nezákonnému jednání odmítají vypovídat," uvedl mluvčí ÚOOZ Pavel Hanták.   Radikální islamistická organizace Džamaat Šariat, označovaná též jako Dagestánská fronta, se začala formovat v Dagestánu během druhé rusko-čečenské války, která vypukla v roce 1999. Organizaci založil Rasul Makašaripov na základech malé vojenské skupiny, která nejdříve bojovala proti Rusům, kteří vpadli do Dagestánu, a po zahájení války v sousedním Čečensku se přesunula do této republiky. Od počátku boje je hlavním cílem organizace nastolení islámského státu řídícího se islámským právem šaría.   Organizace má na svědomí mnoho krvavých útoků na činitele místní administrativy a příslušníky vojsk. Nejkrvavější akcí, kterou provedli příslušníci Dagestánské fronty, byl podle médií útok na kolonu, ve které byli členové vojenského orchestru kaspijské námořní pěchoty, v květnu 2002. Džamaat Šariat měla také podíl na útoku sebevražedných atentátnic v moskevském metru loni v březnu, který si vyžádal na 40 obětí   Spolkový úřad pro ochranu ústavy (BfV), německá kontrarozvědka, zaznamenal aktivity dagestánské islamistické organizace Džamaat Šariat naposledy v roce 2008. Ve své výroční zprávě ji tehdy označil za nejaktivnější skupinu v rámci severokavkazského separatistického hnutí vedeného Doku Umarovem. Šlachta však jeho spojení s touto skupinou vyloučil.   Džamaat Šariat vedla podle BfV na internetu velmi útočnou agitaci, v níž vyzývala k džihádu (islámské svaté válce).   Kolik osob se k němu v Německu hlásí, německé orgány neuvádějí. Umarovovo hnutí má podle kontrarozvědky po celé zemi asi 500 přívrženců, v Berlíně jich působí zhruba 50.   rjm har fln pba  