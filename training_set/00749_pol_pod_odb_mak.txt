 Průměrný plat ve státní správě loni klesl o 337 korun  --------------------    Ke zpravodajství: ilustrační FOTO ve Fotobance  ID foto:  F200909240213101 ,  P200810080932201 ,  F200812110000601 ,  P200907140403101 ,  P200902240568801    --------------------    Praha 13. května (ČTK) - Průměrný plat ve státní správě loni meziročně klesl o 337 korun na 29.008 korun. Přitom ještě o rok dříve rostl meziročně o zhruba tisíc korun. Vyplývá to z údajů uvedených ve státním závěrečném účtu za loňský rok, který vláda předložila sněmovně. Uvedený plat pobírali zaměstnanci ministerstev a dalších úřadů zřízených zákonem.   Průměrná mzda všech tuzemských zaměstnanců loni vzrostla meziročně o 463 korun na 23.951 korun. Zaměstnancům soukromých firem přibylo loni v průměru téměř 600 korun a mzda jim vzrostla na opět průměrných 23.873 korun.   Nejvyšší průměrné platy však brali úředníci v tzv. ústředních orgánech, například ministerstvech. I jim sice platy o 24 korun klesly, ale i tak dostávali v průměru 35.341 korun hrubého. Nejméně dostávali zaměstnanci příspěvkových organizací, hrubého měli v průměru 21.585 korun a proti předchozímu roku jim 205 korun měsíčně ubylo.   Platy se však v různých resortech vyvíjely odlišně. Podle údajů ministerstva financí klesaly až o devět procent, jinde vzrostly o víc než 13 procent.   Ve státní správě loni pracovalo téměř 160.000 lidí a proti předcházejícímu roku jich zhruba osm stovek ubylo. Celkový počet lidí na výplatní listině státu loni klesl o 7597, stát tak loni včetně učitelů, hasičů a policistů vyplácel 429.083 lidí.   Další pokles platů čeká zaměstnance státu zřejmě i letos. Vláda v letošním rozpočtu snížila objem peněz na jejich platy o deset procent. Premiér Petr Nečas již dříve prohlásil, že vláda od tohoto kroku navzdory nespokojenosti odborů neustoupí. Odbory loni v prosinci dokonce na protest proti krácení platů vyvolaly stávku. Podle jejich odhadů se jí zúčastnilo 148.000 zaměstnanců.   nlm pba  