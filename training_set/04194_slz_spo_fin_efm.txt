 O Sazce dnes bude jednat vedení ČOV i senátní podvýbor  Doplnili jsme informace o požadavku na změnu auditora ve 4. odstavci.   --------------------    Praha 19. ledna (ČTK) - V kauze loterijní společnosti Sazka, která se nachází v insolvenčním řízení, se dnes očekává další posun. Český svaz tělesné výchovy by měl zveřejnit jména dvou nových zájemců, kteří údajně chtějí vstoupit do Sazky bez nároku na podíl. Od 14:00 bude Výkonný výbor Českého olympijského výboru jednat o situaci Sazky. A od 17:00 bude o tomtéž jednat senátní podvýbor pro sport za účasti generálního ředitele Sazky Aleše Hušáka a předsedy ČSTV Pavla Kořana.   Akcionáři Sazky dosud dostali tři oficiální nabídky od investorů k řešení situace. Jediný ze zájemců, podnikatel Martin Ulčák, nepožaduje v Sazce podíl a nežádá výměnu vedení. Největší dva akcionáři Sazky, ČSTV a Sokol, by chtěli dále jednat právě s Ulčákem.   Na Sazku v pondělí podal podnikatel Radovan Vítek insolvenční návrh. Vítek tvrdí, že společnost je předlužená a navíc v platební neschopnosti. Sazka ale pohledávky Vítka neuznává a tvrdí, že v insolvenční situaci není. Šéf Sazky Hušák v pondělí v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Soud se celou věcí začal okamžitě zabývat. Pokud návrh schválí, bude se muset firma reorganizovat nebo na ní může být uvalen konkurz. Rozhodnutí soudu ale může trvat několik měsíců.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   jw  