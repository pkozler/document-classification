 Obchodní akademie Pardubického kraje doplácejí na přijímací testy  Pardubice 4. května (ČTK) - Obchodní akademie v Pardubickém kraji doplácejí na vysoký bodový limit, který musejí žáci devátých tříd získat v přijímacích zkouškách. Letos je jednotně zavedl Pardubický kraj pro přijetí na maturitní obory a stanovil pro gymnázia a akademie minimální zisk 115 bodů a 75 bodů pro ostatní střední školy. Zatímco gymnázia musela úspěšné zájemce často odmítat, obchodní školy v prvním kole přijímacího řízení volná místa nezaplnily. Pro druhé kolo proto bodový limit výrazně snižují.   Největší potíže získat alespoň 115 bodů, z čehož se nanejvýš 50 udělovalo za prospěch, měly děti, které se hlásily na Obchodní akademii v Chocni na Orlickoústecku. Z 90 jich potřebnou hranici překonalo jen 17, tedy necelá pětina, škola přitom přijímá 60 nových studentů. "Poškozuje nás to, dostali jsme se do přímé soutěže s gymnázii, ale přitom se cítíme být spíše střední odbornou školou. Ty mají nižší limit pro přijetí," řekl ČTK ředitel Jaroslav Studnička. Podle něj by hranice pro přijetí na akademie měla být někde mezi 115 body platícími pro gymnázia a 75 body pro ostatní střední školy. Pro druhé kolo škola snižuje hranici na 70 bodů. Jednotné přijímací zkoušky ředitel považuje za prospěšné. "Výsledek se ale projeví až za několik let. Žáky v šestých a vyšších třídách to přiměje se důsledně učit," míní Studnička.   Jen čtvrtina dětí uspěla v přijímacích zkouškách na Obchodní akademii v Chrudimi, téměř stejný podíl na akademii ve Svitavách a 30 procent v Pardubicích. Mezi neúspěšnými jsou i ti, kteří na testy nepřišli. Všechny školy mají desítky volných míst, pro druhé kolo proto stanovily minimální limit 75 bodů.   Jednotné přijímací zkoušky se letos konaly poprvé na prakticky všechny maturitní obory na středních školách zřizovaných Pardubickým krajem. Zavedl je s cílem zvýšit úroveň absolventů, jejich vypracováním pověřil společnost Scio. Zkoušky formou testů z obecných studijních předpokladů, matematiky a českého jazyka se konaly 26., 27. a 28. dubna, předcházely jim takzvané zkoušky nanečisto. V prvním kole je podstoupilo 2840 žáků, kteří se hlásí na čtyřleté obory, a 602 žáků se zájmem o osmiletá gymnázia.   dos snm  