 Do úvěrových registrů CCB vstoupily Profi Credit či Zuno Bank  Praha 9. května (ČTK) - Do úvěrových registrů CCB vstoupily společnosti Profi Credit Czech, Evropsko-ruská banka a Zuno Bank AG. Členství v úvěrových registrech jim umožní sledovat, jak žadatelé o úvěr v minulosti spláceli i aktuální výši jejich celkových závazků vůči dalším finančním institucím. CCB o tom dnes informovala ČTK v tiskové zprávě.   Firmy využívající registr tak získají větší přehled o bonitě klientů, který mimo jiné vyžaduje nový zákon o spotřebitelském úvěru. Celkově si prostřednictvím Bankovního a Nebankovního úvěrového registru CCB vyměňuje informace o důvěryhodnosti a bonitě jejich klientů již 48 finančních institucí. Disponují informacemi o více než sedmi milionech klientů a za deset let existence nashromáždily přes 16,7 milionu záznamů.   Nový zákon od poskytovatelů úvěru vyžaduje větší spoluzodpovědnost za prověření schopnosti dlužníka splácet, uvedla výkonná ředitelka provozovatele Bankovního registru Zuzana Pečená. "Zároveň roste objem nesplácených závazků. Proto se na naše úvěrové registry obrací stále nové společnosti, které mají zájem vyhodnocovat pozitivní a negativní data o klientech," doplnil výkonný ředitel provozovatele Nebankovní úvěrového registru Jiří Rajl.   Profi Credit je poskytovatel finančních půjček a úvěrů patřící do nadnárodní finanční skupiny Profireal Group SE. Na českém trhu působí od roku 1994. Evropsko-ruská banka je součástí českého bankovního trhu od roku 2008 a je dceřinou společností První Česko-ruské banky. Zuno Bank je součástí Raiffeisen Bank International, profiluje se jako online banka a v ČR začala působit na konci loňského roku.   Registry slouží jeho účastníkům k vzájemnému informování o údajích vypovídajících o bonitě, důvěryhodnosti a platební morálce jejich klientů. Obsahuje jak negativní, tak i pozitivní informace o zákaznících. Členové registru tak mohou jeho pomocí například zjistit, zda žadatelé o jejich finanční produkty nepatří mezi neplatiče nebo nejsou předlužení. CCB - Czech Credit Bureau vznikla v listopadu 2000 a je stoprocentní dceřinou společností firmy CRIF založené v Itálii v roce 1988.   fd dvd  