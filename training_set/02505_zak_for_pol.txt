 Berlusconi přišel z rozhodnutí ústavního soudu částečně o imunitu  Řím 13. ledna (ČTK) - Italský ústavní soud dnes částečně omezil imunitu premiéra Silvia Berlusconiho, jemuž hrozí soud kvůli obvinění ze zpronevěry a korupce. Tribunál totiž zneplatnil část kontroverzního zákona o takzvané legitimní překážce, který umožňuje odklad případného procesu se členy vlády kvůli jejich zaneprázdněnosti. O odkladu může rozhodnout jedině soud, a nikoliv text v zákoně. Informovala o tom agentura ANSA s odvoláním na "kvalifikované zdroje".   Zákon o legitimní překážce byl přijat v červenci 2008 a umožňuje předsedovi vlády a ministrům, aby s odvoláním na to, že jsou příliš zaneprázdněni vládními úkoly, požádali o šestiměsíční pozastavení procesů, které jsou proti nim případně vedeny. Žádost je možné ještě dvakrát opakovat, odklad tedy může dosáhnout délky až 18 měsíců.   Patnáctičlenný sbor soudců rozhodoval na základě obavy, že toto ustanovení o imunitě je pravděpodobně v rozporu s ústavním principem rovnosti občanů před zákonem. Z nálezu tribunálu tedy vyplývá, že hrozící soudní řízení proti Berlusconimu nemohou začít automaticky, ale bude na zvážení konkrétního soudce, zda by záležitost komplikovala pracovní náplň člena kabinetu.   Berlusconi ve středu tvrdil, že stabilitu jeho vlády neohrozí ani výrok soudu, který by byl pro něj nepříznivý.   V minulosti proti němu bylo vedeno mnoho soudních řízení souvisejících zejména s jeho obchodními zájmy. Dosud byl vždy osvobozen nebo zbaven obvinění, protože byl případ již promlčen nebo se Berlusconi těšil imunitě jako premiér. Berlusconi vždy zdůrazňoval, že je nevinen, a označoval se za oběť levicově orientovaných představitelů justice.    rv hro šeb  