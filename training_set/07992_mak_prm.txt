 V průmyslu na Vysočině stouply za čtvrtletí tržby o 13,8 procenta  Jihlava 21. června (ČTK) - Větším průmyslovým podnikům na Vysočině stouply v prvním letošním čtvrtletí tržby o 13,8 procenta na 27,4 miliardy korun. Tempo růstu v průmyslové výrobě bylo o něco vyšší než loni. Podstatně se zlepšila zaměstnanost. V továrnách na území kraje pracovalo v prvních letošních třech měsících skoro 46.700 lidí, o 9,1 procenta více než ve stejném období loni. Vyplývá to z údajů jihlavské správy Českého statistického úřadu.   Na Vysočině funguje 140 průmyslových podniků se 100 a více zaměstnanci. V minulém roce ještě kvůli krizi pracovní místa v závodech ubývala. Letos už si strojírenské firmy začínají stěžovat na nedostatek lidí v některých profesích.   V roce 2010 se také řada odborových organizací ve velkých firmách na Vysočině spokojila s dohodou o stagnaci mezd. Letos by podle výsledků kolektivních vyjednávání měly platy díky zlepšení hospodářské situace spíš mírně stoupat.   V prvním čtvrtletí si zaměstnanci v průmyslu na Vysočině v průměru polepšili o 3,6 procenta a měsíčně pobírali 23.148 korun hrubého. Lépe placeni byli průmysloví pracovníci v šesti krajích.   Tržby větších průmyslových firem v celé zemi stouply v letošním prvním čtvrtletí o 14 procent na 707,9 miliardy korun. Zatímco v minulém roce ještě tři kraje vykázaly pokles prodeje, v letošních prvních třech měsících se už růst průmyslové výroby týkal všech regionů v Česku.     Ukazatele průmyslových firem se 100 a více zaměstnanci v 1. čtvrtletí 2011:      počet zaměst-nanců  index  2011/2010        průměrná hrubá mzda (Kč)  index 2011/2010  tržby za vlastní výrobky a služby  (mld. Kč)        index 2011/2010     ČR  768.599  104,8  25.113  103,8  707,9  114,0     Vysočina  46.685  109,1  23.148  103,6  27,4  113,8     zdroj: ČSÚ   vst snm  