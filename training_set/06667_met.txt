 Na Berounce platí ohrožení ve Zbečně, vyhlásil ho i Beroun  Zprávu jsme aktualizovali k 18:00. Pozměnili jsme dlouhý titulek.   --------------------    Beroun 14. ledna (ČTK) - Beroun odpoledne kvůli rozvodněné Berounce vyhlásil třetí povodňový stupeň, tedy ohrožení. Řeka má podle povodňové komise dále stoupat, bezprostřední nebezpečí ale lidem nehrozí, řekla ČTK mluvčí radnice Pavla Švédová. Třetího stupně v podvečer dosáhla Berounka i ve Zbečně na Rakovnicku. Během noci ho chtějí vyhlásit také v Černošicích, kde již voda řadě lidí zaplavila pozemky a dostala se jim do sklepů.   Ráno platila pohotovost na Berounce ve Zbečně a Berouně, na Cidlině v Sánech, Mrlině ve Vestci, Chotýšance ve Slověnicích, Blanici v Louňovicích pod Blaníkem a Skalici v Zadním Poříčí. Během dne se na druhý stupeň dostala i Sázava v Nespekách a Kácově a Labe v Mělníku. Naopak hladina Skalice v Zadním Poříčí se vrátila k prvnímu stupni. Povodeň tam má rychlý průběh, protože ještě v noci na dnešek tam platilo ohrožení.   První stupeň byl v podvečer i na Labi v Brandýse, na Vltavě ve Vraňanech, Bakovském potoce ve Velvarech, na Výrovce v Plaňanech, Doubravě ve Žlebech, Sázavě ve Zruči nad Sázavou a na potoce Mastník v Radíči.   Podle mluvčí středočeských hasičů Lenky Kostkové by ale situace v regionu mohla být klidnější, než se očekávalo. "Vzhledem k tomu, že na Plzeňsku přestalo pršet, tak by to mělo středními Čechami víceméně projít v nějakých rozumných mezích," předpokládá.   Hasiči podle ní jezdí hlavně čerpat vodu ze sklepů a kontrolovat situaci v chatových oblastech. Vyjížděli například k Loděnickému potoku u Bratronic, který se začal rozlévat. K zatopeným sklepům je volali do Rynholce, Žiliny, Drnku či Švermova v Kladně. V Letech u Prahy čerpali vodu z železničního podjezdu. Ve Vlašimi zase zasahovali u případu, kdy se pět lidí snažilo na raftu sjet jez. Svůj úmysl si nenechali vymluvit a hasiči pro jistotu počkali, až nebezpečnou plavbu dokončí.   Napilno mají také hasiči v Černošicích, kde už ve čtvrtek povodňová komise vyhlásila pohotovost a rozhodla o vyklizení náplavek. Předpokládá se, že vzestup hladiny dosáhne úrovně záplav z května 2006. Odpoledne byla zatopena silnice mezi Radotínem a Černošicemi a pomalu se zaplavovaly některé osady. Na místo se dostavil pracovník ČEZ a postupně je odpojuje od proudu. "Lidé mají k dispozici pytle s pískem, v současné době se zaplavují pozemky asi 80 nemovitostí," uvedla odpoledne Kostková.   Starosta Filip Kořínek ČTK řekl, že město je podle vývoje připraveno část obyvatel evakuovat a zajistit jim nouzové ubytování. "Máme v základní škole nějaká lehátka a přikrývky, to je připraveno," dodal. Podle místostarosty Daniely Göttelové zatím takové opatření nebylo nutné.   V Berouně k 15:00 vyhlásili třetí stupeň povodňové aktivity, a to v celém správním území obce s rozšířenou působností. "Řeka by pak ještě měla stoupat, kulminace se očekává v neděli," uvedla Švédová. Hladina by měla dosáhnout maximálně 460 centimetrů. "Ani při takových hodnotách ale nejsou domy v Berouně bezprostředně ohroženy. Hrozí vylití řeky u autobusového nádraží a níže," dodala mluvčí.   Třetí stupeň se v Berouně vyhlašuje ve chvíli, kdy hladina dosáhne čtyř metrů. Kolem 18:00 byla podle Českého hydrometeorologického ústavu na 385 centimetrech. Berounští strážníci ale provádějí vlastní měření, která se mohou mírně lišit. Povodňová komise se pak řídí jejich hodnotami.   V současnosti je podle Švédové neprůjezdná cesta do oblasti v Kozle, kde je několik trvale hlášených obyvatel. Hráze na Závodí i pěší lávka přes Berounku podle Švédové nejsou ohroženy, odolají až stoleté vodě. "Podle zatím dostupných prognóz by přitom nyní měla Berounka v Berouně dosáhnout maximálně desetileté vody," dodala mluvčí.   Pracovníci města podle ní preventivně odmontovali dřevěnou lávku spojující autobusové nádraží a in-line dráhu a převezli ji na bezpečnější místo. Lidé ze záplavových oblastí byli o nebezpečí informováni vyrozumívacím systémem, který odeslal hlasovou zprávu na jejich telefony. Dopoledne ale situaci komplikovaly časté výpadky proudu. Podle ČEZ se objevila porucha na vysokém napětí, několik minut nešel proud ani na berounské radnici.   khj jpt  