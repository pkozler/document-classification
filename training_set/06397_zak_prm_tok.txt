 Muž zmizel s textilem za 1,7 milionu korun  Písek 10. ledna (ČTK) - Muž, který vystupoval jako zástupce dopravní společnosti, převzal 28. prosince od jedné firmy na Písecku textilní zboží, které měl dovézt do Itálie. Muž tam však nedorazil a s kamionem se zbožím za 1,7 milionu korun zmizel. ČTK to řekla policejní mluvčí Kamila Ingrišová.   "Zatím nevíme, kde se zboží nachází," uvedla Ingrišová. Podle ní si textilní firma najala na přepravu společnost, která však tuto zakázku podstoupila jiné dopravní společnosti. A pod jejím jménem muž 28. prosince textil převzal. "Kriminalisté zatím případ vyšetřují a víc informací sdělit nemohou," řekla Ingrišová.   rek jpt  