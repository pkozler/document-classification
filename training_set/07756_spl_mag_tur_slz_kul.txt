 V Brně se zpožděním otevřela funkcionalistická kavárna Era  Brno 6. června (ČTK) - Po několikaměsíčním zpoždění otevřela nově opravená funkcionalistická kavárna Era v brněnské čtvrti Černá Pole. Stylový podnik, který navazuje na tradici brněnského kavárenství první republiky, zatím funguje ve zkušebním provozu. ČTK to dnes sdělil David Kuchař z občanského sdružení Studio 19, které kavárnu provozuje. Otevření kavárny, která zažila vrchol své slávy v 20. letech minulého století, bylo několikrát odsunuto, původně bylo naplánováno na přelom roku.   Eru navrhl brněnský architekt Josef Kranz (1901 až 1968) pro kavárníka Josefa Špunara. Kavárna vyrostla v roce 1929. Koncem 50. letech byla znárodněna, později sloužila jako pivnice a jako sklad. Nyní patří soukromému majiteli, Studio 19 si prostory pronajímá.   V posledním roce kavárna prošla opravami za 12 milionů korun. Sedm milionů korun z toho šlo z evropských dotací. Opravy řídil architekt Jan Velek, který se snažil dodržet původní vzhled kavárny. Zvenku je stroze šedá, uvnitř však hýří barvami.   "Schodiště bylo původně červené, v interiéru byla i modrá," řekl před časem Velek ČTK. Architekti prý původní barvy odhalovali téměř detektivní metodou, protože měli k dispozici jen černobílé fotografie.   Barevným konceptem se prý Kranz inspiroval u nizozemského meziválečného hnutí De Stijl, které pracovalo jen se třemi základními barvami: modrou, žlutou a červenou. Podle Velka byla Kranzem navržená budova koncipována ve strohých tvarech podle kavárny v holandském Rotterdamu Café De Unie, kterou navrhl architekt De Stijlu Jacobus Johannes Pieter Oud v roce 1925.   Kavárna je otevřená od 10:00 do 22:00. "Zhruba týden pojedeme ve zkušebním provozu," uvedl Kuchař.   Kristina Vurmová Labohá dr    