 Na východě Čech záplavy nehrozí, řeky budou stoupat jen mírně  Zprávu jsme celou aktualizovali.   --------------------    Pardubice/Hradec Králové 15. ledna (ČTK) - Vodní toky na východě Čech mohou ještě v některých místech mírně stoupat, záplavy ale vodohospodáři neočekávají. Voda se maximálně rozlévá do luk a lesů. ČTK to řekl dispečer Povodí Labe Pavel Jansa. Kvůli rozlité Cidlině silničáři zavřeli tři úseky vedlejších silnic. Jde o obvyklá místa, když taje sníh a prší.   "Situace není nikterak vážná jako na dolním Labi. Jsou to jednoleté až dvouleté vody. Očekáváme, že v Týništi nad Orlicí by mohl být třetí stupeň, ale ne se závažnějšími následky. Voda ještě trochu stoupne v Němčicích nebo Jaroměři," řekla Jansa.   Od rána jsou neprůjezdné úseky silnic druhé třídy z Mlékosrb do Zachrašťan a z Mlékosrb do Lukové a silnice třetí třídy z Opatovic do Vysoké. "Silnice jsme zavřeli preventivně, občas přes vozovku přetéká voda, ale není jí tam velké množství," řekl ČTK hradecký dispečer silničářů.   Druhého stupně pohotovosti dnes odpoledne dosáhly hladiny řek v Královéhradeckém kraji na šesti místech. V Pardubickém kraji aktuálně není žádný. Povodňové stupně jsou na Metuji, Labi, Zdobnici, Orlici, Divoké Orlici, Doubravě, Třebovce, Bystřici a Stěnavě.   "Louky jsou u nás pod vodou, ale žádná nemovitost není v ohrožení. Ráno jsem byl dost nervózní. Pokud voda stoupne na nějakých 385 centimetrů, zahájíme pohotovost, zaplavuje nám to Mosteckou ulici do Albrechtic," řekl starosta Týniště nad Orlicí Jaroslav Matička. Aktuálně dosahuje Orlice necelých 350 centimetrů.   jlc mal  