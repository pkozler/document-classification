 V Machoňově pasáži končí demolice, začíná oprava památky  --------------------    Ke zpravodajství: FOTO/aktuality   --------------------    Pardubice 16. května (ČTK) - Rekonstrukce Machoňovy pasáže v Pardubicích postoupila do další fáze. Stavební firma dokončuje demoliční práce a začne s opravou kulturní památky. Novinářům to dnes řekl stavbyvedoucí Lubomír Jakl. Kvůli rekonstrukci je pasáž od ledna zavřená a bude patrně až do konce stavebních prací.   "Většina demoličních prací je za námi, zbývají nám tři fasády, dělá se vnitřní schodiště. Jinak všechno ostatní je hotovo, jsou sejmuté stropy a krovy," řekl Jakl.   Pasáž vznikla podle návrhu architekta Ladislava Machoně ve 20. letech minulého století. Od 60. let si město zadalo několik architektonických studií, ale žádná z nich se neuplatnila. V roce 1995 Pardubice vypsaly novou soutěž a teprve na počátku letošního roku se začalo s opravami. Dvě stavební etapy by měly stát přibližně 150 milionů korun bez DPH.   "Na celou stavbu máme úvěr, který budeme splácet do roku 2023. Budeme dělat všechno pro to, abychom se vešli do plánovaného rozpočtu," řekl předseda představenstva Městského rozvojového fondu Pardubice Jiří Komárek.   Projekt se od roku 1995 postupně měnil, protože v centru Pardubic vznikly nové prodejní prostory, obchodní centra Grand a Afi Palace. V přízemí pasáže budou obchody, nahoře kanceláře. Nové křídlo nabídne byty a do suterénu pasáže se vrátí restaurace, která tam kdysi byla a později ji nahradil sklad civilní obrany. Fond uvažuje o tom, že by část sklepení zpřístupnil jako galerii.   "Mělo tu být původně 12.000 metrů čtverečních nebytových prostor, z původního konceptu zbyla pasáž a přístavba východního křídla s byty. Na to naváže druhá etapa s podzemním a nadzemním parkovištěm a parkové úpravy," řekl architekt Miroslav Petráň.   Předseda představenstva Komárek doufá, že se všechny prostory podaří pronajmout, ačkoliv budou mnohem draží než před rekonstrukcí. Nebytové prostory v samotné pasáži budou stát 3000 korun za metr čtvereční ročně, předtím to byla zhruba polovina. Byt vyjde asi na 4000 korun za metr čtvereční ročně.   První etapa by měla skončit v březnu příštího roku, jak dlouho potrvá druhá etapa, není ještě přesně jasné. Zadavatel teprve musí vypsat soutěž. Vítězná firma, která zhotovuje opravu pasáže, má smluvně dohodnuté, že se může zúčastnit i druhé zakázky a fond čeká, až mu předloží cenovou nabídku.   jlc hj  