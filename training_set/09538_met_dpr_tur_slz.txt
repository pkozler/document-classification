 Špatné počasí uvěznilo 150 turistů na letišti v Nepálu  --------------------    Ke zpravodajství: ilustrační FOTO ve Fotobance  ID foto: F200810080088001   --------------------    Káthmándú 24. ledna (ČTK) - Zhruba 150 zahraničních turistů už sedm dní vězní špatné počasí na horském letišti v nepálské Lukle, která leží v oblasti Himálaje nedaleko nejvyšší hory světa Mount Everestu. Informovala o tom dnes agentura AP, která se o státní příslušnosti turistů nezmiňuje. Podle agentury Nová Čína jsou mezi nimi i Angličané, Novozélanďané, Australané a Číňané.   Letadla se nemohou odvážit přistát na dráze v Lukle kvůli husté mlze. Zhruba 80 turistů proto během víkendu absolvovalo hodinovou cestu do nejbližší vesnice, odkud se za asi 750 dolarů (13.400 korun) nechali přepravit vrtulníkem do nepálského hlavního města Káthmándú. Dalších 150 ale stále v Lukle čeká na lety, na které mají zaplacené letenky. Počasí by se podle meteorologů mělo už dnes zlepšit.   Lukla, která se nachází 140 kilometrů severovýchodním směrem od Káthmándú, je místem, odkud každoročně vyrážejí do Himálaje tisíce turistů. Letiště v Lukle, jehož přistávací dráha je dlouhá pouze 550 metrů a leží ve výšce 2757 metrů nad mořem, je piloty považované za jedno z nejobtížněji dostupných na světě.   V srpnu loňského roku tu havarovalo malé letadlo se 14 lidmi na palubě; mezi cestujícími bylo šest cizinců. Nehodu nikdo nepřežil, stejně jako neštěstí před třemi lety, kdy se tu zřítilo letadlo s 18 osobami na palubě, mezi nimiž bylo 12 Němců.   dk mik    