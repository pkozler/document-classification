 Obama navrhne zmrazit na pět let nemandatorní výdaje  Washington 25. ledna (zpravodaj ČTK) - Americký prezident Barack Obama ve zprávě o stavu unie navrhne na pět let zmrazit nemandatorní výdaje státního rozpočtu s výjimkou výdajů na bezpečnost. Novinářům to sdělil nejmenovaný činitel Bílého domu. Záměr, který Obama Kongresu v tradičním projevu představí již za několik hodin, by měl přispět ke snížení vysokých deficitů amerických rozpočtů. Americký státní dluh nedávno přesáhl 14 bilionů dolarů.   "Škrty a větší efektivita se ale budou hledat i v oblastech, které zmrazení výdajů nezasáhne," uvedl činitel. Připomněl v této souvislosti například plán ministerstva obrany, jež chce v následujících pěti letech ušetřit 78 miliard dolarů.   Obamův návrh vychází vstříc republikánům, kteří dlouhodobě požadují, aby federální vláda začala s rozpočtovými schodky bojovat. Republikánský šéf Sněmovny reprezentantů již dal najevo, že záměr považuje za nedostatečný. Útraty federální vlády by se podle něj měly vrátit na úroveň z roku 2008.   Šéf Bílého domu by ve zprávě o stavu unie měl kromě škrtů a šetření mluvit i o tom, jak chce zlepšit situaci na americkém trhu práce. Míra nezaměstnanosti v USA totiž dlouhodobě přesahuje devět procent. Obama kvůli tomu ztrácí body u veřejnosti, která jej volila v naději, že bude znát recepty na ozdravění ekonomiky.    Prezident také chce mluvit o zvýšení konkurenceschopnosti Spojených států a potřebných inovacích. "Mým hlavním předmětem zájmu bude ujistit, že jsme konkurenceschopní, že rosteme, že vytváříme nová pracovní místa," uvedl Obama ve videonahrávce, kterou v sobotu zaslal svým stoupencům.    Obama svou druhou zprávu o stavu unie začne v Kongresu představovat dnes od 21:00 místního času, což bude středečních 03:00 středoevropského času. Projev budou vysílat americké televize, možné jej ale bude sledovat i na internetu. Reakci republikánů pak přednese předseda rozpočtového výboru Sněmovny reprezentantů Paul Ryan.   fcz ko  