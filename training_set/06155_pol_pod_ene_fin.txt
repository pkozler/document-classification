 Česká Lípa chce v aukci nakoupit elektřinu pro město i školy  Česká Lípa 31. ledna (ČTK) - Česká Lípa chce v aukci nakoupit elektřinu pro město, příspěvkové organizace a školy. Slibuje si od toho velké úspory. V současné době radnice zjišťuje, jak velký objem energie musí nakoupit, aukce by se měla uskutečnit na podzim, řekla dnes novinářům českolipská starostka Hana Moudrá. Podobně chce město centralizovaný nákup využít v budoucnu například i u služeb.   Centrálně už uzavřela radnice dohodu o pojištění úřadů i všech příspěvkových organizací včetně škol. "Ve veřejné soutěži na tuto zakázku zvítězila Kooperativa s nabídkovou cenou 4,856 milionu korun za období od 1.dubna letošního roku do 31. března 2015," dodala Moudrá. Nejvyšší nabídka přitom byla téměř o tři miliony vyšší.   Česká Lípa není v kraji jediná, jako první otestovali elektronickou aukci v Semilech. Tamní radnice tak nakoupila už loni v červenci elektřinu pro úřady, osvětlení i příspěvkové organizace včetně škol. Aukce se zúčastnilo šest dodavatelů. S nejnižší nabídkou 2,208 milionu korun zvítězila ústecká společnost Centropol Energy, která bude elektřinu městu dodávat do konce příštího roku. Radnice ušetří kolem půl milionu korun. "Náklady na elektřinu se sníží téměř o 18 procent," řekl ČTK tajemník semilské radnice Miloš Sladký. Podobným způsobem tam chtějí letos nakoupit zemní plyn. Aby byla zakázka co největší, spojily se Semily na společném postupu s radnicemi v Jilemnici, Rokytnici nad Jizerou a Benešově u Semil. Zakázka má tak hodnotu 35 až 40 milionů korun.   Také Jablonec díky aukci ušetří. Za služby mobilního operátora zaplatí v příštích dvou letech o tři miliony méně než v minulosti. V licitaci se totiž nabídková cena od operátorů snížila až na 831.765 korun, což je zhruba pětina původně odhadovaných nákladů. "Organizátorovi aukce ale radnice odvede jako odměnu 29 procent uspořených nákladů - 456.837 korun. I tak město ušetří téměř 2,7 milionu," řekla ČTK mluvčí jablonecké radnice Jana Fričová. Přes poměrně vysoké náklady chce město v nákupu v aukcích pokračovat, protože je to pro něj výhodné.   Liberecký kraj využívá podle radního pro ekonomiku Zdeňka Bursy elektronické aukce už od roku 2005. Nejčastěji tímto způsobem nakupuje kancelářské potřeby, papír, tonery do tiskáren, hygienické potřeby nebo propagační předměty, případně mobilní služby. Zatím ale šlo vždy jen o zakázky malého rozsahu - tedy do dvou milionů korun. Kraj podle Bursy zvažoval možnost nakoupit tímto způsobem energie, nakonec od toho ale upustil, protože firmy podle něj v takovém případě požadují jako odměnu až 40 procent uspořených nákladů. Proto nakonec vyhlásil veřejnou soutěž, která přijde podstatně levněji. Náklady nepřesáhly dva miliony korun, když v případě e-aukce by odměna mohla podle Bursy dosáhnout i 40 milionů.   ivc jpt  