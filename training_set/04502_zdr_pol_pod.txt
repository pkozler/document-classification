 STAN: Baťově nemocnici hrozí personální i finanční krach  --------------------    Ke zpravodajství: AUDIO   --------------------    Zlín 25. ledna (ČTK) - Krajská nemocnice T. Bati ve Zlíně je podle krajských opozičních zastupitelů z hnutí Starostové a nezávislí (STAN) v personální i ekonomické krizi. Předseda STAN Petr Gazdík dnes na tiskové konferenci ve Zlíně řekl, že nemocnici hrozí konkurz, když kumulovaná ztráta jejího hospodaření dosahuje několik set milionů korun. Hejtmana Stanislava Mišáka (ČSSD) proto požádal o svolání mimořádného zasedání krajského zastupitelstva.   Krajská nemocnice T. Bati skončila předloňské hospodaření ve ztrátě téměř 123 milionů Kč. Její ředitel Bohuslav Škubal již dříve novinářům řekl, že toto číslo se k září minulého roku ještě zvýšilo, když zařízení vykázalo ztrátu 137 milionů korun.   Kromě zhoršující se ekonomické situace nemocnici hrozí i personální krize. K akci odborů Děkujeme, odcházíme se připojilo 127 doktorů z 270. Například z novorozeneckého oddělení podali výpověď všichni lékaři kromě primáře Jozefa Macka, z gynekologicko-porodnického pak 13 z 18.   Podle lídra krajských opozičních zastupitelů Petra Gazdíka za situaci v nemocnici přímo odpovídá ČSSD, která krajské volby vyhrála na slibu, že dá krajské zdravotnictví do pořádku. "Hejtman Mišák je přímo odpovědný za stav nemocnice a přes varovné zprávy situaci v nemocnici neřeší," uvedl Gazdík. Zároveň upozornil na nekoncepčnost kroků vedení kraje, když mění počty i členy vedení nemocnice opakovaně v řádech několika týdnů. Valná hromada nemocnice, kterou tvoří krajská rada, nejprve v prosinci loňského roku zvýšila počet členů představenstva nemocnice ze tří na pět. Později ale jeden z nich odešel a na pondělním jednání valná hromada opět snížila počet lidí v představenstvu nemocnice na tři.   Podle Mišáka šlo o koncepční spor, kdy jedna část představenstva upřednostňovala "radikální úsporná opatření" a druhá zajištění lékařské péče. Krajská rada podle hejtmana upřednostnila druhou skupinu.   Řešení personální i finanční krize nemocnice by mělo nastínit mimořádné zastupitelstvo, které by se podle Gazdíka mohlo uskutečnit do 14 dnů.   Gabriela Sluštíková sap  