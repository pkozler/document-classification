 Prvním letošním miminkem je Matyáš z Liberce  --------------------    Ke zpravodajství: FOTO/aktuality; AUDIO   --------------------    Praha 1. ledna (ČTK) - Prvním miminkem letošního roku v ČR je chlapec Matyáš, který se narodil 43 sekund po půlnoci v liberecké nemocnici. V prvních minutách nového roku se rodili především chlapci. Po Matyášovi následoval Jakub, který přišel na svět v Kolíně osm minut po půlnoci, a o minutu později Vojta ve Všeobecné fakultní nemocnici v Praze. V některých krajích na první novorozeně čekali až do dopoledne.   Matyáš měří 49 centimetrů a váží 2720 gramů. Jeho matka je z Hrádku nad Nisou, řekla dnes ČTK mluvčí Krajské nemocnice v Liberci Alexandra Kittnerová. Jeho maminka ale nově nemá nárok na porodné, je to totiž její čtvrté dítě. Má už dva dospělé syny a dvanáctiletou dceru. "Ty peníze by se nám určitě hodily, ale co se dá dělat, hlavně, že je syn zdravý a má se k světu," řekla ČTK šťastná maminka Eva Mottlová.   Ode dneška se totiž mění podmínky pro přiznání porodného. Zatímco do konce loňského roku na něj měly nárok všechny ženy, které porodily dítě, od letoška to jsou pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima.   Druhým miminkem letošního roku je Jakub, narodil se v kolínské porodnici, třetí Vojta pak ve Všeobecné fakultní nemocnici v Praze. V první hodině letoška přišli na svět i další dva chlapci - Václav narozený v rakovnické porodnici a Tobiáš z Ostravy.   V některých krajích si ale museli na první novorozeně počkat několik hodin. Například v Karlovarském kraji byla první až Terezka Hanáková z Kraslic na Sokolovsku. Na svět přišla v porodnici v Ostrově nad Ohří v 10:45. Ve Zlínském kraji to pak byl Pavel Halenčák ze Zlína, který se narodil ještě o 12 minut později ve zlínské nemocnici.   Přestože mnohé maminky nebudou mít nárok na porodné, kraje většinou první miminka obdarovávají finančními i jinými dary. Například maminka letošního prvního Středočecha dostane podobně jako loni 10.000 korun. V Pardubickém kraji obdrží od hejtmanství 5000 korun a drobný dárek první děvčátko a první chlapeček narození v roce 2011. Všechny pražské maminky, které porodí na Nový rok, dostanou stejně jako v minulých letech finanční dar od primátora hlavního města. Loni činil 15.000 korun. V únoru pak budou také pozvány na slavnostní přivítání do primátorské rezidence.   sdv jpt  