 Firma SWS loni vykázala rekordní obrat přes pět miliard korun  Slušovice (Zlínsko) 18. ledna (ČTK) - Společnost SWS ze Slušovic na Zlínsku, která se řadí k největším distributorům softwaru a hardwaru na českém trhu, vloni překročila obrat pět miliard korun. Ve dvacetileté historii firmy jde o rekordní číslo. ČTK to dnes řekl předseda představenstva podniku Evžen Varadinek. Předloni podnik přitom poprvé v historii zaznamenal pokles, obrat meziročně klesl o pět procent na 4,56 miliardy Kč.   "Předpokládáme, že zisk bude rozhodně vyšší než v loňském roce," poznamenal Varadinek. Z výroční zprávy za rok 2009 vyplývá, že předloni podnik vykázal čistý zisk 58,17 milionu Kč. Přesná čísla za rok 2010 podnik bude znát v únoru.   V minulosti na SWS také dopadla hospodářská krize, když podle předsedy představenstva předloni celý trh s informačními technologiemi zaznamenal pokles o přibližně 12 procent. "Loni se ten trh aspoň trochu oživil oproti roku 2009. Nárůst SWS by měl být nad nárůstem trhu," doplnil.   "Společnost SWS oslaví v letošním roce 20 let od svého založení. Získaného ocenění si velmi vážíme a vnímáme ho také jako trvalý závazek vůči všem našim partnerům," podotkl Varadinek.   SWS působí na domácím trhu od roku 1991, v roce 2002 vznikla na Slovensku dceřiná společnost SWS Distribution.   slu sap  