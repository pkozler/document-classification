 Afričtí uprchlíci mířící do Izraele jsou terčem násilí převáděčů  Jeruzalém 13. ledna (ČTK) - Uprchlíci z Afriky jsou na cestě do Izraele v Sinajské poušti terčem brutálního zacházení převáděčů. Tvrdí to izraelská odnož organizace Lékaři pro lidská práva (Physicians for Human Rights - PHR).   Organizace shromažďuje podle agentury Reuters svědectví uprchlíků popisující případy týrání a znásilňování. Gangy beduínů, které uprchlíky pašují přes hranici Egypta s Izraelem, drží uprchlíky jako rukojmí a týrají je do té doby, než zaplatí více peněz.   "Byl jsem bit, dostával jsem elektrošoky. Svázali mě a vyhodili mě na noc ven. Jedli jsme jednou za tři dny. Viděl jsem, jak převáděči znásilnili jednu ženu," řekl Germai Omar, třicetiletý farmář z Eritreje, který byl na Sinaji zadržován měsíc. Převáděči po něm požadovali, aby k původní sumě 2500 dolarů (47.500 korun) přidal dalších 1500 dolarů (28.500 korun). Částku za něj zaplatila rodina komplicům převáděčů v Káhiře.   Mezi lednem a listopadem 2010 poslala Organizace PHR na potrat 165 žen, z toho polovina byla pravděpodobně znásilněna převáděči.   Podle Izraele se do země dostalo ilegálně kolem 35.000 uprchlíků z Eritreje, Súdánu a jiných afrických zemí. Většinou přicházejí za prací. Izrael staví podél hranice s Egyptem plot, aby zabránil uprchlíkům pronikat na své území, a plánuje záchytné zařízení pro ty, kteří budou při překonávání hranice zadrženi.   jzk sd  