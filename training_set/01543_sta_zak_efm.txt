 Věřitel developera ECM přihlásil třímiliardovou pohledávku  Praha 20. května (ČTK) - Firma Astin Capital Management, jeden z věřitelů zadlužené developerské společnosti ECM Real Estate Investments (ECM), dnes přihlásila dosud rekordní pohledávku ve výši 3,1 miliardy korun. ČTK to zjistila z insolvenčního rejstříku. ECM je od dubna v insolvenčním řízení.   Česká spořitelna jako jeden z dalších věřitelů navrhuje zřízení prozatímního věřitelského výboru. ECM o tom podle dnešních informací s věřiteli jedná.   Dnes přihlášená pohledávka pochází podobně jako u dalších věřitelů z dluhopisů, které ECM v minulých letech vydala. V případě dnes zveřejněných dokumentů Astin Capital Management měla ECM vyplatit úroky ve výši 116 milionů korun loni v říjnu, jistina ve výši tří miliard korun byla splatná minulý týden.   Podle vlastních údajů ECM měla firma na konci března celkové dlouhodobé závazky ve výši 165,9 milionu eur, tedy asi 4,1 miliardy korun. Většinu z toho tvořily dluhopisy.   Na začátku nynějšího insolvenčního řízení s ECM byla v dubnu Česká spořitelna. Celková výše pohledávek banky vůči developerovi činí přibližně 194 milionů korun. Následně se ke spořitelně připojila Volksbank CZ, která tvrdí, že jí ECM za dluhopisy a úroky dluží celkem 104,8 milionu korun.   ECM chce řešit své zadlužení reorganizací firmy, což navrhuje i Česká spořitelna a Volksbank CZ. Další z věřitelů, Glancus Investments, ale pro ECM navrhuje konkurz. Právě Glancus Investments je další firmou, která po České spořitelně doručila soudu návrh, aby byla členem prozatímního věřitelského výboru. Glancus má podle dokumentů v insolvenčním rejstříku vůči ECM pohledávky ve výši 140,8 milionu korun.   Návrhem na zřízení prozatímního věřitelského výboru chce Česká spořitelna zajistit, aby byl majetek ECM prodáván v souladu se zájmy věřitelů.   Developer byl dosud v Česku známý hlavně výstavbou výškových budov v Praze na Pankráci. Tam se nachází také současné hlavní projekty firmy. Jedním z nich je výškový bytový dům City Epoque. Na Pankráci mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.   Do problémů s vysokým zadlužením se v posledních letech dostalo také Orco, další z velkých developerských firem s centrem podnikání v Česku. Kvůli dluhům se firma nacházela přes rok v režimu soudní ochrany před věřiteli. Loni v květnu ale obchodní soud v Paříži schválil obchodní plán Orka, který zahrnuje splacení dluhu firmy do roku 2020.   dnv mha dvd  