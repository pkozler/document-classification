 Změny v parkování v H. Králové by mohly začít v polovině roku  Hradec Králové 5. ledna (ČTK) - Změny v kontroverzním parkovacím systému ve stotisícovém Hradci Králové by nové vedení města chtělo zavést zhruba v polovině roku. O možných změnách nejprve budou jednat zástupci stran v zastupitelstvu, pak bude vedení města jednat s provozovatelem systému, soukromou firmou ISP. Novinářům to dnes řekl primátor Zdeněk Fink (Hradecký demokratický klub).   Materiál s návrhem případných změn, s nimiž město půjde do jednání, by měl být hotový do konce února. "Chceme si také zmapovat parkování v městech podobných Hradci Králové, například v Českých Budějovicích, Olomouci a Liberci," řekl Fink. Jednání s ISP by mohlo začít v březnu a výsledkem by podle něj měl být kompromis přijatelný pro obyvatele, návštěvníky města, město i pro firmu.   Firma ISP provozuje parkovací systém v Hradci Králové od roku 2007, kdy město vedla ODS. Působení ISP v posledních letech vyvolává diskuse a kritiku. Petici proti systému podepsalo 8000 lidí. Kritici například tvrdí, že ceny parkovného jsou vysoké. ISP to odmítá. Parkování také bylo jedním z hlavních témat v Hradci Králové před loňskými komunálními volbami. Všechny strany měly ve svých programech změny systému.   Podle Finka je jednou z možných změn zavedení parkování na 15 minut zdarma u veřejných budov, škol, školek, pošt či v takzvaných rezidenčních zónách. Nevyloučil to, že se bude jednat i o případném majetkovém vstupu města do firmy ISP.   Firma ISP, která má z vybraného parkovného stavět nová parkovací místa, je podle předsedy představenstva Dušana Čížka k jednáním připravena. "Parkování zdarma na 15 minut na určitých místech můžeme vyzkoušet. Plošné zavedení však nepůjde, systém by se zhroutil," řekl Čížek.   Zapochyboval však o významu kapitálového vstupu města do firmy. "Ekonomickou kontrolu nad ISP město již má. V dozorčí radě ISP má město zástupce a může v ní mít i více lidí," řekl. Město v dozorčí radě zastupuje Václav Koutník (ODS). Podle Finka město bude uvažovat o jeho výměně, protože Koutník už není zastupitelem.   Systém parkování v Hradci řešil i Úřad pro ochranu hospodářské soutěže. Na konci loňského roku úřad městu udělil pokutu 1,5 milionu korun za postup při zadávání výstavby parkovacích míst. Radnice pochybení odmítá. "Proti rozhodnutí antimonopolního úřadu se město bude bránit správní žalobou u soudu," řekla mluvčí magistrátu Markéta Baldrychová.   Zdeněk Rychtera snm  