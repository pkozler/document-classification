 Středočeští záchranáři odrodili v sanitce zdravou holčičku  Praha 7. ledna (ČTK) - Středočeští záchranáři dnes v sanitce cestou do porodnice odrodili zdravou holčičku. Nouzový porod se přitom odehrál už za branami nemocnice. Byl v takové fázi, že by zdravotníci ženu na porodnické oddělení nestihli dovézt a museli dítěti pomoci na svět ještě v sanitce, sdělila ČTK mluvčí krajské záchranné služby Tereza Janečková.   Záchranáře přivolala žena z Klecan, kterou přepadly porodní bolesti. Sanita ji vezla na porodnické oddělení do Fakultní nemocnice Bulovka. "Po průjezdu nemocniční bránou se porod už natolik rozběhl, že by zdravotníci i přes tak malý kousek dělící je od porodnice nestihli ženu dovézt. Sestřičce a řidiči nezbylo nic jiného než za branou zastavit a miminko porodit přímo v sanitce," uvedla Janečková.   Porod byl podle ní velmi rychlý a bez komplikací. Maminku s její čerstvě narozenou dcerkou záchranáři předali na gynekologicko-porodnickou kliniku. Obě byly v pořádku, dodala mluvčí.   Případy, kdy si děti pospíší na svět a jejich maminky nestihnou klasický porod v porodnici, nejsou zdaleka výjimečné. V polovině procince porodila žena z Milovic rovněž při převozu do nemocnice v sanitce. Loni na jaře středočeští záchranáři vyjížděli k náhlému porodu v jednom z kladenských bytů, který byl již v takové fázi, že by převoz do porodnice nestihli. V bytě panelového domu tak přišla na svět malá Michaela.   Předloni v srpnu musel zvládnout roli porodníka muž z Jílového u Prahy, jehož těhotnou ženu překvapily porodní bolesti. Než na místo dorazil sanitní vůz, tatínek za asistence dispečera záchranné služby dovedl porod ke zdárnému konci. U Osovce na Berounsku se zase předloni narodil zdravý chlapec v autě cestou do porodnice. Dítě odrodil opět jeho otec na základě telefonických pokynů z dispečinku záchranářů. Novorozence do příjezdu sanitky ještě stihl zabalit a podvázat mu pupečník.   Zaznamenány byly v minulosti i případy, kdy ženy rodily při návštěvě gynekologa.   khj mol  