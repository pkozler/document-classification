 Americké akcie prudce klesly, částečně kvůli Egyptu  New York 28. ledna (ČTK) - Ceny akcií na amerických trzích dnes výrazně klesly a reagovaly především na horší výsledky hospodaření některých klíčových podniků. K výprodeji přispěly i nepokoje v Egyptě, což pomohlo k růstu americkému dolaru a švýcarskému franku. Na trhu se ale také objevily spekulace o případném uzavření Suezského průplavu, takže prudce vzhůru se vydaly akcie firem, které provozují tankery na trasách z Perského zálivu do Evropy.   Dow Jonesův index odepsal 166,13 bodu a den uzavřel slabší o 1,39 procenta na hodnotě 11.823,70 bodu. Podobně širší index S&amp;P 500 oslabil o 1,79 procenta na 1276,34 bodu, nejhůře však dopadl index Nasdaq Composite, který klesl o 2,48 procenta na 2686,89 bodu. Dnešní ztráty jsou nejhlubší za více než pět měsíců, i když ještě ve čtvrtek Dow Jonesův index vystoupil nejvýše za dva a půl roku.   Za celý týden Dow Jonesův index oslabil o 0,4 procenta, a zaznamenal tak první týdenní ztrátu od konce listopadu. Index S&amp;P 500 za týden klesl o 0,5 procenta, týdenní ztráta indexu Nasdaq dosahuje 0,1 procenta.   Akciový trh zpevňuje prakticky nepřetržitě už od loňského podzimu, takže korekci může podle analytiků odstartovat sebemenší impulz. Tím by mohly být i protivládní protesty v Egyptě, které už si vyžádaly několik mrtvých a stovky zraněných. Investoři se tak začali zbavovat rizikovějších aktiv a peníze přesouvají směrem k americkému dolaru.   Hlavní příčinou poklesu cen ale patrně byly nepříliš dobré výsledky některých klíčových amerických firem. Například internetový prodejce Amazon sice zvýšil zisk, ale s tržbami zaostal za odhady analytiků, takže jeho akcie dnes oslabily o 7,2 procenta těsně nad 171 dolarů. Stejně automobilka Ford Motor loni vytvořila nejvyšší zisk za posledních deset let, ale protože trh čekal ještě lepší výsledek, akcie ztratily 13,4 procenta.   Zcela jinak si ale vedly akcie firem, které provozují tankery. Pokud by se naplnily spekulace a Suezský průplav by kvůli nepokojům v Egyptě skutečně byl uzavřen, lodě by s nákladem ropy z Perského zálivu musely při cestách do Evropy spodem obeplouvat Afriku. To by prudce zvedlo denní sazby a přispělo k růstu zisků těchto firem.   Akcie norské společnosti Frontline, která je předním nezávislým provozovatelem tankerů, na burze v New Yorku přidaly 7,6 procenta. Podobně akcie General Maritime zpevnily o 10,3 procenta, emise Overseas Shipholding přidala šest procent a Nordic American Tanker Shipping 3,3 procenta. Vzhůru se vydaly dokonce také akcie společnosti DryShips, která se zaměřuje na přepravu jiných nákladů než je ropa.   Občanské nepokoje v Egyptě rovněž způsobily, že se zhruba o 20 procent zvýšila hodnota indexu VIX. Ten měří kolísavost trhu a mezi obchodníky se mu někdy říká indikátor strachu. S jeho pomocí se totiž investoři zajišťují proti celkovému propadu trhu.   "Trh nenávidí nejistotu, především tu geopolitickou. Podle toho, jak se to přes víkend vyvine (v Egyptě), bude příští týden vypadat i obchodování," poznamenal viceprezident a portfolio manažer investiční společnosti Christiana Trust Thomas Nyheim. Na začátku dnešního obchodování se objevily i problémy s kotací na Nasdaqu, což situaci také nepomohlo.   Z chaosu v Egyptě tak těžil především americký dolar, který výrazně zpevnil k většině měn takzvaných rozvíjejících se zemí. Výrazné ztráty vůči dolaru tak měla například turecká lira nebo izraelský šekel. Prudce naopak zdražila ropa a zlato.   Euro k dolaru v závěru obchodování v New Yorku oslabilo o 0,9 procenta na 1,3603 USD a během dne kleslo až na 1,3570 USD. Vůči švýcarskému franku pak euro ztratilo 1,2 procenta na 1,2824 CHF, dolar vůči franku pak odepsal 0,3 procenta na 0,9419 CHF.   spr hj  