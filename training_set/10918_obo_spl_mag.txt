 V Českých Budějovicích začne ve středu výstava Hobby 2011  --------------------    Ke zpravodajství: AUDIO; ilustrační FOTO ve Fotobance  ID foto:  F200911030407001 ,  IF00002533 ,  F200908250062901    --------------------    České Budějovice 9. května (ČTK) - Nářadí i zařízení pro hobby a zahradu, ale také paletu spotřebního zboží a služeb představí zhruba 500 obchodníků na 20. ročníku jarní výstavy Hobby na českobudějovickém výstavišti. Konat se bude od středy do neděle. Pro návštěvníky jsou připraveny besedy, poradny i kulturní program, řekla dnes novinářům ředitelka společnosti Výstaviště Marcela Payerová. Těšit se mohou na prezentaci nových výrobků, materiálů a technologií.   Zájem vystavovatelů o jubilejní ročník je podle Payerové velký. "K dnešnímu dni máme přihlášeno na 480 vystavovatelů a obchodníků, celková plocha prezentace přesahuje 18.000 metrů čtverečních," uvedla. Loni Hobby navštívilo na 61.000 lidí, prezentovalo se 417 vystavovatelů. Nejnavštívenějším byl dosud první ročník v roce 1992, kdy přišlo na 75.000 lidí. V té době byla ale menší konkurence, výstavy a markety s podobným zaměřením nebyly. V oblíbenosti se Hobby stále řadí po Zemi živitelce na druhé místo.   Zahradní centra a specializované firmy budou na výstavišti nabízet mechanizaci, sazenice i semena, ale také potřeby pro chovatele a volný čas. Tradičně nebude chybět škála spotřebního zboží.   V doprovodném programu bude třeba Svatební den s prezentací svatby na klíč a módní přehlídkou, Den s časopisem Zahrádkář s botanikem Václavem Větvičkou i Den časopisu Receptář. Jeho zakladatel Přemek Podlaha se postará i o nedělní narozeninový program, který začíná v 10:00. Besedy se budou týkat tvorby orientálních zahrad, pěstování ovoce, včelích produktů, ale také prodeje výrobků ze dvora či novostaveb rodinných domů.   Podle analýzy českého veletržního a výstavního trhu se Výstaviště České Budějovice loni zařadilo co do počtu návštěvníků (275.524) i co do počtu plochy (89.667 metrů čtverečních) na druhé místo v zemi za Veletrhy Brno. V počtu vystavovatelů (1754) pak zaujalo 3. místo za Brnem a Inchebou Praha.   mi nlm  