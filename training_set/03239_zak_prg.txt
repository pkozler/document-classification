 Policie kvůli hrozbě výbuchem v Praze 8 evakuovala 200 lidí  Praha 18. ledna (ČTK) - Policie dnes kolem poledne kvůli anonymnímu telefonátu, který ohlásil uložení výbušniny, evakuovala 200 lidí z kancelářské budovy v Praze 8. Z místa také odklonila dopravu. Na policejním webu o tom informovala mluvčí pražské policie Eva Miklíková. Policie žádnou nálož ani podezřelý předmět nenašla. Případ se vyšetřuje jako trestný čin šíření poplašné zprávy, pachateli hrozí až dva roky vězení.   "Vzhledem k charakteru telefonátu, který nebyl zprvu příliš jasný, museli policisté vyhledat přesné místo, kde by měla být výbušnina uložena," uvedla mluvčí. Později se zjistilo, že jde o administrativní budovu v Sokolovské ulici. Místo prohledali policisté i pyrotechnik se psem.   Akce byla ukončena kolem 16:30. "Vzhledem k tomu, že anonym uvedl přesnou dobu, kdy by mělo k výbuchu dojít, trvalo bezpečnostní opatření několik hodin," dodala Miklíková.   vit rot  