 ČOI: Padělky už neprodávají jen na trzích, ale i na internetu  Ústí nad Labem 9. května (ČTK) - Padělky módních značek už nejsou jen výsadou pochybných trhovců, ale začínají se prodávat i přes internet. Česká obchodní inspekce (ČOI) dnes informovala o případu, který se stal v Ústí nad Labem. Pracovník inspekce koupil v internetovém e-shopu tři páry tenisek, údajně značky Louis Vuitton. Při předání zboží se ale ukázalo, že to jsou padělky. Prodejce navíc chtěl požadovaných zhruba 26.000 korun zaplatit v zaparkovaném autě.   Podobný způsob placení je velmi nezvyklý, e-shopy zpravidla akceptují platby bezhotovostně nebo dobírkou a zboží posílají kurýrními službami. Při placení v autě inspektora raději jistili policisté a jakmile se ukázalo, že jde o padělky, prodejce si rovnou vzali na služebnu.   "Podnikateli v tomto případě hrozí zahájení trestního stíhání nebo správní řízení ČOI, v němž mu může být uložena pokuta až do výše pěti milionů korun," uvedla ve své zprávě ČOI. Internetový obchod vzápětí padělky stáhl, ale podle inspektorů není vyloučeno, že je zkusí prodat jinak. "Také zůstává pochybnost, kolik dalších internetových obchodů nabízí stejným způsobem drahé originály značkových výrobků a prodává pouhé padělky," uvedla ČOI.   jtb jpt  