 Britská ekonomika ve čtvrtém čtvrtletí překvapivě klesla  Londýn 25. ledna (ČTK) - Britská ekonomika v posledním čtvrtletí loňského roku překvapivě klesla o 0,5 procenta kvůli problémům způsobeným silným sněžením. Oznámil to dnes britský statistický úřad. Analytici očekávali, že britský hrubý domácí produkt ve čtvrtém čtvrtletí stoupne o 0,5 procenta po nárůstu o 0,7 procenta v předchozích třech měsících.   Údaje představují špatnou zprávu pro britskou vládu, která nyní pracuje na rozsáhlém snižování veřejných výdajů. Ministr financí George Osborne nicméně uvedl, že vláda navzdory těmto údajům nebude svůj úsporným program měnit. "Tato čísla jsou zjevným zklamáním, statistický úřad ale jasně ukázal, že za poklesem HDP stálo špatné počasí v prosinci," upozornil ministr.   Překvapivý pokles ekonomiky podle agentury Reuters rovněž zpochybní očekávání finančních trhů, že britská centrální banka přikročí v letošním prvním pololetí ke zvýšení úrokových sazeb. "Je to příšerné číslo. Pro ekonomiku je to naprostá katastrofa," řekl k údajům analytik Hetal Mehta z firmy Daiwa Capital Markets.   pmh dvd    