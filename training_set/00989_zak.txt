 Lidé mohou na internetu hlasovat o návrhu nové ústavy  Praha 3. ledna (ČTK) - Hnutí za přímou demokracii připravilo návrh nové ústavy. Ta počítá například s přímou volbou prezidenta a starostů, zrušením imunity pro poslance a senátory a také s možností odvolání poslance či zastupitele občany. Lidé se mohou k její podobě vyjádřit na  internetových stránkách . Pokud s ní budou souhlasit, předloží iniciativa Vyměnili jsme politiky její text vládě.   Změny v ústavě chystá i kabinet premiéra Petra Nečase (ODS). Připravuje například model přímé volby prezidenta, před několika týdny ve sněmovně ztroskotalo hlasování o omezení poslanecké imunity. Šlo o návrh koaličních poslanců.   Text nové ústavy vytvořilo Hnutí za přímou demokracii. Na svých stránkách ji zveřejnilo sdružení Vyměnili jsme politiky. To v minulosti veřejně vystoupilo na podporu stávkujících zaměstnanců a také podalo k Ústavnímu soudu stížnost na smlouvy poslanců za VV se stranou. Soud se ale stížností nezabýval, protože nesplňovala formální náležitosti.   Referendum o nové podobě ústavy by mělo na internetu probíhat přibližně půl roku. Podle výsledku se autoři rozhodnou, zda výsledek předloží vládě. "Udělali bychom to formou nátlakových akcí na vládu, samozřejmě v mezích zákona," sdělil dnes ČTK autor hlasování Tomáš Franke. Pokud by lidé nové znění ústavy podpořili, předala by ho iniciativa formou petice vládě. Případně by prý přikročila k organizování demonstrací.   Návrh nové ústavy počítá například s tím, že by lidé vybírali prezidenta a starosty ve volbách přímo. Nyní je volí v případě starostů zastupitelé, v případě prezidenta parlament. Politici by také podle nové předlohy neměli mít nárok na imunitu. "Namísto imunity jsou zde jen prováděcí předpisy - poslanci nikdo nesmí bránit v účasti na zasedání Parlamentu, dokud soud pravomocně nerozhodne o jeho vině," uvedl Franke.   Nově by se také měli volit poslanci pomocí jednomandátových volebních obvodů namísto nynějšího systému přepočítávání hlasů. Lidé by také měli mít možnost poslance či zastupitele odvolat, pokud by si to odhlasovali v referendu. To v současnosti není možné. Poslance ani zastupitele nemůže nikdo o jeho mandát připravit, pokud se ho sám nevzdá.   Autoři nové ústavy také počítají s tím, že by platy a benefity politiků určovalo poradní shromáždění občanů. Odměňování politiků se nyní řídí zákonem o platu představitelů státní moci. Plat se odvozuje od platové základny, ta se podle funkcí poslance násobí příslušným koeficientem, čímž vznikne výsledný plat. Poslanec bez funkcí by měl brát v letošním roce měsíčně zhruba 56.000 korun.   Nová ústava je podle členů iniciativy potřebná především proto, že politické strany by měly hrát pouze takovou roli, jakou jim občané přisoudí. Nyní je to podle nich ale naopak. Tvrdí, že politické strany nikdy nedostaly mandát napsat a odhlasovat ústavu. "Ve skutečné demokracii musí být ústava - a jí vytvořený politický systém - schválena po kvalifikovaných diskusích většinou občanů v referendu," tvrdí v článku na svém webu. K návrhu se zatím vyjádřila necelá stovka lidí.   bns mkv  