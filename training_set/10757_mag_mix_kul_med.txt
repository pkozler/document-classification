 Představitel doktora House naznačil konec seriálu  --------------------    Ke zpravodajství: FOTO ve Fotobance  ID foto:  F201105040353501 ,  P200901260084801    --------------------    Londýn 18. května (ČTK) - Britský herec Hugh Laurie naznačil, že jeho dny v hlavní roli populárního amerického seriálu Dr. House mohou být u konce. Stát se tak může po osmé sérii, která by měla být natočena letos v létě. Herec to podle agentury DPA řekl v rozhovoru s magazínem Radio Times.   "V tuto chvíli to vypadá, že konec série bude znamenat konec seriálu," citovala DPA zmíněný magazín. Laurie také podle portálu heatworld.com řekl, že podepsal smlouvu jen na jednu další sérii (osmou). "No, to je to, k čemu mě získali."   Laurie si stěžuje, že kvůli roli lékařského podivína Gregoryho House tráví před kamerou deset měsíců v roce. Do budoucna by totiž chtěl pokračovat v hudební kariéře. V současné době je k dostání jeho bluesová debutová deska s názvem Let Them Talk.   Laurie získal za seriál Dr. House řadu ocenění. Již předtím však patřil v Británii k populárním hercům. Objevil se například ve filmu Rozum a cit a v několika populárních televizních seriálech, například v Černé zmiji. Hrál také se Stephenem Fryem v televizních adaptacích knih P.G.Woodehouse. V 90. letech také napsal úspěšný román Obchodník se smrtí, který je parodií na špionážní thrillery.   zpt jnd  