 Slovenská síť restaurací Pizza Mizza plánuje expanzi na český trh  Bratislava 4. ledna (ČTK) - Slovenská síť rychlého občerstvení Pizza Mizza plánuje v roce 2012 expanzi na český trh. Svoji první zahraniční restauraci chce otevřít v obchodním centru Aupark v Hradci Králové, následovat by měly další v Brně a Karviné, napsal dnes slovenský deník Hospodárske noviny.   "V následujících třech letech plánujeme otevřít přibližně pět provozoven ročně," uvedl pro list Jozef Šétaffy, předseda představenstva společnosti GastroNet, která značku Pizza Mizza vlastní a působí jako její franšízová centrála.   Na Slovensku má Pizza Mizza v současnosti desítku restaurací, zejména v hlavním městě. V Bratislavě by měly přibýt další tři, další se mají otevřít při Senci nebo ve Zvolenu. Společnost v současnosti hledá do nových podniků franšízové partnery, kterým poskytne za úplatu svou značku a know-how.   Pizza Mizza původně vznikla jako tradiční restaurace s nabídkou italské kuchyně, v současnosti však otevírá zejména restaurace rychlého občerstvení. "V našich slovenských podmínkách je v současnosti více vhodných příležitostí pro fastfoody než pro restaurace," poznamenal Šétaffy.   prl vju  