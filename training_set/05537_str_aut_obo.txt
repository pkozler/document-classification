 Prodej aut loni ve Francii a Itálii klesl, ve Španělsku rostl  Upravili jsme a doplnili informace o prodeji aut v Itálii a Belgii v celém textu.   --------------------    Paříž/Madrid/Řím/Brusel 3. ledna (ČTK) - Prodej nových osobních automobilů ve Francii a Itálii loni klesl a v Itálii byl nejslabší za 14 let. Ve Španělsku a Belgii však prodej rostl. Vyplývá to z údajů tamních automobilových sdružení.   Prodej nových osobních automobilů ve Francii v loňském roce klesl o 2,2 procenta na 2,25 milionu vozů. V Itálii se snížil o 9,2 procenta na 1,96 milionu vozů. Šéf italského automobilového sdružení UNRAE Gianni Filipponi uvedl, že prodej byl loni nejnižší za 14 let a sdružení očekává letos další pokles prodeje na 1,85 milionu vozů. Ve Španělsku se však prodej zvýšil o 3,1 procenta na 982.000 vozů a v Belgii o 14,94 procenta na 547.347 vozů.   V samotném prosinci se nicméně prodej ve Španělsku meziročně propadl téměř o 24 procent. Pokles tak vykazuje již šest měsíců za sebou. Oslabení poptávky ve Španělsku souvisí stejně jako ve Francii s omezováním vládní podpory prodeje automobilů.   Horší byl prosincový prodej i v Itálii, kde se prodej nových aut snížil o 21,71 procenta na 130.319 vozů. Prodej největší domácí automobilky Fiat klesl o 26,4 procenta. Fiat má na domácím trhu podíl 30 procent. Také italský automobilový trh negativně ovlivnil konec šrotovného loni v březnu.   Francouzská vláda začala po příchodu světové hospodářské a finanční krize poskytovat šrotovné 1000 eur (zhruba 25.000 korun) při koupi nového vozidla výměnou za sešrotování minimálně deset let starého automobilu. Letos v lednu však šrotovné snížila na 700 eur a v červenci na 500 eur. Ve Španělsku program šrotovného v červnu skončil a od července navíc stoupla daň z přidané hodnoty.   irl pmh dvd mha  