 Pomoc postiženým záplavami v Austrálii dopravují vojenské letouny  --------------------    Ke zpravodajství: FOTO/aktuality   V 7., 8. a 9. odstavci jsme doplnili další podrobnosti.   --------------------    Gladstone (Austrálie) 3. ledna (ČTK) - Rozvodněné řeky v australském státě Queensland zaplavily území větší než Francie a Německo dohromady. Živel zatopil nebo odřízl od světa více než 20 měst a do zásobování postižených oblastí byla zapojena i armáda. Od soboty byly hlášeny již tři oběti. I když déšť na většině území již ustal, voda bude v následujících dnech stále stoupat.     Posledními oběťmi jsou muž a žena, jejichž vozy unesl běsnící vodní živel. Policie ve státě Queensland dále uvedla, že od konce listopadu si záplavy vyžádaly 10 lidských životů.   Tisíce lidí nyní musely být evakuovány do bezpečí a policie ve vyprázdněných oblastech hlídkuje, protože se objevily zprávy o rabování. Podle policie ale zatím nebyl zaznamenán zvýšený výskyt trestné činnosti.   Lijáky způsobující záplavy už zeslábly. V některých oblastech bude podle meteorologů voda stoupat přinejmenším do úterní noci, možná až středečního rána místního času, a někteří obyvatelé se budou moci vrátit do svých domovů někde až po dvou týdnech. Úplné vysušení záplavových vod může trvat i měsíc.   Zastaven byl mimo jiné vývoz uhlí, na jehož dodávky čekají v přístavech Gladstone a Dalrymple desítky lodí. Zničeny jsou rozsáhlé plochy polí s obilím, které kromě uhlí patří k hlavním vývozním artiklům. Byla zaplavena dálnice, která je hlavní dopravní tepnou státu Queensland. Nefungují ani železniční spoje, které budou zprovozněny až asi za deset dní.   Ve městě Bathurst 75 kilometrů západně od Sydney se v důsledku lijáků zřítila střecha kina, v němž bylo 36 lidí lehce zraněno. Původní informace, že pod troskami by mohlo být uvězněno ještě 16 lidí, se podle záchranářů nepotvrdily.   Zcela odříznuté od světa je přímořské město Rockhampton, do kterého musí být zásoby dopraveny letecky. Armáda k tomuto účelu vyslala letoun C-130 Hercules.   Společně se zásobami dopravili vojáci do postižených oblastí také dostatek séra proti hadímu uštknutí. Před stoupající hladinou řek totiž kromě farmářů a osadníků utíkají i jedovatí hadi a pavouci, kteří se zejména v dosud nezaplavených domech snaží najít úkryt.   "Jsou úplně všude," uvedla dvaatřicetiletá Kylie Alexanderová, kterou po hadím uštknutí museli její známí dopravit k ošetření v místní nemocnici na traktoru přes zaplavená pole. Za normálních okolností prý pro farmářku a její rodinu nepředstavují jedovatí plazi žádný problém.   Záplavy postihly nejméně 200.000 lidí. Škody byly předběžně vyčísleny na miliardu australský dolarů (19 miliard korun). Vláda premiérky Julie Gillardové připravuje finanční pomoc obětem a nízkoúročné půjčky pro postižené farmáře.   "Stát Queensland se se záplavami podobného rozsahu ještě nesetkal a situace vyžaduje jednotnou vládní podporu," komentovala Gillardová katastrofu, která podle regionálního ministra financí Andrewa Frasera dosáhla "biblických" rozměrů.   drk hit dk mik        