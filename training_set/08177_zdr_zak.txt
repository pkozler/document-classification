 LN: Stát chce znovu trestat rodiče odmítající očkování dětí  Praha 10. ledna (ČTK) - Ministerstvo zdravotnictví (MZ) pracuje na novele zákona, která umožní postihovat rodiče za to, že odmítnou povinné očkování svých dětí. Novela by měla platit od roku 2012. Informují o tom dnešní Lidové noviny (LN). V minulosti stát tyto rodiče pokutoval, Nejvyšší správní soud však loni v červenci rozhodl, že na to nemá právo, protože povinnost očkovat určuje podrobně pouze vyhláška MZ, nikoliv zákon.   "Součástí novely zákona o veřejném zdraví bude sankcionování za nedodržení povinnosti očkování," řekl mluvčí ministerstva Vlastimil Sršeň.   Zatím není jasné, jaké tresty by rodiče mohli za odmítnutí očkování pro dítě dostat, některé evropské země například nepřijímají neočkované děti do mateřských škol. Novela počítá také s uzákoněním očkovacího kalendáře, který zatím rovněž určuje pouze vyhláška.   Naopak ministerstvo nechystá změnu počtu povinných očkování; i nadále jich bude devět. ČR tak patří mezi země s nejvyšším počtem povinných očkování. Ministerstvo velké množství povinných vakcín obhajuje tím, že lidé by se dobrovolně očkovat nenechali.   vit  