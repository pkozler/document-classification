 Prodej užitkových aut v EU v dubnu stoupl téměř o desetinu  Paříž 27. května (ČTK) - Trh s užitkovými vozy v Evropské unii v dubnu pokračoval v oživení. Evropské sdružení výrobců automobilů (ACEA) dnes oznámilo, že prodej nových užitkových automobilů v EU se minulý měsíc meziročně zvýšil o 9,5 procenta na téměř 158.000 vozů. V České republice prodej podle sdružení stoupl o téměř 17 procent na více než 1700 automobilů.   Zájem o užitkové vozy je považován za ukazatel ekonomického vývoje. V posledních měsících byla poptávka po nákladních automobilech podpořena oživením průmyslové výroby.   Prodej lehkých užitkových vozidel, který zahrnuje například dodávkové automobily, se v dubnu v EU meziročně zvýšil o pět procent. Prodej těžkých nákladních automobilů stoupl dokonce více než polovinu, napsala agentura Reuters.   pmh vju        