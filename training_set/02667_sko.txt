 Hacker napadl web státních maturit den před písemnými testy  Praha 29. května (ČTK) - Hacker napadl den před zahájením písemné části státních maturit internetové stránky s ukázkovými testy a informacemi o zkoušce. Oficiální stránky nové maturitní zkoušky  www.novamaturita.cz  nefungují, píšou servery Novinky.cz a iDnes.cz. Nefungují ani stránky společnosti Cermat, která maturity zajišťuje, protože jsou na stejném webu.   "Stránky byly napadeny zvenčí, ale pracujeme na tom," řekl serveru iDnes.cz šéf Cermatu Pavel Zelený. Novinkám.cz potvrdil hackerský útok operátor na informační lince nové maturity. Hackeři zaútočili podle něj dnes kolem 17:00. V tuto chvíli by stránky měly být vypnuty a technici by měli tento útok řešit.   Jakmile se chtěl na stránky někdo připojit, začala hrát písnička o maturitě. Podle serverů zřejmě naštvaní maturanti v písničce zpívají o tom, jak musejí křížkovat všichni stejně, protože to jinak počítač nevezme, a stěžují si na to, že testy nejde stihnout. Zároveň v písničce žádají o pomoc. Na závěr vyzývají ostatní maturanty, jestli si chtějí koupit ostré maturitní testy, ať volají na linku štěstí.   V pondělí by podle mluvčí ministerstva školství Lucie Kubovičové měly být otevřeny boxy s testy na všech školách v 8:00 a v 8:35 začnou studenti po celé republice psát lehčí verzi testu z češtiny, mají na to hodinu.   fsl pba  