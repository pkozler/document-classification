 Pád výstavby bytů v hradeckém kraji se v 1. čtvrtletí zastavil  Hradec Králové 23. května (ČTK) - Dosavadní pokles výstavby nových bytů v Královéhradeckém kraji se v prvním čtvrtletí zastavil. Investoři a stavební firmy zahájili stavbu 292 bytů, což bylo meziročně o dvě procenta více. Loni v prvním čtvrtletí se výstavba bytů meziročně propadla o více než 40 procent. Zahajování staveb nových bytů v kraji klesalo od vypuknutí hospodářské krize v roce 2008. Informace na webu zveřejnil Český statistický úřad.   Největší podíl na nové výstavbě mají rodinné domy, kterých se začalo v kraji od začátku roku do konce března stavět 149. Oproti loňskému prvnímu čtvrtletí se vzpamatovala výstavba bytových domů. Zatímco loni v prvním čtvrtletí se v bytových domech začalo stavět jen 31 bytů, letos jich bylo 86. Zbytek letos zahájených bytů většinou připadl na různé přístavby či vestavby k rodinným a bytovým domům.   Zda bude oživení výstavby dál pokračovat, ukážou až další čtvrtletí. "Na trhu je z doby boomu před krizí značné množství neprodaných bytů a tato zásoba se bude rok až dva rozprodávat. Až pak se otevře prostor pro růst výstavby," řekl nedávno ČTK jednatel hradecké stavební firmy Stako Petr Kulda.   V hradeckém kraji v prvním čtvrtletí stavbaři dokončili 262 bytů, za loňské čtvrtletí to bylo 606 bytů. V poklesu o téměř 60 procent se odráží propad výstavby v době krize. Za celý loňský rok počet zahájených bytů klesl o 35 procent na 1254 bytů.   Vývoj v hradeckém kraji v prvním čtvrtletí přibližně odpovídá celostátnímu trendu. V Česku v prvním čtvrtletí začalo 6719 staveb bytů, což bylo meziročně o 7,1 procenta více. Nových bytů předali stavbaři 6111, tedy o 33,6 procenta méně.     Bytová výstavba v Královéhradeckém kraji:      1. čtvrtletí 2009  1. čtvrtletí 2010  1. čtvrtletí 2011     dokončené byty  338  606  262     zahájené byty  498  287  292     zdroj: Český statistický úřad   Zdeněk Rychtera snm  