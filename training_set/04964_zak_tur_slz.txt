 Soud zprostil obžaloby muže obviněné v případu CK Travela  --------------------    Ke zpravodajství: FOTO/aktuality   Zprávu jsme upravili a doplnili další informace v celém rozsahu.   --------------------    Praha 14. ledna (ČTK) - Vrchní soud v Praze dnes zprostil představitele zkrachovalé cestovní kanceláře Travela Ivana Breznena a Pavla Attla obžaloby z podvodu. Odvolací senát tak dospěl k opačnému závěru než pražský městský soud, který v červenci 2009 uložil každému za podvod související s pádem firmy dvouletý trest podmíněně odložený na zkušební dobu pěti let.   Žalobci je vinili z toho, že organizovali prodej zájezdů i v době, kdy věděli o tom, že cestovní kancelář nebude moci klientům poskytnout zaplacené služby, a vylákali tak z nich vysoké finanční částky. Obžaloba počítala se zhruba 1800 klienty, škodu vyčíslila na téměř 50 milionů korun.   Podle předsedy odvolacího senátu Miroslava Pavrovského se ale neprokázalo, že by obžalovaní v době prodeje zájezdů věděli, že klientům nebudou poskytnuty zaplacené služby. Skutek se podle vrchního soudu sice stal, nešlo však o trestný čin. S Breznenem a Attlem původně čelila obžalobě i Eva Měšťanová, kterou však osvobodil již městský soud. Státní zástupce se proti tomu neodvolal, a tak v jejím případě rozsudek nabyl právní moci již dříve.   Dnešní rozsudek je pravomocný. Státní zástupce novinářům řekl, že počká na písemné vyhotovení verdiktu. "Budou-li shledány podmínky pro podání dovolání, tak ho nepochybně podáme," řekl žalobce Peter Pješčak. "Já si myslím, že to rozhodnutí je naprosto správné," uvedl naopak Breznenův advokát Josef Lžičař.   Prvoinstanční senát původně rozhodl, že Breznen s Attlem od začátku roku 1997 do července 1997 organizovali nabídku a prodej domácí a zahraniční rekreace. Přitom prý nejméně od konce roku 1996 věděli o velmi špatné ekonomické situaci cestovní kanceláře a jejím značném zadlužení, které znemožní zajistit nabízené služby v letní sezoně 1997. Přesto podle prvoinstančního verdiktu prodej zahájili a vylákali od klientů vysoké finanční částky. Breznen byl v té době generálním ředitelem a předsedou představenstva Travely, Attl členem představenstva kanceláře.   Vrchní soud však dospěl k jinému závěru. Travela měla podle Pavrovského v roce 1996 vzhledem k své finanční situaci dvě možnosti - ukončit činnost, nebo provést restrukturalizaci. Vedení podle vrchního soudu zvolilo druhou možnost a čerpalo úvěr. "Z výpovědí a listinných důkazů je patrné, že bylo možné zahájit sezonu 1997," prohlásil Pavrovský.   Následně se však podle něho zhoršila ekonomická situace nejenom cestovní kanceláře, ale v celé zemi. Banka byla například méně ochotná poskytovat úvěry, a když, tak s vysokým úrokem. Podle předsedy odvolacího senátu pak navíc přišlo storno několika tisíc zaplacených zájezdů, což znamenalo odliv desítek milionů korun z firmy. Travela se dostala do takové situace, kdy nezbylo než vyhlásit konkurz.   Pavrovský odmítl, že by obžalovaní společnost vytunelovali. "Je zcela zjevné, že tam nedocházelo k žádnému významnému přelévání z účtů Travely na účty obžalovaných," řekl soudce.   Travela, která patřila mezi největší české cestovní kanceláře, zkrachovala v červenci 1997. Po svém pádu nechala společnost téměř 2000 lidí v zahraničí, aniž jim zajistila návrat do vlasti. Návrat byl hrazen nákladem více než pět milionů korun z Garančního fondu, jehož byla Travela členem.   Jiří Hardoš mkv  