 Thajská opozice v Bangkoku obnovila protivládní protesty  --------------------    Ke zpravodajství: FOTO/aktuality   --------------------    Bangkok 9. ledna (ČTK) - V Bangkoku se dnes sešlo na protivládní demonstraci 30.000 lidí. Informovala o tom agentura AFP. Thajská opozice tak pokračuje v loňské kampani za svržení premiéra Apchisita Vedžadžívy a za vypsání předčasných voleb. Při loňských několikaměsíčních protestech zahynulo 90 lidí. Demonstranti se tentokrát chtějí vyhnout krveprolití, ale protesty se mají konat pravidelně dvakrát do měsíce.   Dav, jehož velikost agentura AP odhadla na 10.000 lidí, v centrum města zablokoval dopravu. Jediným incidentem byla krátká srážka s policisty, kteří se pokoušeli postavit zátarasy kolem nákupního střediska. Demonstranti na ně začali házet plastové lahve a policisté ustoupili, aby se vyhnuli střetu.     Vůdcem demonstrantů je stejně jako loni opoziční poslanec Jatuporn Prompan. Prohlásil, že hodlá pořádat "častá a symbolická" shromáždění dvakrát do měsíce. Oproti loňsku to značí změnu taktiky, protože při minulých protestech opozice blokovala bangkocké centrum deset týdnů a vyvolala tím zásah armády. "Poučili jsme se a víme nyní, že velká shromáždění nevedou ke kýženým výsledkům," řekl Prompan, který se díky poslanecké imunitě vyhnul zatčení.   Loňských nepokojů se účastnilo 100.000 lidí, zraněno při nich bylo 1900 osob. Demonstranti se i letos dožadují vypsání voleb. Premiéra Vedžadžívu neuznávají, protože se k moci dostal podle nich díky armádě. Podporují někdejšího předsedu vlády Tchaksina Šinavatru, který byl sesazen pučem v roce 2006.   Vláda kvůli protestům vyhlásila loni v dubnu výjimečný stav a v Bangkoku ho zrušila až 22. prosince. Opozice sice nerespektovala zákaz shromažďování, který při výjimečném stavu platí, ale její dosavadní akce byly spíš sporadické. Dnešní protest je první větší akcí od zrušení výjimečného stavu.   Odpůrci vlády na protesty chodí oblečeni tradičně v červeném, čímž si vysloužili přezdívku červené košile. K zvládnutí dnešního protestu, který má skončit večer, bylo vyčleněno 1000 policistů.   Hlavním motivem dnešní akce bylo uctění památky obětí loňských protestů a obnova požadavku propuštění zatčených opozičních vůdců.   sva ank  