 Berdych postoupil do třetího kola Australian Open  --------------------    Ke zpravodajství: FOTO/aktuality   Doplnili jsme 7. odstavec a hlasy Záhlavové v 9. odstavci.   --------------------    Melbourne 19. ledna (ČTK) - Český tenista Tomáš Berdych sice ztratil set, ale postoupil do třetího kola grandslamového Australian Open. Ve druhém kole přehrál Němce Philippa Kohlschreibera ve čtyřech setech 4:6, 6:2, 6:3, 6:4. Dařilo se i Barboře Záhlavové-Strýcové, která vyřadila domácí Jelenu Dokicovou po výhře 7:6 a 6:1.   Neuspěly Andrea Hlaváčková, která prohrála s Běloruskou Viktorií Azarenkovou dvakrát 4:6, ani Sandra Záhlavová. Ta ale favorizované Venus Williamsové z USA vzala set a s turnajovou čtyřkou prohrála až po tříhodinové bitvě 7:6, 0:6 a 4:6.   Berdych prohrál s Kohlschreiberem první set po ztrátě servisu v deváté hře. "Začátek jsem měl pomalejší. S tímhle stylem bych rozhodně do zápasů příště vstupovat nechtěl. Kdyby proti mně stál zkušenější soupeř, mohla by mě ztráta setu více mrzet, takže určitě dobrá zkušenost," řekl Berdych serveru iDNES.cz.   Od druhé sady hrál šestý nasazený tenista agresivněji, více se koncentroval a další problémy nepřipustil. "Dostal jsem se do tempa a soupeře i pod tlak, díky čemuž začal přece jen chybovat," řekl pětadvacetiletý Berdych. V utkání český tenista proměnil až šestý mečbol a v třetím kole ho čeká Francouz Richard Gasquet.   Záhlavová-Strýcová se na Australian Open, kde jako juniorka získala dva tituly, dostala poprvé do třetího kola. Dokicovou před zaplněným hledištěm hlavního dvorce Roda Lavera porazila trpělivou hrou. Výborně se pohybovala a nutila soupeřku kazit. První set vyhrála po hodině ve zkrácené hře a druhému dominovala.   "Na začátku jsem byla hodně nervózní a Jelena hrála skvěle. V prvním setu jsem bojovala, hodně běhala a nevzdávala se. Ten set byl hodně náročný zápas, ale zvládla jsem koncovku a ve druhém už to bylo snadné," řekla Záhlavová-Strýcová v rozhovoru na kurtu.   V boji o své premiérové grandslamové osmifinále se utká s turnajovou devítkou Li Na z Číny, vítězkou turnaje v Sydney z minulého týdne, kde ve finále porazila Kim Clijstersovou. Maximem Záhlavové-Strýcové na turnajích Grand Slamu je dvakrát účast ve 3. kole ve Wimbledonu.   Záhlavová v duelu s Williamsovou vyhrála první set ve zkrácené hře. Američanka pak odešla do šatny, kde si nechala ošetřit stehenní sval, který si natáhla při voleji v tie-breaku. Ve druhém setu Češka nestačila a dostala "kanára", ale v rozhodující sadě byla favoritce opět vyrovnanou soupeřkou a zápas rozhodla až její ztráta podání v sedmé hře. "Jsem ráda, že jsem postoupila," oddechla si Venus Williamsová.   "Začala jsem přemýšlet, že bych mohla (vyhrát), místo abych se soustředila, že jí mám dál rozběhávat, že mám chodit na síť, aby ona běhala, protože z pozic vzadu nešlo hrát," řekla Záhlavová Radiožurnálu. "Byla šance. Ona nehrála extra, takže zklamání."   Hlaváčková v utkání s Azarenkovou prohrála sedmkrát podání. "Kdybych nezapomněla servis v šatně, šance na postup byla slušná. Servis bývá mou největší zbraní. A pokud mi odejde jako dnes, tak jsem proti hráčkám z top ten bez šance," litovala Hlaváčková.   Už v prvním kole nečekaně skončil deblista Lukáš Dlouhý. S Australanem Paulem Hanleym vyhráli na úvod sezony dva turnaje, ale v Melbourne jako sedmí nasazení nestačili na španělskou dvojici David Marrero, Ruben Ramírez Hidalgo po setech 4:6, 6:1, 1:6.   Osmý nasazený Američan Andy Roddick vyřadil Rusa Igora Kunicyna snadno 7:6, 6:2, 6:3. Turnajová patnáctka Mardy Fish z USA nestačil na Španěla Tommyho Robreda a s turnajem se rozloučil po setech 6:1, 3:6, 3:6, 3:6.   Světová jednička Caroline Wozniacká porazila Vaniu Kingovou z USA 6:1, 6:0. Dál jde i jedenáctá nasazená Belgičanka Justine Heninová, která zdolala ve dvou setech Britku Elenu Baltachaovou. Ve třetím kole se střetne s Ruskou Světlanou Kuzněcovovou, jež si rovněž ve dvou setech poradila s Arantxou Rusovou z Nizozemska.   str smr okr gi  