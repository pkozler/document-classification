 U Ostopovic obnovují zašlou slávu Masarykova údolí  Ostopovice (Brněnsko) 18. května (ČTK) - V Ostopovicích na Brněnsku obnovují zašlou slávu blízkého Masarykova údolí. Mezi válkami byl areál vyhledávaný k rekreaci, v přírodních amfiteátrech se hrálo divadlo. Později tam však aktivity skončily, mimo jiné i kvůli tomu, že tam stavbaři za druhé světové války začali budovat dálnici. Nikdy nebyla dokončena. Místní vracejí do zapomenuté lokality život více než dva roky. Nově upravenou část chtějí slavnostně otevřít v neděli, řekl ČTK starosta Jan Symon (Společně pro Ostopovice).   Revitalizace areálu včetně chystaných kulturních akcí vyjde radnici na 350.000 korun, z toho 300.000 získala z dotace. Podle starosty se z peněz platí například náklady na stavební materiál či výroba cedulí pro naučnou stezku. Peníze se místní snaží využít co neúčelněji, a tak třeba pro výrobu přírodních prvků používají akátové dřevo, které získali vykácením náletů při čištění přírodního amfiteátru. Z peněz se platí i svačiny dobrovolníkům, kteří u velké části prací pomáhají.   Masarykovo údolí bylo pro rekreaci vyhledávané mezi světovými válkami. Velkým zásahem do lokality byla stavba chystané dálnice, jíž se dnes přezdívá Hitlerova. Nikdy však nebyla dokončena. Pod násypem uvažovaného dálničního tělesa skončil například přírodní amfiteátr, kde se za první republiky hrávalo divadlo. Místní sice po válce vybudovali nedaleko nový, v roce 1958 se tam však podle Symona uskutečnilo první a zároveň poslední ochotnické představení. "Spolky přestaly fungovat," řekl s tím, že vliv na to mohla mít i televize.   Dnes paradoxně přináší dálniční torzo Masarykovu údolí novou atrakci. Například školáci tam podle starosty mohou sledovat, jak si příroda dokáže poradit s krajinou přetvořenou člověkem. "Dálniční násep je vzorovou ukázkou přirozené sukcese, tedy proměn krajiny od bodu nula bez lidského zásahu," řekl.   Ostopovičtí oživují Masarykovo údolí několik let. V obnoveném přírodním amfiteátru uspořádali několik akcí, loni tam hrála i brněnská Husa na Provázku. Obec v upraveném údolí získala i lepší přístup do blízkých Nebovid, pro starší lidi byla dřív pěšina kvůli strmým úsekům neschůdná. Dnes jsou tam přírodní schody.   Lucie Kučerová mol  