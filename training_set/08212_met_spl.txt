 Na jihočeské sjezdovky se díky příznivému počasí vracejí lyžaři  České Budějovice 23. ledna (ČTK) - Lyžařské areály na jihu Čech zažívaly v sobotu a v neděli v porovnání s minulým víkendem zvýšený nápor. Vyplývá to z ankety ČTK. Lidé se na hory začínají vracet především díky příznivému počasí. Zatímco před týdnem zachvátila jižní Čechy obleva a některé areály musely své sjezdovky dočasně zavřít, v posledních dnech teploty opět klesly pod bod mrazu.   Jeden z nejfrekventovanějších víkendů této zimy mají za sebou ve Skiareálu Lipno na Českokrumlovsku. Za sobotu a neděli se na sjezdovkách objevilo zhruba 5500 lyžařů, odhaduje obchodní ředitel střediska Martin Řezáč. "Na lyžování teď máme ideální počasí i sněhové podmínky," řekl Řezáč.   Velký zájem návštěvníků zaregistrovali také provozovatelé areálu Zadov na Prachaticku. Lidé zde mohli lyžovat na sjezdovkách Kobyla a Nové Hutě. "Na Churáňově se bude moct jezdit příští víkend," uvedl ředitel areálu Milan Čertík. Podle jeho odhadu dorazilo na sjezdovky na Zadov o víkendu asi 2000 lyžařů, další lidé přicestovali na běžky. "Snažíme se upravit stopy co nejlépe, akorát na některých místech, která jsou schována v lese, to ještě není úplně ideální," připustil Čertík.   Ve skiareálu Bystřice na Jindřichohradecku se minulý víkend kvůli teplému počasí nelyžovalo. Nyní však provozovatelé mohli na sjezdovce Hradiště opět přivítat návštěvníky. "Trošku se nám tvořily i fronty, ale nebyly nijak dlouhé a lidi to snad příliš neomezovalo," řekl Michal Hána ze sjezdovky Hradiště.   Pro lyžaře byl připravený podklad z technického sněhu, na který v minulých dnech připadlo pár centimetrů přírodního. Obleva v minulých dnech způsobila, že na nezasněžených kopcích v okolí sjezdovky vykukovala tráva. "Sice se konečně zase ochladilo, ale zatím stále moc nesněžilo. Proto jsme museli na sjezdovku použít hlavně technický sníh," řekl Hána.   rek vit  