 V jihlavské zoo se letos narodilo 116 mláďat, naposled plameňáci  --------------------    Ke zpravodajství: FOTO/aktuality   --------------------    Jihlava 12. května (ČTK) - V jihlavské zoologické zahradě se letos narodilo již 116 mláďat, rozmnožit se podařilo 29 druhů exotických zvířat. V tomto týdnu se začali líhnout plameňáci růžoví. Zatím se vyklubali dva, ale počet bude každým dnem stoupat. Zahnízdilo 15 párů plameňáků, sdělila dnes ČTK mluvčí zoo Kateřina Kosová.   Chovné hejno plameňáků růžových do Jihlavy přivezli z Tanzanie počátkem roku 2002. Od té doby v Jihlavě odchovali několik desítek mláďat. Samičky kladly během dubna vejce do kuželovitých hnízd z bahna, malí plameňáci se začali líhnout po 30 dnech.   V tomto měsíci se také narodilo hříbě u poníků shetlandských. Šedivá klisnička přišla na svět 5. května. Podle Kosové není šedá barva mezi těmito poníky obvyklá - matka je hnědka a otec ryzák.   Návštěvníci uvidí mláďata rovněž u několika druhů opic. V těchto dnech se začalo vydávat na slunce do venkovních výběhů i pět v dubnu narozených nosálů červených.   Jihlavští chovatelé navazují na loňské úspěchy, kdy bylo v zoo odchováno přes 700 mláďat u 62 druhů zvířat. Vysoký počet přírůstků byl dán početnými odchovy u žab a vzácných plazů.   Jihlavská zoo je nejoblíbenějším výletním místem na Vysočině, loni prošlo jejími branami 226.800 lidí. V příštím týdnu v zahradě představí nově zrekonstruovaný Amazonský pavilon. Expozice byla rozšířena o voliéru pro ary vojenské, přibyl také výběh pro morčata. Pavilon otevřou v úterý.   vst hj  