 MfD: ČD Cargo nabídne zákazníkům přepravu zboží i po silnici  Praha 18. ledna (ČTK) - Nákladní železniční společnost ČD Cargo už nebude zákazníkům nabízet přepravu zboží pouze po železnici, podle informací dnešní Mladé fronty Dnes (MfD) si začne najímat externí firmy na dopravu po silnici. ČD Cargo už jedná s Karlovarskými minerálními vodami nebo s pivovarem Staropramen. Dohodu ale ještě neuzavřela, píše MfD.   "Nechceme být už jen národním železničním dopravcem, ale národním dopravcem," řekl šéf ČD Cargo Jiří Vodička. Společnost chce zákazníkům nabídnout nejen přepravu zboží z nádraží na nádraží, ale přepravu přímo ze skladu až na místo určení, tedy kompletní servis. "Ten jsme dosud neuměli nabídnout, to se teď mění," dodal Vodička.   Po železnici putuje v Česku zhruba jedna pětina přepravovaného zboží. Stát chce podíl navýšit ve prospěch železnice především zvýšením mýta na silnici a naopak zlevněním poplatků za použití kolejí. ČD Cargo na nižších poplatcích pro vybrané typy nákladních vlaků ušetří ročně zhruba čtvrt miliardy korun.   jhr  