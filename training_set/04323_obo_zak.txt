 SOS, které je v insolvenčním řízení, rozšířilo síť poraden  Praha 9. května (ČTK) - Sdružení obrany spotřebitelů (SOS), které je od začátku března v insolvenčním řízení, rozšířilo síť osobních poraden o tři nová místa a nyní jich provozuje sedm. ČTK to dnes sdělil mluvčí SOS Jiří Králíček. Situace v SOS je od loňského září nepřehledná, jelikož o vedení se přou dvě znesvářené skupiny. Rozhádané SOS kvůli nedostatku peněz omezilo provoz a od loňského podzimu čelí třetímu insolvenčnímu návrhu.   SOS podle Králíčka původně omezilo činnost kvůli tomu, že nedostalo od státu druhou část dotace na loňský rok. Letos sdružení nebyla přiznána žádná dotace. "V důsledku toho musela být činnost SOS omezena zejména na elektronické poradenství. Nyní však díky dalším dobrovolníkům, kteří se rozhodli nadále poskytovat rady spotřebitelům zdarma a ve svém volném čase, opět rozšiřujeme síť osobních poraden, a to o tři místa. Navíc plánujeme otevření další jedné poradny," uvedl.   Poradny nyní podle Králíčka fungují v Albrechticích nad Orlicí, Brně, Českých Budějovicích, Děčíně, Hradci Králové, Uherském Brodě a Velkém Meziříčí. Další poradnu SOS plánuje otevřít v Olomouci.   Nový návrh na oddlužení SOS letos v březnu opět podal údajný předseda SOS Ivan Urban poté, co Městský soud v Praze v únoru kvůli chybám zamítl jeho předchozí insolvenční návrh na SOS. Návrh Urban zdůvodnil tím, že stát sdružení neproplatil část slíbené dotace. Soud o insolvenčním návrhu na SOS zatím nerozhodl.   SOS mělo v roce 2010 slíbenu dotaci 5,3 milionu korun. MPO mu ovšem loni v létě pozastavilo dotace, protože SOS podle úřadu neodstranilo nedostatky zjištěné při kontrole financovaného projektu. Vyplacení dotace navíc na podzim zkomplikovaly personální spory o složení vedení SOS. Kvůli nedostatku peněz SOS v závěru loňského roku omezilo činnost včetně poradenských služeb.   SOS mělo více než 10.000 členů a v Česku funguje 18 let. V čele dvou skupin, které se po zářijovém republikovém shromáždění dohadují o předsednické křeslo a další vedoucí funkce, stojí Urban a druhou reprezentuje právnička sdružení Martina Neuročná. Ta upozornila soudy, že insolvenční návrh na SOS podalo neprávoplatné vedení reprezentované Urbanem. Její skupina členů SOS kvůli tomu podala trestní oznámení a připravila žaloby.   beh dvd  