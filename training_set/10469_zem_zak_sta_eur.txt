 Vlastníci půdy se obávají jejího prodeje cizincům  Praha 10. května (ČTK) - Svaz vlastníků půdy České republiky se obává výprodeje zemědělské půdy do zahraničích rukou, řekl dnes na tiskové konferenci jeho předseda František Janda. Zákaz prodeje půdy cizincům si Česko vyjednalo při vstupu do EU před sedmi lety, tato výjimka ze strany unie přestala platit počátkem letošního května. Podle Jandy je přitom vlastnictvím půdy vymezena česká státnost.   "My nepodporujeme prodej půdy cizincům, ale máme vážné obavy, že k takovému vývoji může dojít," uvedl Janda. Násilná kolektivizace v 50. letech minulého století podle něj totiž zpřetrhala pouta vlastníků k půdě, když rozehnala dřívější sedláky nejen do jiných koutů republiky, ale také do zahraničí.   "Další problém je, že celé zemědělství je založeno převážně na uživatelských vztazích," podotkl dále Janda. Právě v důsledku kolektivizace a následného historického vývoje v Česku dnes více než 80 procent zemědělců hospodaří na pronajaté, nikoliv vlastní půdě a průměrná výměra zemědělského podniku v ČR je největší v celé EU.   Sněmovna minulý týden schválila novelu devizového zákona, která omezení nákupu zemědělské půdy, lesů i dalších nemovitostí v ČR pro cizince ruší. Novela, kterou nyní dostane k projednání Senát, má začít platit dnem vyhlášení ve Sbírce zákonů.   Sousední státy na rozdíl od Česka zažádaly Brusel o prodloužení výjimky, požadovala to neúspěšně i česká Agrární komora. Ministr financí Miroslav Kalousek (TOP 09) již dříve upozornil, že existují dva způsoby, jak současný zákon obejít, takže mnoho půdy již cizinci nyní vlastní. Na prodloužení výjimky by podle Kalouska vydělali pouze takzvaní bílí koně, jejichž prostřednictvím si cizinci půdu opatřili.   Ministerstvo zemědělství zároveň připravilo novely tří zákonů, které mají umožnit přednostní nakupování státní zemědělské půdy zemědělcům, kteří na ní již hospodaří. Nové úpravy mají zamezit tomu, aby půdu jako první nakupovaly osoby, které neprovozují zemědělskou výrobu. Novely mají zabezpečit prodej zemědělských pozemků subjektům, které hospodaří na minimální výměře deseti hektarů nejméně po tři roky. I když navrhované změny mají sjednotit podmínky pro převody zemědělské půdy na farmáře, vláda koncem dubna rozhodnutí o novelách odložila kvůli přezkumu jejich kompatibility s evropským právem.   ČR si před vstupem do EU vyjednala na prodej nemovitostí určených k bydlení pětileté a zemědělské půdy sedmileté přechodné období. V případě bydlení se tak ustanovení devizového zákona nevyužívá již od ukončení platnosti výjimky v květnu 2009, protože smlouva o přistoupení k EU je nadřazenou právní normou. O prodloužení výjimky na prodej půdy požádaly Slovensko, Maďarsko, Litva a Lotyšsko, vyjednánu ji má Polsko.   Kromě firem zahraničních majitelů, které sídlí v Česku, mohli podle výjimky zemědělskou půdu v Česku nakupovat občané EU, kteří zde nejméně tři roky žijí a hospodaří. Přes prostředníky mohou půdu získávat i ze státního Pozemkového fondu, který pozemky odstátňuje.   Celková výměra zemědělské půdy v ČR je 4,25 milionu hektarů. Z toho 262.000 hektarů představuje státní půda ve správě Pozemkového fondu ČR, z nichž je převoditelných 148.000 hektarů. Českým specifikem je převládající podíl zemědělců hospodařících nikoli na vlastní, ale na pronajaté půdě. Tento stav je především důsledkem kolektivizace v 50. letech minulého století.   mjr vju  