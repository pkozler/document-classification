 Ukrajina se dohodla s Ázerbájdžánem na dovozu plynu  --------------------    Ke zpravodajství: FOTO/aktuality   --------------------    Davos 28. ledna (ČTK) - Ukrajinský prezident Viktor Janukovyč dnes podepsal se svým ázerbájdžánským protějškem Ilhamem Alijevem předběžnou dohodu o dovozu zkapalněného plynu, která snižuje závislost země na ruském plynu. Na Světovém ekonomickém fóru v Davosu zároveň Janukovyč podrobil Rusko kritice za jeho plány obejít Ukrajinu při dodávkách plynu do Evropy.   Dohoda nespecifikovala objem plynu, který se bude dovážet do ukrajinského terminálu, jehož otevření se plánuje na rok 2015.   Janukovyč v Davosu rovněž podepsal rámcovou dohodu o spolupráci při přepravě ázerbájdžánské ropy do Evropy přes Ukrajinu ropovodem Oděsa-Brody. První ropa se podle něj dostane na západ touto cestou ještě letos, což ukončí export ruské ropy tímto ropovodem do Středomoří.   Ukrajina doposud umožňovala Rusku využívat ropovodu ze západní Ukrajiny do černomořského přístavu, protože pro něj neměla dostatek ropy. Nyní se ale hodlá vrátit k původním plánu dodávat tímto ropovodem kaspickou ropu do evropských zemí, řekl Janukovyč.   Ukrajinský prezident poté ve vystoupení v Davosu napadl nové ruské projekty plynovodů. Řekl, že Kyjev sdílí obavy Polska z politické motivace plynovodu Nord Stream do Německa přes Baltské moře, který obchází pobaltské země a Polsko.   Kyjev z toho hlediska znepokojuje i další ruský projekt plynovodu South Stream přes Černé moře a Balkán, který obchází Ukrajinu. "To se přímo týká Ukrajiny a v tom sdílím postoj Polska," řekl Janukovyč.   Rusko posílá zhruba 80 procent dodávek plynu do Evropy přes Ukrajinu a zbylých 20 procent přes Bělorusko. Moskva tvrdí, že nové plynovody posílí energetickou bezpečnost Evropy po sérii výpadků dodávek z minulých let. Podle kritiků se tím naopak sníží diverzifikace zdrojů a výrazně zvýší podíl Ruska na evropském trhu.   Janukovyč upozornil, že South Stream bude stát 25 miliard dolarů, zatímco rozšíření a modernizace ukrajinských plynovodů by stálo mnohem méně. "Proč dnes naši partneři předstírají, že alternativa neexistuje? Před rokem jsme navrhli projekt, který by stál pětkrát méně - nanejvýš pět miliard dolarů - a mířil by do stejných cílů jako South Stream," řekl Janukovyč.   Když byl Janukovyč před rokem zvolen prezidentem, zavládla na trzích úleva, že to ukončí pětiletou vlnu sporů mezi Moskvou a Kyjevem o ceny plynu, které byly provázeny přerušováním dodávek a doplácela na to hlavně střední a východní Evropa závislá na ruském plynu. Janukovyč však od svého nástupu sleduje mnohem méně promoskevský směr, než se čekalo, a označuje Evropskou unii za minimálně stejně důležitého partnera jako Rusko.   hp jw  