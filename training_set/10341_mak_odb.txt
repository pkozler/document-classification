 Nezaměstnanost na jižní Moravě v prosinci stoupla na 10,9 pct  --------------------    Ke zpravodajství: GRAFIKA   Doplnili jsme 4. odstavec včetně vyjádření analytika.   --------------------    Brno 10. ledna (ČTK) - Nezaměstnanost na jižní Moravě v prosinci stoupla o 1,2 procentního bodu na 10,9 pct. Bez práce bylo 68.099 osob. Ubylo volných pracovních míst. V listopadu jich úřady práce evidovaly 3748, v prosinci jich bylo 2955. Nově se v prosinci přišlo zaevidovat 11.825 osob, v listopadu to bylo 7752 lidí. Vyplývá to ze statistik, které dnes zveřejnilo ministerstvo práce a sociálních věcí.   Do evidence přichází každoročně koncem roku lidé ze stavebnictví, lesnictví nebo zemědělství a také lidé, kterým končí jejich krátkodobé pracovní kontrakty. Loni v prosinci jich přišlo do evidence meziročně výrazně více. V prosinci 2009 přišlo 8938 osob. Za nárůstem zájmu o registraci stojí změna zákona o zaměstnanosti, která začal platit od ledna. Nezaměstnaným se od Nového roku zpřísnily podmínky, za jakých mají nárok na podporu.   "Úřady práce byly v závěru roku vystaveny výraznému náporu nových uchazečů o zaměstnání. Plně se projevily očekávané vlivy sezonnosti. Značnou skupinu nově evidovaných osob však tvořili ti, kteří se ještě v prosinci snažili zaregistrovat v režimu platného zákona o zaměstnanosti. Počet volných pracovních míst je nadále velmi nízký," uvedl k aktuálnímu vývoji v kraji ředitel brněnského úřadu práce Jan Marek.   Negativní vliv na vývoj zaměstnanosti v kraji mělo také propouštění v několika firmách regionu. Na úřad práce se koncem roku nahlásilo několik desítek bývalých zaměstnanců společností Qisda a Alstom Power. Podle analytika společnosti Cyrrus Ondřeje Moravanského to jsou spolu s přílivem sezonních pracovníků faktory, které brání zlepšování situace i pro příští měsíce. "Proto nelze čekat oživení trhu práce dříve než s opětovným nástupem sezónních prací během jarních měsíců," uvedl Moravanský.   V rámci České republiky patří území Jihomoravského kraje stále k oblastem s nadprůměrnou úrovní nezaměstnanosti. Zatímco na celkové pracovní síle se kraj podílí 11 procenty, na celkové nezaměstnanosti dosahuje nyní jeho podíl hodnoty 12,3 procent. Pouze ve čtyřech krajích je míra nezaměstnanosti vyšší než na jižní Moravě. Nejnižší je nezaměstnanost tradičně v Praze, kde činila 4,1 procenta.   Počet evidovaných volných pracovních míst v prosinci poklesl ve všech okresech kraje s výjimkou Vyškovska. Téměř polovina z celkového počtu volných pracovních míst je koncentrována do krajského města Brna. Na jedno volné místo připadlo v Jihomoravském kraji v průměru 23,5 nezaměstnaných, celorepublikový průměr činí 18,2 procenta. Přes 50 uchazečů na jedno volné pracovní místo dosahují okresy Břeclav a Hodonín. Dlouhodobě nejlepší je poměr mezi nabídkou a poptávkou v obou brněnských okresech a také v okrese Vyškov.   Z jednotlivých okresů Jihomoravského kraje jsou nezaměstnaností nejvíce postiženy okresy Hodonín a Znojmo. Bez zaměstnání v nich na konci prosince 2010 bylo 16,3 procenta respektive 14,7 procenta ekonomicky aktivního obyvatelstva. Největší nezaměstnanost je v ČR na Jesenicku a činí 19,7 procent.   Díky jen pozvolnému růstu v posledních měsících je nyní nezaměstnanost po dlouhé době nejnižší v okrese Brno-město (činí 8,6 procenta), pod celostátním průměrem je míra nezaměstnanosti i v okresech Brno-venkov (8,9) a Vyškov (9,2).     Ukazatele nezaměstnanosti v Jihomoravském kraji:      počet nezaměstnaných v listopadu  počet nezaměstnaných v prosinci  míra nezaměstnanosti v listopadu(pct)  míra nezaměstnanosti v prosinci(pct)     Blansko  4891 (5122)  5464 (5665)  9,2  10,3     Brno-město   18.220 (18.746)  19.180 (19.711)   8,1  8,6     Brno-venkov  8136 (8292)   8977 (9086)   8,0  8,9     Břeclav   6638 (6713)   8021 (8087)  11,0  13,3     Hodonín   11.478 (11.610)  13.220 (13.398)  14,2  16,3     Vyškov  3720 (3865)   4239 (4355)  8,1  9,2     Znojmo  7451 (7525)  8998 (9040)  12,2  14,7     kraj   60.534 (61.873)  68.099 (69.342)  9,7  10,9     (v závorkách celkový počet uchazečů o práci)   zdroj: MPSV   vrn sap  