 Lupič si z baru v Hradci Králové odnesl desítky tisíc korun  Hradec Králové 7. ledna (ČTK) - Neznámý lupič dnes v noci přepadl obsluhu baru v ulici Stanislava Kostky Neumanna v Hradci Králové. Z baru si odnesl několik desítek tisíc korun. ČTK o tom dnes informovala mluvčí hradecké policie.   Podle policistů útočník do baru vešel v 01:15 hodin, vydání peněz po obsluze požadoval po pohrůžkou použití nože. Následně odešel směrem k vlakovému nádraží. "Naštěstí se vše obešlo bez zranění. V době loupeže se v baru nenacházel žádný host," uvedla mluvčí.   Pachatel byl zhruba dvacetiletý muž s knírem pod nosem, vysoký zhruba 180 centimetrů. Při přepadení byl oblečený do černobílé strakaté bundy a tmavých kalhot. "V případě dopadení a prokázání viny pachateli hrozí až deset let vězení," uvedla mluvčí s tím, že případné svědectví mohou lidé volat na policejní linku 158.   sja sap  