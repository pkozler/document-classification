 Maďarsko zahájí příští rok tendr na rozšíření jaderné elektrárny  Budapešť 26. ledna (ČTK) - Maďarsko zahájí počátkem příštího roku soutěž na dodavatele projektu rozšíření své jediné jaderné elektrárny Paks. Nabídky by měly být zhodnoceny v roce 2013 a s dokončením projektu se počítá nejpozději do roku 2030. Sdělil to ministr národního rozvoje Tamás Fellegi.   Maďarský parlament v roce 2008 odsouhlasil návrh na vyhodnocení alternativ pro rozšíření elektrárny. Původně se s dokončením počítalo v letech 2020-2025, nyní se však orientační termín rozšiřuje na období 2020-2030, sdělil Fellegi na webu maďarského parlamentu v odpovědi na dotaz jednoho z poslanců.   "Jaderná elektrárna vyžaduje velmi důkladnou přípravu. Nemůže a nesmí se spěchat na úkor důkladnosti," uvedl ministr.   Elektrárna Paks nejprve projde obnovou a prodloužením životnosti dosavadních reaktorů do roku 2030. Do obnovy by se mohly zapojit i české firmy, plyne z dohody mezi premiéry Česka a Maďarska uzavřené před rokem a půl. České firmy se podílejí už na nynějším provozu elektrárny Paks. Miliardový kontrakt na výrobu 124 pohonů řídících tyčí pro regulaci výkonu jejích reaktorů podepsala v roce 2008 plzeňská Škoda JS.   Atomová elektrárna Paks začala fungovat v roce 1976. Nyní používá čtyři reaktory sovětské výroby typu VVER o celkovém výkonu kolem 2000 megawattů. Paks vyrábí asi 40 procent maďarské spotřeby elektřiny.   hp vju            