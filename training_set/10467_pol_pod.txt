 Moravskoslezská ČSSD nepodpořila v boji o předsedu nikoho  Petřvald (Karvinsko) 15. ledna (ČTK) - Moravskoslezská organizace ČSSD dnes na své krajské konferenci v Petřvaldu na Karvinsku nepodpořila v boji o post šéfa strany žádného kandidáta. Jihomoravský hejtman Michal Hašek a ani úřadující předseda Bohuslav Sobotka nedostali dostatek hlasů. Exministr vnitra Martin Pecina se kandidatury ještě před volbou vzdal. Na post statutárního místopředsedy sjezd nominoval Lubomíra Zaorálka.   O nominaci za Moravskoslezský kraj původně usilovali tři sociální demokraté. Do vzájemného souboje po odstoupení Peciny pak šli jen dva - Hašek a Sobotka. Žádný z nich ale v tajné jednokolové volbě nedostal potřebných 68 hlasů. Sobotkovi chybělo k získání nominace osm a jeho rivalovi ještě o 20 více. Situaci rozhodly dvě desítky neplatných hlasů.   Podle některých představitelů strany to nebyla chyba, ale spíše předem naplánovaný záměr. "Zvyšuje se tak naše vyjednávací pozice. Otevírají se dveře pro vyjednávání o tom, jaké postavení bude mít v budoucnu kraj v rámci ČSSD ale i v rámci celostátní politiky," řekl ČTK starosta ostravského obvodu Ostrava-Jih Karel Sibinský. Podle něj se tímto výsledkem také posiluje šance Zaorálka na post prvního místopředsedy ČSSD.   "Respektuji tento výsledek," uvedl Hašek, který ještě před volbou ČTK řekl, že chce svůj boj o post předsedy opírat právě o podporu z moravských krajů. Sobotka pak naznačil, že převaha 60 hlasů je pro něj slibný výsledek. "Vážím si ho. Je možné, že stejnou podporu delegátů Moravskoslezského kraje získám i přímo na sjezdu," řekl ČTK.   Ještě před hlasováním se kandidatury vzdal Pecina, kterého nominovala karvinská ČSSD. V nominačním projevu uvedl, že tak činí ve prospěch Haška. ČTK pak vysvětlil, že jeho politické názory jsou s Haškovými podobné. "Volila by nás stejná skupina lidí. Nechci hlasy tříštit," řekl s tím, že by rád v budoucnu našel uplatnění ve stínové vládě ČSSD.   Na rozdíl od Haška a Sobotky jasnou podporu a nominaci získal místopředseda sněmovny Lubomír Zaorálek, který se bude ucházet o post prvního místopředsedy. Krajská konference také udělila nominaci předsedkyni novojičínské ČSSD Daně Váhalové. Ta se bude ucházet o křeslo řadové místopředsedkyně strany.   Nového předsedu budou sociální demokraté volit na březnovém sjezdu v Brně. Nominační konference jsou dnes i ve Zlínském, Plzeňském a Ústeckém kraji. Někde se volí i nové krajské vedení.   David Moravec mal  