 Kolín prodává dva pozemky v průmyslové zóně, budou na nich sklady  Kolín 20. května (ČTK) - Kolínští zastupitelé mají v pondělí schvalovat prodej dvou pozemků v průmyslové zóně Kolín-Ovčáry. Měli by hlasovat o prodeji 5,7 hektaru firmě Amesbury Praha, o dalších 1,5 hektaru má zájem společnost Dirac Industries. Obě společnosti chtějí v zóně vybudovat sklady, řekl ČTK starosta Vít Rakušan (Změna pro Kolín). Celá průmyslová zóna má rozlohu 370 hektarů, z toho 122 je stále volných.   Jeden metr čtvereční v zóně stojí 410 korun, kupec ale musí uhradit ještě náklady na vyhotovení geometrického plánu. Z prodeje firmě Amesbury Praha tak město vytěží 23,9 milionu korun. Dalších více než šest milionů dostane za pozemek, který chce Dirac Industries. "Finanční plnění ale s největší pravděpodobností nebude v letošním roce," dodal starosta. Peníze z prodejů tak bude město moci zahrnout až do rozpočtu na příští rok.   Rakušan upozornil, že v případě Amesbury Praha je stále dolaďována smlouva a je možné, že se všechny detaily nestihnou do pondělního odpoledne připravit. V takovém případě by zastupitelé tento bod jednání přesunuli na červnové zasedání. V pondělí nebo nejpozději v červnu by také měli zaujmout závazné stanovisko k nabídce firmy Echelon, která chtěla v minulosti na 116 hektarech zóny vybudovat obří sluneční elektrárnu. Z projektu ale sešlo a společnost nyní žádá pouze dva hektary.   "My okomentujeme anabázi s firmou Echelon a pak ať se zastupitelé rozhodnou, jak uznají za vhodné," uvedl Rakušan, podle nějž je potřeba se zamyslet nad tím, zda je podobné drobení pozemků v zóně pro město přínosné. "Obecně je třeba zvážit, jestli ta investice třeba i o velikosti dvou hektarů spíše neznehodnotí nějaký pozemek, který by se potom dal prodat investorovi, který by měl zájem větší," poznamenal starosta.   Zatím podle něj také není jasné, jak se rozhodnou další dva investoři, kteří uvažují o tom, že v Ovčárech postaví letecký závod a výrobnu chladicích systémů a klimatizací. "Oba si vzali čas na rozmyšlenou, který může trvat několik měsíců. Musím ale zdůraznit, že vybírají z mnoha variant, jak tu svoji investici provést. Kolín žádnou jistotu nemá. Ve střední Evropě může být deset zón, které je zajímají," upozornil.   Podrobnosti o záměrech obou investorů zástupci radnice tají s odůvodněním, že by tím prolomili obchodní tajemství. Americký výrobce letadel má podle starosty zájem o deset hektarů a francouzsko-americký investor z oboru chladicích systémů by chtěl obsadit pět hektarů.   V současnosti kolínskou průmyslovou zónu využívá především automobilka TPCA, která zaujímá plochu zhruba 125 hektarů. Další pozemky v sousedství obří továrny získali její dodavatelé a partneři. Své provozy tam má dodavatelská společnost Toyota Tsusho nebo logistické firmy NYK Logistic a Gefco. Všechny svou činností bezprostředně navazují na automobilku.   Starosta míní, že město v minulosti průmyslovou zónu nedostatečně propagovalo. To by se teď mělo změnit. Městský odbor regionálního rozvoje spolu s agenturou CzechInvest podle něj již připravují pro zónu novou PR strategii.   khj vju  