 Olomoucká ČSSD bude na březnovém sjezdu strany podporovat Sobotku  Zprávu jsem rozšířili o volbu krajského předsedy v 2. a 5. odst, v 6. odst. jsme rozšířili background k osobě Miloslava Vlčka.   --------------------    Olomouc 29. ledna (ČTK) - Olomoucká ČSSD bude na březnovém brněnském sjezdu strany podporovat na předsedu sociálních demokratů úřadujícího šéfa Bohuslava Sobotku. Delegáti mu dnes v Olomouci dali 72 hlasů, 55 hlasů získal jeho protikandidát, jihomoravský hejtman a šéf asociace krajů Michal Hašek.   Delegáti si dnes volili také krajského předsedu. Stal se jím bývalý šéf olomoucké fakultní nemocnice Jaroslav Vomáčka. Dosavadní šéf organizace a bývalý předseda Poslanecké sněmovny Miloslav Vlček z kandidatury odstoupil. ČTK to řekli delegáti strany Filip Žáček a Miroslav Petřík.   Hašek i Sobotka se osobně zúčastnili dnešního setkání sociálních demokratů v Olomouci. Hašek ve svém projevu opět zdůraznil, že přímá volba prezidenta by měla být již v roce 2012. Sobotka se věnoval zejména budoucímu směřování strany. Vyzdvihl to, že ČSSD musí zůstat orientovaná na levicové spektrum voličů a v následujících volbách získat zpět voliče, kteří stranu podpořili v roce 2008, ale v roce 2010 již nikoliv.   Nového předsedu budou sociální demokraté volit na březnovém sjezdu v Brně. Jihomoravský hejtman Michal Hašek získal po konferencích krajských organizací sedm nominací, Sobotka pět.   Delegáti si dnes v Olomouci zvolili také krajského předsedu. Stal se jím Jaroslav Vomáčka, lékař, vysokoškolský pedagog, krajský a městský zastupitel Olomouce. Získal 88 hlasů. "Přesně 44 hlasů dostal jediný další kandidát - lékař Michael Fischer. Ostatní kandidáti, a to včetně Miloslava Vlčka, odstoupili," řekl ČTK delegát ČSSD Miroslav Petřík.   Ještě v pátek kandidovalo na post krajského předsedy olomoucké ČSSD sedm kandidátů. Vlček se rozhodl odstoupit loni ze svých funkcí ve vrcholné politice kvůli medializovaným kauzám spojenými s dotacemi a půjčkami. Jeho bývalému poradci Petru Vrtalovi totiž poslanci schválili 25 milionů Kč na neziskové sportovní centrum. Peníze ale skončily v luxusním hotelu, který je nyní na prodej. Vlček prý poslance osobně přesvědčoval, aby dotaci schválili. V minulosti si prý také půjčoval peníze od svého bývalého asistenta Zdeňka Klapky. O jednu z půjček se s ním dosud soudí. Splátku přes milion korun mu Vlček navíc vrátil v hotovosti, což odporuje zákonu.   slu pba  