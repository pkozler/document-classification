 Pomoc postiženým záplavami v Austrálii dopravují vojenské letouny  Gladstone (Austrálie) 3. ledna (ČTK) - Vojenská letadla dnes dopravovala potraviny a jiné zásoby do města Rockhampton v severovýchodní Austrálii, které se pomalu ztrácí pod záplavovými vodami. Živel zastavil mimo jiné vývoz uhlí, na jehož dodávky čekají v přístavech Gladstone a Dalrymple desítky lodí. Železnice ale bude zprovozněna až asi za deset dní.   Zničeny jsou i rozsáhlé plochy polí s obilím, přičemž Austrálie patří k hlavním světovým vývozcům nejen uhlí, ale také obilí.   Voda zalila území větší nežli Francie a Německo dohromady a stále postupuje. Tisíce lidí musely být evakuovány do bezpečí a policie ve vyprázdněných oblastech hlídkuje, protože se objevily zprávy o rabování, ačkoliv policie je zatím nepotvrdila.   Pod vodou se ocitlo už přes dvacet měst v oblastech, kde hlavní obživu zajišťuje chov dobytka a pěstování ovoce a zeleniny.   Lijáky způsobující záplavy už oslabily, ale v některých oblastech bude podle meteorologů voda stoupat přinejmenším do úterní noci, možná až středečního rána místního času. A někteří obyvatelé se budou moci vrátit do svých domovů někde až po dvou týdnech. Úplné vysušení záplavových vod může trvat i měsíc.   Zatím je stále registrována jen jedna lidská oběť ve státě Queensland. Pokračuje ale pátrání po dvou pohřešovaných na různých místech stejného státu.   Ve městě Bathurst 75 kilometrů západně od Sydney se v důsledku lijáků zřítila střecha kina, v němž bylo 36 lidí lehce zraněno. Původní informace, že pod troskami by mohlo být uvězněno ještě 16 lidí, se podle záchranářů nepotvrdily.   Záplavy postihly nejméně 200.000 lidí. Vláda premiérky Julie Gillardové připravuje finanční pomoc obětem a nadto i nízkoúročné půjčky pro postižené farmáře.   hit dk  