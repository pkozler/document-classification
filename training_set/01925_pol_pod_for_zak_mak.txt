 Paroubek podá oznámení na Bártu kvůli údajnému krácení daně  --------------------    Ke zpravodajství: FOTO/aktuality   --------------------    Praha 14. ledna (ČTK) - Expředseda ČSSD Jiří Paroubek podá v pondělí trestní oznámení na ministra dopravy Víta Bártu (VV) za údajné krácení daně ve firmě ABL, kterou Bárta v minulosti vedl a spoluvlastnil. Paroubek má pochybnosti o hospodaření firmy ve vztahu k ministrově majetku, řekl na dnešní tiskové konferenci. Na Bártu už jedno trestní oznámení podal, a to kvůli pomluvě.   Série trestních oznámení přichází poté, co Bárta obvinil kontroverzního lídra ČSSD v severních Čechách a Paroubkova přítele Petra Bendu z toho, že řídí vedení Ředitelství silnic a dálnic Ústeckého kraje, které kryje nelegální počínání stavebních firem.   "Mimochodem ta firma v roce 2008 podle oficiálních výkazů, to nejsou žádné údaje, které jsem si vycucal z prstu, dělali obrat 730 milionů korun, vytvořili hrubý zisk, zisk před zdaněním 14 milionů korun," popsal Paroubek. O rok později firma vykázala obrat přes 800 milionů korun a zisk pouze čtyři miliony korun. Nelíbí se mu také, že firma z 80 procent využívá pro své hospodaření cizí zdroje, tedy například úvěry, sama dlouhodobě poskytuje vysoké půjčky. Podle Paroubka také není jasné, zda jsou vozy Audi a Maserati, kterými podle médií Bárta jezdí, osobním ministrovým majetkem, nebo zda patří firmě ABL.   Paroubek už jedno trestní oznámení na Bártu podal. Bárta prý kmotra jeho dcery a předsedu severočeské ČSSD Bendu nepodloženě obvinil. Bárta označil minulý týden v televizní diskusi Bendu za člověka, který spolu s vlivným podnikatelem Patrikem Oulickým, označovaným za takzvaného kmotra ODS, řídí vedení Ředitelství silnic a dálnic (ŘSD) v Ústeckém kraji.   Paroubek se dnes také vyjádřil ke zprávám, které ve čtvrtek zveřejnila Mladá fronta Dnes a podle nichž že bývalá Bártova detektivní agentura ABL před několika lety sledovala politiky ODS. Bárta by podle něj měl buď odejít sám z funkce, nebo by ho měl premiér Nečas odvolat.   Potíže s vysvětlování informací zveřejněných v MfD má však i Paroubek. List tvrdí, že hoteliér Bohumír Ďuričko, který si odpykává trest za vraždu Václava Kočky mladšího, dostal na jaře od lidí blízkých ČSSD miliony korun za práva na svou knihu Kočkoviny. Kniha, v níž prý Ďuričko popisuje spolupráci s tehdejším lídrem strany Paroubkem, financování stran i organizovaný zločin, dosud nevyšla. Zdroj blízký bývalému vedení ČSSD deníku řekl, že strana tak před volbami chránila Paroubka.   nlm mkv  