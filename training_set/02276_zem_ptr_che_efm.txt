 Skupině Agrofert Holding loni vzrostly tržby i zisk  Zprávu jsme upravili a aktualizovali v 1., 2., 4., 5., 9. a 10. odstavci o nové informace.   --------------------    Praha 23. května (ČTK) - Skupina Agrofert Holding podnikatele Andreje Babiše loni zvýšila konsolidované tržby meziročně o 7,3 procenta z 85,897 miliardy korun v roce 2009 na 92,14 miliardy korun. Čistý zisk skupiny vzrostl na 5,97 miliardy korun z předloňských 3,73 miliardy korun. Agrofert Holding, který podniká v zemědělství, potravinářství a chemickém průmyslu, o tom dnes informoval ČTK. V roce 2009 skupině Agrofert Holding konsolidované tržby i zisk naopak klesly.   Nekonsolidované tržby skupiny Agrofert Holding loni vzrostly z 119,084 miliardy korun v roce 2009 na 129,595 miliardy korun. Hospodářský výsledek Agrofert Holdingu před zdaněním v roce 2010 činil 6,612 miliardy korun a provozní zisk před odpisy (EBITDA) obnášel 10,302 miliardy korun.   Vedení Agrofert Holdingu loňské zvýšení tržeb a zisku přičetlo růstu poptávky v chemickém sektoru a vyšší výkonnosti potravinářské části holdingu, zejména v oblasti zpracování masa a výroby masných výrobků.   K lepším výsledkům skupiny přispěly i loňské akvizice firem Kmotr-Masna Kroměříž a Krahulík-Masozávod Krahulčí. Agrofert Holding koupil rovněž maďarské pekárenské společnosti Ceres Sütőipari Zártkörűen Működő Részvénytársaság a Multi Pékség Betéti Társaság. Dalšími novými akvizicemi Agrofert Holdingu byly například firmy 1. Hradecká zemědělská, Agroprim-zemědělská výroba, Alimex, Profrost či Zemědělská a.s. Krásná Hora.   V rámci restrukturalizace skupiny Agrofert Holding loni naopak zaniklo 39 společností, a to zejména kvůli plánovaným fúzím. Zanikly například firmy Agrofert Trading, Agropol Group, Maso Planá, Jihočeská drůbež či Milkagro.   Konsolidační celek Agrofert Holdingu loni tvořilo 182 společností, z toho 164 společností bylo ovládaných a řízených a 18 společností bylo pod podstatným vlivem.   V roce 2009 Agrofert Holdingu klesly konsolidované tržby o 15 procent na 85,9 miliardy korun a čistý zisk skupiny se meziročně snížil o 700 milionů korun na 3,73 miliardy Kč. Předloňská konsolidovaná účetní závěrka zahrnovala výsledky 203 firem.   Agrofert Holding je jedničkou tuzemského zemědělsko-potravinářského sektoru. Je významným hráčem také v chemickém průmyslu. Podle svého webu je druhou největší tuzemskou chemickou skupinou a druhým největším producentem dusíkatých hnojiv v Evropě. Letos skupina Agrofert vstoupila do oblasti lesnictví, těžby a zpracování dřeva, když koupila většinové podíly ve firmách ze skupiny Wotan.   Skupina Agrofert Holding je podle deníku E15 údajně těsně před koupí tuzemské jedničky na pekárenském trhu United Bakeries. Cena transakce je podle agentury mergermarket, která se specializuje na informace o fúzích a akvizicích, asi 6,1 miliardy korun. Babiš na dotaz ČTK ale tuto informaci popřel, oficiálně se jí nezabývá ani antimonopolní úřad, který by ji musel schválit. O údajném sloučení dvou největších pekáren v zemi média spekulují již několik let.   "V budoucnosti se i nadále bude skupina zaměřovat hlavně na restrukturalizaci zemědělských a potravinářských firem a dále na personální zázemí skupiny s cílem vytvořit dostatečné personální rezervy na jednotlivé manažerské pozice," oznámil dnes bez dalších podrobností Agrofert Holding.   beh dvd vju  