 Divadlo v Plzni uvede krátké opery, vystoupí i konzervatoristé  --------------------    Ke zpravodajství: FOTO/aktuality   --------------------    Plzeň 28. ledna (ČTK) - Dvě krátké komické opery uvede v sobotu v premiéře plzeňské Divadlo J. K. Tyla. Vůbec poprvé uvidí diváci v Plzni operu o dvou dějstvích Bohuslava Martinů Ženitba podle známé komedie klasika ruské literatury Nikolaje Vasiljeviče Gogola. Druhou je jednoaktová opera Gianni Schicchi od Giacoma Pucciniho na motivy Danta, uvedla mluvčí divadla Eva Ichová.   Vedle plzeňských sólistů uvidí diváci na jevišti i mladé talentované umělce na začátku jejich umělecké dráhy. "Mimořádná na této inscenaci je především spolupráce s Pražskou konzervatoří, která slaví 200. výročí svého založení," uvedla Ichová. Opery uvede divadlo v režii Josefa Nováka - profesora operního herectví na Pražské konzervatoři. Nastudování Ženitby bude uvedeno jako součást oslav konzervatoře v programu Pražského jara 2011 ve Stavovském divadle 28. května.   Pro většinu vystupujících studentů bude plzeňská inscenace jejich profesionálním debutem. Jednu sólistku však už plzeňské publikum zná. "Teprve dvacetiletá Barbora Perná je pozoruhodná osobnost, označovaná již nyní za velkou pěveckou naději," řekla mluvčí. V Plzni už se předvedla Pucciniho Bohémě a v Dvořákově Jakobínovi.   Podle Gogolových her a povídek vzniklo množství oper těžících z vtipné originální předlohy. Na Ženitbě pracoval Martinů v roce 1952 v New Yorku, psal ji pro pro televizní společnost NBC. Českou jevištní premiéru měla až v květnu 1960. Gianni Schicchi, jejíž námět vychází z Danteho Božské komedie, je součástí Pucciniho Triptychu tří jednoaktových oper. Je to také skladatelova jediná komická opera. Triptych měl premiéru na jevišti newyorské Metropolitní opery v prosinci 1918. V divadlech se nyní většinou neuvádí vcelku, ale po částech a v různých kombinacích oper. Gianni Schicchi byl v Plzni naposledy uveden v roce 1976 spolu s operou Měsíc od Carla Orffa.   Lada Pešková sap  