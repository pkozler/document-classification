 K potopenému tankeru na Rýně dorazily jeřáby, dřív než se čekalo  Sankt Goarshausen (Německo) 20. ledna (ČTK) - K tankeru, jenž se minulý čtvrtek převrhl na Rýnu na západě Německa, dnes připluly dva lodní jeřáby. S jejich pomocí má být plavidlo ležící na boku vyproštěno. Stále nezvěstní jsou dva členové posádky, Čech a Němec, kteří při nehodě zmizeli.   Jeřábové lodě dorazily k místu neštěstí u obce Sankt Goarshausen o den dříve, než se čekalo. Jejich okamžitému vyslání bránila vzedmutá hladina veletoku. Další plovoucí jeřáb nizozemské společnosti Mammoet je očekáván v nejbližších dnech.   Není vyloučeno, že nejméně jeden z pohřešovaných se stále nachází v útrobách potopeného plavidla.   Loď Waldhof převážela 2400 tun kyseliny sírové, která však zřejmě do řeky zatím ve větším množství nevytekla. Hlavním úkolem pro záchranáře je zajištění stability lodi. Několika lany ji museli připoutat k břehu.   Uvízlá loď několik dní zcela blokovala lodní dopravu na Rýnu. Několik lodí však už kolem místa od středy zkušebně proplulo. "Všechno se odehrálo bez problémů," citovala dnes mluvčího místního plavebního úřadu agentura DPA.   zdp hej  