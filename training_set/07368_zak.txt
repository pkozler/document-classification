 Čerpací stanici v Tovačově přepadl neznámý ozbrojený lupič  --------------------    Ke zpravodajství: FOTO/aktuality   --------------------    Tovačov (Přerovsko) 21. ledna (ČTK) - Neznámý ozbrojený lupič přepadl ve čtvrtek v podvečer obsluhu čerpací stanice v Tovačově na Přerovsku. Z provozovny si odnesl asi 10.000 korun. Při loupeži nebyl nikdo zraněn, policie po lupiči pátrá. ČTK to dnes řekla přerovská policejní mluvčí Irena Urbánková.   Pachatel vešel do provozovny v Sadové ulici ve čtvrtek kolem 18:30. Prodavačku požádal o cigarety. Během platby na ni namířil krátkou střelnou zbraň a požadoval peníze. "Obsluha mu z obavy o svůj život vydala finanční hotovost 10.000 korun. Pachatel pak odešel neznámo kam," uvedla mluvčí.   Lupiči je 25 až 30 let, vysoký je zhruba 185 centimetrů. V době loupeže měl na sobě černou zimní bundu, šedou mikinu s kapucí, modrou kšiltovku, tmavě modré sportovní kalhoty a bílé botasky s modrými obrazci ve tvaru trojúhelníku. Na očích měl sluneční brýle.   Policisté žádají případné svědky, kteří by jim mohli k loupeži sdělit další podrobnosti, aby kontaktovali policii na kterékoliv služebně nebo prostřednictvím telefonní linky 158.   orv mol  