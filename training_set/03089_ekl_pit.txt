 Ústečané mohou drobné elektro vyhazovat do 16 nových kontejnerů  Ústí nad Labem 18. ledna (ČTK) - S menšími elektrospotřebiči a bateriemi již obyvatelé Ústí nad Labem nemusí do sběrného dvora. Po celém městě je nově rozmístěno 16 červených kontejnerů, kam mohou vysloužilá zařízení vyhodit. Na tiskové konferenci o tom dnes informovala Iva Červená ze společnosti Asekol, která se zabývá zpětným odběrem elektrozařízení.   Právě elektrospotřebiče a baterie nejčastěji ze všech druhů tříditelných odpadů končí podle Asekolu v popelnicích se směsným odpadem, odkud se k ekologické likvidaci nedostanou. "Díky jejich malým rozměrům je mnohem jednodušší je vhodit do popelnice než odvézt na sběrný dvůr," dodala Červená.   Čtyři červené kontejnery najdou obyvatelé v každé z městských částí Neštěmice, Střekov, Severní Terasa a Ústí nad Labem-město. Jejich podrobný seznam je na  webových stránkách  společnosti Asekol. "Nové sběrné nádoby jsou umístěné vedle dalších barevných nádob určených pro třídění plastu, papíru nebo skla, kam jsou občané zvyklí odpad odnášet. Ke žlutému, modrému a zelenému, tak přibyl nový - červený," vysvětlila Červená.   Do kontejneru o objemu asi metr krychlový patří jen taková zařízení, která se vejdou do kovového válce pro jejich vhazování. Pračku, ledničku nebo televizi tak místní stále musí odvézt do sběrného dvora.   Nepatří do něj ani zářivky a úsporné žárovky, byť by se do válce vešly. Do vedlejšího otvoru mohou obyvatelé Ústí vhazovat staré baterie a akumulátory. Svoz červených kontejnerů neplatí město, ale společnost Asekol, která zajišťuje také jejich ekologickou likvidaci.   V Ústeckém kraji zatím 23 kontejnerů v Roudnici nad Labem, Žatci a nově i Ústí nad Labem. Do poloviny letošního roku jich v kraji podle plánu přibude ještě 107. Státní fond životního prostředí na jejich výrobu a umístění vynaloží 2,3 milionu korun.   van sap  