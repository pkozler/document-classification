 Průmyslovým firmám z Olomouckého kraje klesly tržby o 2,4 pct  Olomouc 4. ledna (ČTK) - Velkým průmyslovým firmám z Olomouckého kraje v prvních třech čtvrtletích roku 2010 meziročně klesly tržby za prodej vlastních výrobků a služeb. Snížily se o 2,4 procenta na 64,61 miliardy korun. V celém Česku tržby průmyslových podniků meziročně vzrostly, a to o 10,3 procenta. Vyplývá to z údajů Českého statistického úřadu.   Tržby průmyslových firem se 100 a více zaměstnanci klesly v prvních třech kvartálech roku pouze ve třech krajích. V ostatních se zvýšily. Nejvíce, o 28,2 procenta, se zvýšily v Moravskoslezském kraji. Naopak v Praze se tržby průmyslových firem snížily o 6,5 procenta.   Pracovníci velkých průmyslových firem z Olomouckého kraje pobírali v prvních třech čtvrtletích loňského roku v tomto oboru třetí nejnižší platy v Česku. Jejich průměrná hrubá měsíční mzda činila 21.687 korun. V meziročním srovnání si ale pracovníci z regionu polepšili, ve stejném období předloni jejich platy byly o 5,4 procenta nižší.   V prvních třech kvartálech roku fungovalo v Olomouckém kraji celkem 147 průmyslových firem, pro které pracovalo 100 a více lidí. Dohromady zaměstnávaly 40.988 osob, což představuje meziroční pokles o 8,6 procenta. Snížení počtu pracovníků souvisí podle odborníků se světovou hospodářskou krizí, která ubrala firmám část zakázek, proto musely propouštět.   orv snm  