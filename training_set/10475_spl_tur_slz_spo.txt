 Na jihu Čech by mohlo být víc golfových hřišť, nyní jich je devět  --------------------    Ke zpravodajství: FOTO ve Fotobance  ID foto: F201008100230401   --------------------    České Budějovice 12. ledna (ČTK) - Na jihu Čech by v budoucnu mohlo výrazně přibýt golfových hřišť. Zatím jich v regionu funguje devět, v návrhu územního plánu kraje jsou pro ně vyčleněny zhruba dvě desítky lokalit. Hřiště by mohla být například na západním okraji Českých Budějovic nebo ve Stožci na Prachaticku, který je už na územní šumavského národního parku. Jižní Čechy mají třetí nejvyšší počet golfových hřišť v republice po Středočeském Karlovarském kraji, řekla ČTK ředitelka Jihočeské centrály cestovního ruchu Pavla Konopová.   Jižní Čechy podle Konopové mají v golfu silný turistický potenciál, jehož význam ještě poroste. "Golfová hřiště nejsou jen stále oblíbenějším lákadlem, ale jejich kvalita většinou ukazuje i na kvalitu služeb v cestovním ruchu v celém regionu," poznamenala. Golf je mezi lidmi stále oblíbenější a přestává být záležitostí těch nejbohatších. Předloni byl zařazen do TOP 10 sportů provozovaných v České republice, uvedla.   Na jihu Čech si podle ní zahrají jak profesionální golfisté tak lidé, kteří se tomuto sportu věnují rekreačně. Na ně se také většina provozovatelů zaměřuje. Výhodou jižních Čech je také to, že golfová hřiště leží většinou v čisté přírodě a hráči navíc mohou navštívit i známé památky v okolí. Příkladem je třeba Hluboká nad Vltavou nebo hřiště u Českého Krumlova.   Golfový turista utratí v průměru 1,67 krát více než běžný návštěvník kraje. Vyhledává kvalitnější ubytování, utrácí za zapůjčení golfových vozíků, dopravu na hřiště, případně za lekce s profesionálním trenérem nebo servis. Golfisté si lokalitu vybírají podle kvality hřiště, ceny balíčku služeb, dostupnosti nebo kvality ubytování. Roli hraje i kvalita a cena stravování, doplnila Konopová.   "Existence golfu je pro každý region kdekoli na světě signálem, že i ostatní služby v regionu, ubytování, doprava, stravování, jsou na úrovni," řekl Leoš Kopecký ze společnosti Artis 3000, která se specializuje na golfovou turistiku. Podle něj jsou jižní Čechy příkladem neustálého zkvalitňování zázemí pro domácí i zahraniční golfisty.   kpe sap  