 Hasiči na obchvatu Olomouce likvidují uniklý formaldehyd  Olomouc 28. ledna (ČTK) - Na obchvatu Olomouce uniká z plastové nádrže, kterou převáželo nákladní vůz, nebezpečný formaldehyd. Na místě jsou hasiči, doprava je uzavřena. Podle mluvčího HZS Olomouckého kraje Zdeňka Hošáka nehrozí riziko výbuchu. Zásah podle jeho odhadů potrvá ještě nejméně jednu až dvě hodiny.   Podle Hošáka začala nebezpečná látka formaldehyd unikat z jedné z plastovýh nádrží, které nákladní vozidlo s přívěsem převáželo. "Nákladní auto převáželo asi osm tisícilitrových plastových nádrží. Proč začal formaldehyd z jedné z nich unikat, zatím nevíme. Řidič si toho všiml a přivolal pomoc. Uniklo zřejmě 200 litrů formaldehydu," uvedl Hošák.   Vozidlo je odstavené na obchvatu Olomouce nedaleko kruhového objezdu u supermarketu Globus ve směru od Prostějova. Na místě zasahují dvě jednotky profesionálních hasičů v protichemických oděvech, kteří vymezili a uzavřeli nebezpečnou zónu. Hošák předpokládá, že zásah potrvá ještě nejméně dvě hodiny, hasiči pak musejí projít dekontaminací.   Formaldehyd je nebezpečná karcinogenní látka, která může při vysokých koncentracích i explodovat. Toto riziko ale v Olomouci podle hasičů nehrozí.   srd jpt    