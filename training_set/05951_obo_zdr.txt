 ČOI varuje před nebezpečným kočárkem pro panenky  Praha 21. ledna (ČTK) - Česká obchodní inspekce varuje před nebezpečným kočárkem pro panenky, který kvůli špatné konstrukci může dětem způsobit zranění. ČOI proto zakázala prodej této hračky vyrobené v Číně. ČTK to dnes sdělil mluvčí ČOI Tomáš Vozáb.   Zákaz se podle Vozába týká kočárku pro panenky, který byl prodáván pod označením "LL6100 No. 6617 EAN: 6900010005047" a do Česka jej dovezla firma T&amp;T Company. "Na hračce je pouze jedno blokovací zařízení, které se při rozložení nezaklesne a při zborcení celého kočárku se naskytne možnost skřípnutí prstů na bočních stranách konstrukce," uvedl Vozáb, podle kterého jsou navíc trubky konstrukce kočárku špatně zakryté.   ČOI zakázala prodej této hračky a distributor podle Vozába kočárek pro panenky stáhnul z prodeje. Podrobnosti o nebezpečném výrobku lidé najdou na internetových stránkách  www.coi.cz .   beh jw  