 Jihokorejci zakázali dovoz vepřového z Německa  Brusel/Soul/Berlin 8. ledna (ČTK) - Soul v polovině týdne zablokoval dovoz německého vepřového. Oznámila to dnes agentura DPA s odvoláním na mluvčího unijního komisaře pro zdraví a ochranu spotřebitele Johna Dalliho. Podle listu Süddeutsche Zeitung jsou Jihokorejci první, kdo v rámci nynější dioxinové krize v Německu zakázal import vepřového masa z této země.   Jižní Korea je čtvrtým největším dovozcem vepřového na světě; jeho zásilky, které byly vypraveny z Německa, nyní vrací zpět.   Znepokojení jihokorejských úřadů vyvolaly zprávy o možném výskytu rakovinotvorného dioxinu v potravinách produkovaných v Německu. Nebezpečná látka v Německu kontaminovala až 3000 tun krmného tuku pro zvířata a Němci nechali uzavřít přes 4700 farem a drůbežáren.   V pátek pozastavilo prodej vajec a drůbežího masa německého původu Slovensko, které začalo zjišťovat, zda se na jeho trh nedostaly z Německa potraviny s dioxinem.   České úřady podle pátečního vyjádření českého ministerstva zemědělství zintenzivnily kontroly potravin dovážených z Německa i kontroly výrobců krmiv. Podle předběžných výsledků byly testované vzorky vepřového v pořádku. "Spotřebitelé se mohou spolehnout na důkladné kontroly českých dozorových orgánů, které se teď ještě zintenzivnily. Je to pro spotřebitele ovšem také impulz více se zajímat o kvalitu a původ potravin a upřednostňovat domácí výrobky," řekl v pátek český ministr zemědělství Ivan Fuksa.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se rozkládá jen pomalu. Dobře se váže na tuk v lidském nebo zvířecím těle a při větších koncentracích nebo dlouhodobém působení může způsobit vážné zdravotní poruchy.   Ministerstvo zemědělství Šlesvicka-Holštýnska v pátek informovalo, že firma, která závadné krmné tuky vyráběla, věděla o jejich kontaminaci dioxinem už od loňského března, úřadům to ale neohlásila. Ty se o tom dozvěděly až na konci prosince. Testy tuků ukázaly obsah dioxinu až 78krát vyšší, než je povoleno.   Podle německého ministerstva zemědělství se kontaminované krmivo do zahraničí nedostalo, potenciálně nebezpečná vejce ale byla vyvezena do Nizozemska a Británie. Oznámil to úřad eurokomisaře pro zdraví a ochranu spotřebitele, podle něhož je Nizozemci zpracovali do majonéz a pečiva. Britské úřady se snaží podezřelá vejce stáhnout z prodeje.   ank  