 Průměrná obsazenost hotelů se za 1. čtvrtletí mírně zvýšila  Praha 4. května (ČTK) - Průměrná obsazenost tuzemských hotelů se podle průzkumu společnosti STR Global v letošním prvním čtvrtletí meziročně zvýšila o půl procentního bodu na 42,6 procenta. Hoteliérům nicméně poklesl průměrný denní příjem na dostupný pokoj ve srovnání s loňským prvním čtvrtletím o 3,2 procenta na 685 korun.   „Na cestovním ruchu se projevuje konec ekonomické recese a obsazenost hotelů pozvolna roste. Bohužel se ale českým hotelům a penzionům stále nedaří otočit vývoj průměrné ceny za pokoj, která dlouhodobě klesá,“ uvedl David Batal, ředitel oddělení auditu společnosti Deloitte. Česko se podle něj v tomto vymyká okolním zemím, jako je například Polsko nebo Maďarsko, ve kterých se pokles průměrného příjmu na dostupný pokoj podařilo zastavit.   Na velmi nízkou úroveň cen ubytování v Česku dlouhodobě upozorňuje i Asociace českých cestovních kanceláří a agentur (ACČKA). Hotely s vyšším počtem hvězdiček loni začaly prodávat ubytování za velmi podobné ceny jako hotely nižších tříd, a tím jim přebraly část hostů, upozornil mluvčí AČCKA Tomio Okamura. V Praze se mimo hlavní sezonu dvoulůžkový pokoj ve čtyřhvězdičkovém hotelu běžně prodává od 26 eur (asi 640 Kč) za noc.   Mírné zvýšení obsazenosti hotelů v Česku potvrzují i výsledky šetření Českého statistického úřadu. Počet příjezdů do hotelů všech kategorií se v lednu letošního roku proti loňskému lednu zvýšil o 4,2 procenta na 526.697 hostů a v únoru meziročně o 5,8 procenta na 529.932 hostů.   Potíže s nízkými cenami v ubytovacích zařízeních jsou podle Václava Stárka, prezidenta Asociace hotelů a restaurací, způsobené enormním růstem počtu ubytovacích zařízení v minulých letech a z toho vyplývající konkurencí. Podle něj se v Česku mění i struktura zahraničních hostů; turisty s vyššími příjmy nahrazují méně majetní návštěvníci. Ti přitom vyhledávají nejnižší nabídky ubytování a jsou ochotni si na svých dovolených mnohé zbytné služby odpustit.   cfr vju  