 V Německu dioxin ve vepřovém, v ČR odmítnuto označování zboží  --------------------    Ke zpravodajství: PROFIL; FOTO/aktuality; AUDIO   --------------------    Berlín/Brusel/Praha 11. ledna (ČTK) - Testy v Německu poprvé v rámci nynějšího skandálu kolem německého krmiva, které bylo kontaminováno rakovinotvornými dioxiny, potvrdily jeho zvýšený výskyt ve vepřovém mase. Na skandál dnes reagovala i Evropská komise, když oznámila, že chce regulovat aktivity výrobců potravinových doplňků a krmiv pro zvířata. V Česku obchodní řetězce odmítly výzvu Agrární a Potravinářské komory, aby zavedly v tuzemských prodejnách mimořádné značení masa a vajec.   Zvýšený výskyt dioxinu ve vepřovém mase dnes oznámilo ministerstvo zemědělství spolkové země Dolní Sasko. Tamní úřady nechají podle agentury DPA utratit 140 prasat z chovu, z něhož testovaný kus pocházel. Podle dolnosaského ministerstva se u testovaného vzorku z vepřína v okrese Verden našlo o polovinu vyšší množství dioxinu, než je povolených 0,75 nanogramu na kilogram tuku. Tamní okresní veterinář navíc nevyloučil, že se maso z tohoto chovu dostalo na trh, neboť testované prase bylo poraženo 29. prosince, závod byl ale uzavřen až na počátku ledna. V jiné dolnosaské výkrmně prasat kontroly odhalily koncentraci dioxinu v mase zvířat na hranici povoleného množství.   V okolí Hannoveru, hlavního města Dolního Saska, se navíc dostala do prodeje vejce z farmy, která byla kvůli používání krmiva kontaminovaného dioxinem preventivně uzavřena.   Před vepřovým masem bylo nadlimitní množství dioxinu v Německu prokázáno jen ve vejcích a mase nosnic. V kuřecím a krůtím mase stejně jako v kravském mléce se vyšší než povolené množství dioxinu zatím neobjevilo.   O situaci a možných opatřeních se v pondělí večer hovořilo v Bruselu mezi zástupci zemědělského sektoru a unijních úřadů. Mluvčí komise Frederic Vincent ho ale dnes označil za zklamání. Nepadly prý na něm žádné konkrétní návrhy, které by mohly zamezit opakování současných problémů s německým krmivem.   Komise, která v EU dohlíží na dodržování norem, vyzvala zástupce sektoru k dobrovolným akcím, jejichž nástin by měli předložit do konce měsíce. Jinak prý komise zváží regulaci na evropské úrovni. O situaci budou jednat na zasedání 24. ledna i ministři zemědělství zemí EU.   České dozorové orgány při preventivních kontrolách dosud nezjistily žádný výskyt dioxinu v dovezeném mase a vejcích. Podle ministra zemědělství Ivana Fuksy proto zatím není důvod uzavírat hranice s Německem, ke kterému minulý týden vyzvala Agrární komora. České úřady budou dovážené potraviny i krmiva kontrolovat dál.   Výzvu Agrární a Potravinářské komory, aby obchodní řetězce zavedly v tuzemských prodejnách mimořádné značení masa a vajec, obchodníci odmítli. Tvrdí, že před označením například nápisem "Bez dioxinů" by každý potravinářský výrobek musel být testován v laboratoři, což by bylo komplikované a drahé. Zdravotní nezávadnost masa a vajec by podle nich měli garantovat dovozci těchto potravin. S jejich názorem nesouhlasí Potravinářská komora. Podle její mluvčí by také obchodníci měli dodržovat to, co sami chtějí po dovozcích a zpracovatelích.   Prezident Potravinářské komory Miroslav Toman v pondělí uvedl, že obchodníci mohou využít znalosti a možnosti dohledání původu prodávaných potravin a tuto informaci pak obratem poskytnout svým zákazníkům jako záruku a "bonus k nákupu".   Podle dnešního vydání deníku Westfalen-Blatt by mohli původci kontaminace německých krmiv dioxinem čelit požadavkům na náhradu škody přesahujícím 100 milionů eur (zhruba 2,5 miliardy Kč). Vedle postižených chovatelů budou podle něj kompenzace žádat i spolkové země.   Aféra kolem zvýšeného výskytu dioxinu vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata.   Úřady v Německu proto zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů. Do neděle ale úřady v prověřování situace pokročily a uzavřené farmy opět otevírají. V pondělí večer zůstávalo zavřených 558 zemědělských podniků, 330 z nich právě v Dolním Sasku, které bylo současnou kauzou nejvíce postiženo.   Němci se nyní při nákupu vajec mohou přímo v supermarketu poradit se svým mobilním telefonem. Aplikace Barcoo pro chytré telefony uživatelům po zadání čísla vytištěného na skořápce sdělí, zda příslušné vejce pochází z postiženého chovu, či nikoli. Tento program vyvinula společnost Checkitmobile a je možné si ho do mobilu stáhnout zadarmo.   fsl mha  