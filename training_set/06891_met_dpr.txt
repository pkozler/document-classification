 Na cestách Olomouckého kraje leží zbytky sněhu, sněžení ustalo  Olomouc 27. ledna (ČTK) - Zbytky rozbředlé sněhové kaše, ale i ujetá sněhová vrstva na silnicích nižších tříd může dnes potkat řidiče cestující po Olomouckém kraji. Sněhové přeháňky podle správců silnic již v noci ustaly, cesty však začaly namrzat. Silničáři museli proto po celou noc vozovky sypat. Cesty jsou nyní podle nich sjízdné, zvýšená opatrnost je však na místě.   Například v Prostějově a okolí leží na silnicích nesouvislá sněhová kaše do jednoho centimetru. "Cesty ošetřované inertně jsou posypány drtí a pískem. Zvýšená opatrnost je dnes potřeba na všech cestách. V noci to namrzalo, sypalo se celou noc, nyní ještě silnice dosypáváme," řekl dnes ČTK dispečer prostějovské správy silnic. Na tvorbu náledí na silnicích druhých a třetích tříd upozorňují podle informací Ředitelství silnic a dálnic také silničáři na Olomoucku.   Ke zvýšené opatrnosti nabádají řidiče i správci silnic Přerovska. "Silnice prvních tříd jsou holé a mokré, na ostatních jsou místy zbytky rozježděného sněhu. Cesty jsou nyní nasolené, zatím nenamrzají," řekl ČTK tamní dispečer.   Sněhové přeháňky ustaly i na severu Olomouckého kraje. Na Jesenicku napadlo přes noc do dvou centimetrů sněhu. I tam musejí řidiči počítat se zbytky sněhové kaše či s ujetou sněhovou vrstvou. Na Šumpersku upozorňují silničáři řidiče, že na vedlejších třídách může být ujetý sníh zledovatělý a na některých místech mohou vozovky namrzat. Teploty se tam nyní pohybují kolem nuly.   ftv jpt  