 Radní Brna souhlasili s rozšířením dálnice D1 na šest pruhů  Brno 12. ledna (ČTK) - Brněnští radní dnes vyslovili souhlas s rozšířením dálnice D1 přes Brno na šest pruhů. O záměru se mluví od roku 2004, podle bývalého ministra dopravy Milana Šimonovského se mělo začít stavět v roce 2008. Dosud úřady nevydaly ani stavební povolení; Ředitelství silnic a dálnic (ŘSD) vyřizuje podklady pro územní rozhodnutí, vyplývá z tiskové zprávy magistrátu. S rozšířením nesouhlasí lidé bydlící v okolí.   "Je v celoměstském zájmu, aby dálnice D1 fungovala co nejvíce bezpečně a bezkolizně," uvedl primátor Roman Onderka (ČSSD).   Proti záměru aktivně vystupují například sdružení Občané za ochranu kvality bydlení a životního prostředí v Troubsku a Občané za ochranu kvality bydlení v Brně-Bosonohách. Kvůli záležitosti se obě soudí, a to zejména kvůli hlučnosti dopravy.   "Rozšíření dálnice podporujeme s tím, že budou dle zákona dodrženy hlukové limity a dálnice vybavena odpovídajícími protihlukovými opatřeními," uvedl dnes Onderka.   Aktuální vyjádření městského vedení se týká záměru rozšířit dálnici D1 v úseku Starý Lískovec - Brno-jih. Součástí investice má být přestavba dvou mimoúrovňových dálničních křižovatek Brno-centrum a Brno-jih, novostavba mimoúrovňové křižovatky Hněvkovského i nové napojení obchodní zóny Avion Shopping Park.   Podle mluvčího magistrátu Pavla Žáry souvisí investice s dalšími projekty, které se souběžně připravují. Patří k nim podchod Točná ve Starém Lískovci, který zpřístupní zástavbu oddělenou dálnicí, a lávka pro pěší a cyklisty propojující Bohunickou a Ořechovskou ulici. "Umožní bezkolizní prostup pěších a cyklistů územím mimo frekventovanou křižovatku Brno-centrum," uvedl mluvčí.   lce sap  