 Aerolinky US Airways ve 4. čtvrtletí i za 2010 zpátky v zisku  New York 26. ledna (ČTK) - Americké aerolinky US Airways se ve čtvrtém čtvrtletí vrátily k zisku a vykázaly první zisk za čtvrté čtvrtletí od roku 2006. Čistý zisk činil 28 milionů USD (asi 496,3 milionu Kč) proti předloňské ztrátě 79 milionů USD. Firmě podle dnešního prohlášení pomohly růst počtu přepravených cestujících a vyšší ceny letenek. Zisk vykázaly aerolinky i za celý rok.   Tržby v období říjen až prosinec stouply o 11 procent na 2,91 miliardy USD. Příjem na cestujícího vzrostl o 3,4 procenta díky dražším letenkám a vyšším poplatkům za odbavení zavazadel a další položky, které nabízí aerolinky cestujícím pro větší pohodlí a které kdysi bývaly součástí ceny letenky.   Náklady na pohonné hmoty se zvýšily o 22 procent. Celkové výdaje však vzrostly jen o sedm procent, protože aerolinky snížily množství dalších nákladů, aby zmírnily dopad růstu cen pohonných hmot. Mimo jiné společnost provozuje méně letadel. Její lety jsou tak plnější a efektivnější. Obsazenost letadel ve čtvrtém čtvrtletí stoupla na rekordních 80,6 procenta.   Zisk vykázaly aerolinky i za celý rok, a to 502 milionů USD. Předloni hospodařily se ztrátou 205 milionů USD, napsala agentura AP.   irl dvd  