 Na jihu Moravy klesla spotřeba vody o 5,6 litru, její cena stoupá  Brno 23. května (ČTK) - V Jihomoravském kraji se loni spotřebovalo méně vody než v předchozím roce. Spotřeba meziročně klesla o 5,6 litru na osobu a den, z toho spotřeba vody určená pro domácnosti klesla o čtyři litry na osobu a den. Naopak cena vodného a stočného stoupla o 0,9 Kč, respektive o 0,7 koruny za metr krychlový. Údaje zveřejnil Český statistický úřad (ČSÚ).   V minulém roce byla na jihu Moravy celková spotřeba vody na osobu a den 132,2 litru, o rok dříve činila 137,8 litru. Jde o vodu, která je vyrobena pro celkovou spotřebu, tedy spotřebu nejen domácností, ale i podniků, restaurací atd. Jen u domácností klesla spotřeba meziročně z 94,1 litru na 90,1 litru.   Spotřeba vody klesala v celém Česku. Celkové množství vody spotřebované vloni kleslo o 4,2 litru na osobu a den, u domácností kleslo o tři litry na osobu a den.   Na jihu Moravy se cena vodného meziročně zvýšila o 0,90 Kč na metr krychlový na 26,10 Kč za kubík, stočné stouplo o 0,70 Kč na 28,50 Kč za metr krychlový. Ceny vodného v Jihomoravském kraji se loni pohybovaly pod republikovým průměrem, který je 29,1 korun. Naopak ceny stočného přesáhly republikový průměr, který je 26,3 koruny, o 2,20 Kč.   lab hj  