 Záplavy v Austrálii mají další čtyři oběti, čeká se znovu déšť  --------------------    Ke zpravodajství: FOTO/aktuality   Aktualizovali jsme počet obětí v titulku a v 1. odstavci a doplnili prohlášení queenslandské premiérky ve 3. odstavci.   --------------------    Brisbane (Austrálie) 10. ledna (ČTK) - Ničivé záplavy v severovýchodní Austrálii mají další oběti. Blesková povodeň dnes zasáhla město Toowoomba, kde usmrtila nejméně dva dospělé a dvě děti. Proudy bahnité vody uvěznily podle agentury AP další lidi v autech, někteří museli hledat útočiště na stromech. Australská média informovala o dalších třech obětech ve městě Grantham. Záplavy ve státu Queensland trvají od konce listopadu a vyžádaly si již nejméně 14 mrtvých. Meteorologové předpovídají další déšť.   Do města Toowoomba, ležícího západně od queenslandského hlavního města Brisbane, vtrhla podle zástupce velitele místní policie Iana Stewarta velká voda bez varování. "Měli jsme několik telefonátů s žádostí o naléhavou pomoc od lidí uvězněných v autech, kteří uvízli v ulicích a všude tam, kudy se řítily vodní přívaly," řekl Stewart. "Nikdo před touto záplavou nevaroval."   Toowoomba má asi 90.000 obyvatel. Podle některých voda odnesla nejméně 15 aut. Zatím čtyři oběti na životech potvrdily podle AP queensladské úřady.   "Je to bezpochyby naše nejtemnější hodina" v posledních dvou týdnech, citovala AP premiérku Queenslandu Annu Blighovou, podle níž "matka příroda v Toowoombě rozpoutala něco šokujícího". Náhlou povodeň způsobila bouřka. Asi osmimetrová záplavová vlna prý prochází dalšími nízko položenými obcemi směrem na východ k Brisbane. Ve městě Grantham velká voda uvěznila asi 30 lidí v místní škole. Podle nepotvrzených zpráv serveru abc.net.au zde zahynuly další dvě ženy a dítě.   Voda s bahnem ohrožuje také město Gympie. Obyvatelé sice obložili své domy pytli s pískem, přesto voda k dnešku zaplavila asi desítku obchodů. Hladina řeky Mary nepřestala stoupat a podle místních úřadů zatopení hrozí asi 80 domům a obchodům.     Podle meteorologů v některých částech Queenslandu za posledních 24 hodin spadlo více než 343 milimetrů srážek. Pro nízko položené lokality podél řeky Brisbane platí varování před prudkými dešti a nebezpečím bleskových povodní. Na velkou vodu se začali připravovat také obyvatelé Brisbane, který je třetím největším australským městem a patří mezi nejoblíbenější turistické destinace v zemi.     Voda v době největšího řádění v Queenslandu zalila území o velikosti Francie a Německa dohromady. Záplavami bylo postiženo více než 200.000 lidí, mnoho silnic i železničních tratí zůstává uzavřeno a přerušen je vývoz uhlí. Queenslandské úřady odhadují škody až na pět miliard australských dolarů (94 miliard korun). Na některých místech voda začala opadat a lidé mohli začít s nápravou škod, další deště by však mohly toto úsilí zmařit.   Ve městě Dalby na západě od Brisbane začaly vysychat domy zatopené před dvěma týdny, když se po nových deštích znovu zvedla hladina místní říčky. Někteří z 13.000 obyvatel města byli dnes kvůli nebezpečí další povodně znovu evakuováni.   Velká voda se dál drží také v jednom z nejhůře postižených měst Rockhamptonu. Tamní starosta varoval, že obyvatelé budou možná muset čekat další týden, než se budou moci bezpečně vrátit do svých domů.   kne mik  