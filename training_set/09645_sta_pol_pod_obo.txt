 Kolín zamítl rakouskému investorovi výstavbu v centru Kolína  Kolín 3. května (ČTK) - Kolínská radnice nepřistoupila na návrh rakouského investora, který chtěl vybudovat obchod na volném pozemku v Kmochově ulici v centru města. Prodejní plocha by byla příliš velká, pro lokalitu by to představovalo neúměrnou dopravní zátěž, řekl dnes novinářům starosta Vít Rakušan (Změna pro Kolín).   Pozemek o rozloze 5800 metrů čtverečních, který dříve využívaly technické služby, patří městu, jež se ho snažilo prodat za 23 milionů korun. Nepřihlásil se ale žádný zájemce. Později se ozval rakouský investor, který chtěl o odkoupení jednat. Jeho požadavky jsou však podle starosty pro město nepřijatelné.   "Napsali jsme rakouským zájemcům dopis, že nákupní plocha 1500 metrů čtverečních, kterou oni požadovali pro jeden obchod, je pro nás neakceptovatelná," uvedl. Radnice zároveň investora vyzvala, aby své požadavky přehodnotil.   I kdyby firma chtěla areál okamžitě odkoupit, bude město muset nejdříve zveřejnit záměr prodeje, aby byl po právní stránce v pořádku a nebyl nijak napadnutelný. Podle Rakušana tak hodlá v nejbližší době učinit. Radní ale dosud nerozhodli o podmínkách prodeje. Budou ještě debatovat o tom, zda nesnížit prodejní cenu nebo nezvýšit prodejní plochu z 500 na 750 metrů čtverečních.   Pro zadlužené město je prodej pozemku důležitý. Hospodaření Kolína totiž z velké části zatěžují závazky spojené s vybudováním průmyslové zóny v Ovčárech a bytů pro tamní automobilku. V součtu představují kolem 900 milionů korun. Kvůli úsporám má město letos méně peněz na investice.   Technické služby nyní ve městě provozuje společnost AVE Kolín, která má nové sídlo v Třídvorské ulici. V bývalém areálu zbyla ještě stará čerpací stanice, kterou se firma zavázala odstěhovat.   khj snm  