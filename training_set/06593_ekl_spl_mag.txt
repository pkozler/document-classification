 Návštěvníci Sluňákova se dozvěděli zajímavosti ze života bobrů  --------------------    Ke zpravodajství: FOTO ve Fotobance  ID foto: F201004230215501   --------------------    Horka nad Moravou (Olomoucko) 22. ledna (ČTK) - Jedinečná příležitost pohladit si živého bobra nebo se svést na bobří skluzavce se dnes naskytla návštěvníkům Centra ekologických aktivit města Olomouce Sluňákov v Horce nad Moravou. Jeho pracovníci pro zájemce připravili takzvaný Bobří den, na kterém se děti i dospělí dozvěděli hravou formou zajímavosti ze života tohoto hlodavce.   "Bobr je velice zajímavé zvíře. Pro Bobří den jsme se rozhodli také proto, že je ikonou naší Chráněné krajinné oblasti Litovelské Pomoraví, je to přesně biotop, který tomuto hlodavci vyhovuje," řekl dnes ČTK ředitel střediska Sluňákov Michal Bartoš.   Návštěvníci akce si mohli v okolí střediska prohlédnout například okusy na stromech a větvích, které způsobili bobři. "Dříve u nás jeden bobr pobýval v rybníku. Už se sice odstěhoval, stopy po něm tu ale zůstaly. Větve s různými typy okusů nám dále zapůjčila přírodovědecká fakulta," uvedl Bartoš.   Velkému zájmu návštěvníků se těšil bobr Bořík, jeden z aktérů nového večerníčku Václava Chaloupka. Bobra, který Sluňákov navštívil při příležitosti Bobřího dne, si zájemci mohli pohladit. "Děti byly moc zklamané, když usnul," uvedl ředitel Sluňákova.   Součástí Bobřího dne byla také divadelní představení pro děti, vycházky do okolí Sluňákova či jízdy ve vozíku ze svahu v areálu střediska, které představovaly jízdu na bobří skluzavce. "I to bylo vysvětleno. Bobři totiž občas mají skluzavky ze břehů do vody. Pro děti to byla zábava," řekl Bartoš.   Den ve Sluňákově se uskutečnil počtvrté. Téma akce organizátoři mění. V minulosti uspořádali například den věnovaný jablkům. V létě se podle Bartoše uskuteční den švestek.   orv mkv  