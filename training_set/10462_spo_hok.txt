 Horčička vychytal nulu a na západě Čech zůstává do konce sezony  Plzeň 7. ledna (ČTK) - Plzeň zdolala Třinec a přiblížila se na rozdíl šesti bodů k Litvínovu, který zatím drží desáté místo zaručující předkolo play off. O výhru Indiánů se nejvíce zasloužil brankář Luboš Horčička, jehož vyhlášení střelci v dresu Ocelářů nedokázali ani jednou překonat. Možná i dnešním spolehlivým výkonem si Horčička vysloužil důvěru vedení plzeňského klubu, kde by měl setrvat až do konce sezony.   V první třetině sice soupeř Horčičku ani jednou pořádně střelecky neprověřil, ale od druhé třetiny už čelil mnoha nebezpečným pokusům. "V první třetině mě neohrozili, neměl jsem žádné zákroky. Od druhé třetiny ale začal Třinec hrát líp a šance tam měl," popisoval novinářům průběh utkání jednatřicetiletý gólman.   "Nejtěžší pro mě dnes bylo, že v první třetině jsem stál v bráně bez práce a čekal jsem na nějakou střelu, abych si puk vůbec osahal. Potom už to šlo. Byl to sice ohromně těžký zápas, ale moc jsme si ho užil," dodal spokojeně Horčička.   Pochvaloval si také atmosféru zápasu. "Je skvělá. A stejně tak i všechno okolo zápasů v extralize je skvělé. Slyšel jsem diváky i vyvolávat moje jméno. Moc si to všechno užívám," neskrýval odchovanec děčínského hokeje radost z návratu na led nejvyšší soutěže.   V plzeňské brance nastoupil teprve počtvrté v sezoně, připsal si už ale třetí výhru a navíc dnes i vychytané čisté konto. "Nejsem žádný sběratel nul. Jsem rád, že jsme urvali tři body. Nic víc to pro mě neznamená. I když asi jako zápisné za tu nulu budu muset donést do kabiny nějakou svačinku," přiznal nakonec se smíchem brankář se zkušenostmi ze dvou sezon odchytaných v letech 2002 až 2004 právě v Třinci.   Indiáni v probíhající sezoně dlouhodobě řeší problémy z brankáři. Po nevýrazných výkonech předpokládané jedničky Petra Přikryla selhal i Dušan Salfický, poté se v brankovišti usadil mladý plzeňský odchovanec Marek Mazanec. Ten ale odcestoval do zámoří na mistrovství světa juniorů, a tak po krátkém intermezzu Miroslava Hanuljaka došlo na kmenového hráče prvoligového Znojma Horčičku.   Po návratu Mazance z USA ovšem 181 centimetrů vysokému gólmanovi opět přibude konkurence. "Od vedení jsem se dozvěděl, že bych tu měl zůstat do konce sezony. Nevím, jestli budu v neděli chytat. Do Zlína ale snad pojedu," dodal s trochou nejistoty kolem zajímavé brankářské situace nový oblíbenec plzeňských fanoušků.   zde vov  