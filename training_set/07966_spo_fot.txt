 Arsenal i v oslabení porazil v Anglickém poháru Huddersfield 2:1  Doplnili jsme 5. až 7. odstavec.   --------------------    Londýn 30. ledna (ČTK) - Fotbalisté Arsenalu postoupili do osmifinále Anglického poháru. Ve 4. kole dnes doma porazili třetiligový Huddersfield 2:1, přestože museli odehrát celý druhý poločas bez vyloučeného stopera Sébastiena Squillaciho. Zápas rozhodl až v 86. minutě proměněnou penaltou střídající španělský záložník Cesc Fábregas.   Arsenal se dostal na stadionu Emirates do vedení po 20 minutách, když Bendtnerovu střelu tečoval do vlastní branky obránce Peter Clarke. Za deset minut se dostal na hřiště z lavičky uzdravený český záložník Tomáš Rosický, který vystřídal zraněného Samira Nasriho. Francouz musel odstoupit kvůli potížím s podkolenní šlachou, která u hráčů londýnského mužstva představuje častý problém.   Další komplikace pro favorita nastala v 42. minutě. Francouz Squillaci se postavil do cesty pronikajícímu Jacku Huntovi a rozhodčí Mark Clattenburg mu bez váhání udělil červenou kartu.   Huddersfield vyrovnal v 66. minutě zásluhou útočníka Alana Leeho, který po rohovém kopu zavěsil tvrdou hlavičkou. Opakování zápasu však v závěru odvrátil Fábregas, který z pokutového kopu potrestal faul na Nicklase Bendtnera. Díky němu vyhráli svěřenci Arséna Wengera páté soutěžní utkání za sebou.   Domácí opakované utkání zachránil Manchesteru City Edin Džeko, který svým prvním gólem v Anglii vyrovnal na půdě třetiligového Notts deset minut před koncem na 1:1.   Bosenský útočník se trefil z voleje do opuštěné branky po přesném centru obránce Micaha Richardse. Bývalý teplický fotbalista skóroval ve třetím soutěžním utkání v dresu Citizens, kam přestoupil začátkem ledna za 27 milionů liber (asi 800 milionů korun) z německého Wolfsburgu. Džeko tak alespoň částečně odčinil svůj podíl na úvodní brankové situaci z 59. minuty, ve které neuhlídal hlavičkujícího Neala Bishopa.   Do další fáze postoupil i poslední tým anglické ligy West Ham United, který doma porazil díky hattricku nigerijského útočníka Victora Obinny druholigový Nottingham 3:2. Celé utkání odehrál v záloze "Kladivářů" Radoslav Kováč.   slm nkr gi  