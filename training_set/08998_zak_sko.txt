 Tři mrtví při střelbě na univerzitě v San Jose  San Jose (USA) 11. května (ČTK) - Tři lidé zahynuli v úterý večer při střeleckém incidentu na Státní univerzitě v San Jose v americkém státě Kalifornii. Mezi oběťmi je podle policie zřejmě i útočník, uvedla dnes agentura AP. Podle policie se se střelec zaměřil jen na své oběti a ostatním studentům žádné nebezpečí nehrozilo.   Případ se stal v garážích na okraji univerzitního areálu. Když policie dorazila na místo, našla zde dva mrtvé a jednoho zraněného, který podle všeho střílel. Útočník po převozu do nemocnice podlehl svým zraněním. Policie neupřesnila, zda se pokusil o sebevraždu, nebo zda ho zranila některá z obětí při sebeobraně.   Někteří studenti kritizovali vedení univerzity, že kvůli střelbě nerozeslalo varování na mobilní telefony. Zástupci školy však tvrdí, že ve chvíli, kdy se o incidentu dozvěděli, už žádné nebezpečí nehrozilo. Policisté také vyloučili, že by útočník bezhlavě střílel kolem sebe a oběti si vybíral náhodně, jako tomu bylo v jiných případech střeleckých útoků na amerických univerzitách.   V San Jose to byl už druhý střelecký incident během několika málo dní. V sobotu začal jeden ozbrojenec střílet na lidi na zahradní slavnosti, zabil dva dospělé a zranil sedmnáctiletého mladíka.   str pz    