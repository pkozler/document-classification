 Kvůli podezřelému předmětu vyklidila policie Dunaj v Liberci  Liberec 26. ledna (ČTK) - Kvůli podezřelému předmětu vyklidila policie palác Dunaj v centru Liberce. Na místě od rána pracují desítky policistů a také pyrotechnici. Obyvatelé museli opustit své byty, zavřené jsou ordinace i obchody v domě, který patří známému libereckému podnikateli Alexandru Kendikovi. Bezpečnostní opatření potrvají až do čtvrtečního rána, řekla dnes novinářům liberecká policejní mluvčí Vlasta Suchánková.   Zda jde o výbušninu, Suchánková nepotvrdila. Oznámení o hrozbě dostala podle ní policie už v úterý večer. Do akce nasadila desítky lidí, místo ráno prohledal speciálně vycvičený pes, na místě dál zůstávají i pyrotechnici. "Nechceme nic podcenit a velmi intenzivně se věnujeme tomu, abychom zajistili bezpečnost osob a samozřejmě i majetek," řekla Suchánková.   Zda je údajný útok zaměřen na majitele objektu, odmítla policejní mluvčí komentovat s odkazem na to, že jde o citlivé informace. Kendik se k událostem nevyjádřil. "Jsem mimo Českou republiku," sdělil jen prostřednictvím SMS.   ivc snm  