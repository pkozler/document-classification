 Společnost ABL opět chystá prodej detektivní divize  --------------------    Ke zpravodajství: FOTO/aktuality   --------------------    Praha 9. ledna (ČTK) - Největší bezpečnostní společnost v zemi ABL, kterou zakládal lídr Věcí veřejných a ministr dopravy Vít Bárta, prodá v řádu týdnů svou detektivní divizi. Bárta to dnes řekl v pořadu České televize Otázky Václava Moravce s tím, že ho o tom o vánočních svátcích informoval bratr, jemuž loni po vstupu do politiky prodal svůj podíl ve firmě. Prodej detektivních služeb ABL by podle Bárty měl přispět k uklidnění napětí mezi ODS a VV. ODS se obává vlivu ABL na policii, kterou jako ministr spravuje šéf VV Radek John.       O prodej detektivní divize se společnost pokusila už loni. Zájemce ale podle Bárty od koupě odstoupil kvůli mediálnímu tlaku, kterému byla firma vystavena v souvislosti s kauzou sledování starostky Prahy 11 Marty Šorfové (ODS) a dalších politiků. V současnosti je prodej opět připraven a měl by se uskutečnit do několika týdnů.   "Jediný způsob, jak principiálně zablokovat diskuse (o vlivu ABL na státní policii), je, že ABL žádné detektivní služby mít nebude a nebude je dělat," uvedl Bárta s tím, že je vděčný bratrovi, že se vzdá takových aktivit.     Podle informací z loňského podzimu Matěj Bárta chce, aby bezpečnostní agentura dále existovala jako dcera ABL Investment. Od holdingové struktury si slibuje zjednodušení a zefektivnění organizační a administrativní struktury skupiny. Změny souvisejí s expanzí do celé Evropy. ABL nyní působí také na Slovensku, v Británii a v Turecku.   Přes ABL Investment Bárta společně se svou ženou koupili 50procentní podíl v agentuře, který vlastnil Bártův bratr Vít, který je ministrem dopravy. Ten před 18 lety ABL založil a byl jejím 50procentním akcionářem.   Hodnotu agentury Bárta v rozhovoru pro Týden odhadl na podzim na stovky milionů korun. V minulém roce vykázala celá skupina podle výroční zprávy tržby za služby téměř 804 milionů Kč.   rem snm  