 Řidič na Jičínsku narazil do stromu a na místě zemřel  Veliš (Jičínsko) 2. ledna (ČTK) - Pětatřicetiletý řidič narazil v sobotu večer u obce Veliš na Jičínsku do stromu a na místě zemřel. Ve vozidle Škoda Octavia cestoval sám. Jde o první smrtelnou dopravní nehodu v hradeckém kraji v letošním roce. ČTK to řekla mluvčí krajské policie Ivana Ježková.   Řidič zřejmě nepřizpůsobil rychlost jízdy zledovatělé vozovce. Dostal smyk, vyjel do příkopu a narazil do stromu, uvedl operační důstojník jičínské policie. Tachometr auta se po nárazu údajně zasekl na 90 kilometrech v hodině. Další okolnosti nehody policie vyšetřuje. Zkoumat bude i to, zda řidič před jízdou nepožil alkohol.   ry jpt    