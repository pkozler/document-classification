 Metrostav dokončil ražbu tunelu Blanka pod Letnou  --------------------    Ke zpravodajství: FOTO/aktuality   Od 3. odstavce jsme doplnili další informace, včetně vyjádření ředitele Metrostavu.   --------------------    Praha 10. ledna (ČTK) - Společnost Metrostav dnes dokončila ražbu tunelového komplexu Blanka pod pražskou Letnou. Obyvatele domů v oblasti by již neměly trápit otřesy ze stavby, řekl novinářům generální ředitel firmy Pavel Pilát. Pod Letnou nyní podnik bude pokračovat s montážními a dalšími pracemi. Ražba tunelu ještě pokračuje z Prašného mostu ke Strahovskému tunelu.   "Obyvatelé Letné si mohou oddechnout, nebudeme je již rušit vibracemi," uvedl po vytěžení posledního kubíku tunelu Blanka pod Letnou vedoucí projektu ražení tunelu Miroslav Padevět. "Stavba tím ale v žádném případě nekončí," dodal. Nyní se stavaři soustředí například na betonářské práce.   Na ražbu tunelu Blanka si obyvatelé Letné dlouhodobě stěžovali. Odstřely způsobily otřesy některých domů a ve zdech vytvořily trhliny. Několikrát také odpadla část fasády.   Zprovoznění tunelového komplexu, který je součástí vnitřního městského okruhu, se původně předpokládalo na konci roku 2012. Náměstek pražského primátora Karel Březina ale novinářům sdělil, že kvůli omezeným finančním prostředkům Prahy se termín pravděpodobně opozdí. Jasněji by mělo podle Březiny být v únoru, až pražské zastupitelstvo schválí nový rozpočet.   "Praha signalizovala, že bude krátit prostředky na investice v letošním roce a v letech následujících," sdělil ČTK Pilát. Tunelový komplex Blanka má být největší podzemní stavbou nejen v Česku, ale také nejdelším městským tunelem v Evropě.   Metrostav se při výstavbě tunelového komplexu potýkal s rozsáhlejšími propady půdy. Kvůli loňskému propadu firma zaplatila Praze asi 9,56 milionu korun, uvedl na začátku ledna ředitel magistrátního odboru městského investora Jiří Toman. Tunel Blanka se už potřetí propadl loni červenci u ministerstva kultury v Praze 6. Zával tehdy zasypal bagristu, po několika hodinách byl zachráněn.   "Zbývající část, která je ještě ražena, je úsek z Prašného mostu k severnímu předpolí Strahovského tunelu," dodal Pilát. Metrostav letos plánuje všechny tubusy tunelu obložit konečnou obezdívkou a zasypat otevřené stavební jámy, které jsou například na Letné a Prašném mostě. Vybudovány by letos měly být také podzemní garáže na Letné, ve druhé polovině roku se chystá oprava tramvajové trati na Letné a v Badeniho ulici.   Tunelový komplex Blanka se začal stavět v roce 2007. Stavební práce vyjdou Prahu na 21,2 miliardy korun, technologie budou stát dalších 4,5 miliardy korun.   lko dvd vju  