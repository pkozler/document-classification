 Student Agency letos koupí 20 autobusů za 200 milionů Kč  Brno 27. ledna (ČTK) - Brněnský dopravce Student Agency chce letos nakoupit 20 nových autobusů v celkové hodnotě 200 milionů korun. Mluvčí firmy Aleš Ondrůj ČTK sdělil, že půjde o přirozenou obnovu vozového parku a současně o mírné navýšení kapacit pro možné posílení provozovaných linek v Česku, které už jsou dnes hodně vytížené.   "Dodavatel a všechny ostatní podrobnosti se budou vybírat," dodal Ondrůj. Podle něj by některé nové autobusy mohly směřovat například na posílení linky na trase Praha - Hradec Králové, která je vytížená z 90 procent.   Podle Ondrůje Student Agency v současnosti vlastní stovku autobusů. Loni firma v autobusech přepravila celkem 4,9 milionu cestujících, a to na domácích i zahraničních linkách. Je to nárůst o zhruba 600.000 oproti roku 2009.   lab jpt  