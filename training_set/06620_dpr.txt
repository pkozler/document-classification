 Na mýtném se loni vybralo rekordních 6,6 miliardy Kč  Praha 1. ledna (ČTK) - Automobiloví dopravci zaplatili loni na elektronickém mýtném rekordních 6,57 miliardy korun, což bylo o 18,5 procenta více než předloni. ČTK to dnes sdělil mluvčí mýtného systému MYTO CZ David Šimoník. Elektronický mýtný systém na dálnicích a vybraných silnicích první třídy v tuzemsku funguje čtyři roky. Za tuto dobu se vybralo 23,8 miliardy korun.   "Na nadprůměrném roce se podepsal nejen fungující mýtný systém, ale také oživující se česká a evropská ekonomika spolu s rozšířením mýta o výnosné komunikace, jako je například Pražský okruh," komentoval loňský výsledek mýtného Karel Feix, ředitel společnosti Kapsch, která pro stát mýtné provozuje.   Ze všech měsíců roku 2010 se na mýtném nejvíce vybralo v listopadu, a to 623 milionů Kč. Nejsilnějším dnem pak byl 26. říjen, kdy za 24 hodin dopravci odvedli zhruba 29,5 milionu korun.   Z vybrané sumy má podle dřívějších informací stát zaplatit společnosti Kapsch za služby a jako poslední splátku systému přibližně 1,7 miliardy korun, zbytek putuje do Státního fondu dopravní infrastruktury.   Mýtné v Česku se letos zvyšuje o čtvrtinu, základní sazby se tak mění poprvé od zavedení mýtného v roce 2007. Kamiony budou letos na dálnicích platit v průměru pět korun za kilometr. Ministerstvo dopravy bude dopravcům jako kompenzaci zdražení poskytovat množstevní slevy, přepravní firmy přesto plánují zdražení.   "Čtvrtinové zvýšení tarifů, které vstupuje v platnost právě k 1. lednu, přinese další nárůst vybraného mýta. Podle odhadů by to mělo být v začínajícím roce až 7,7 miliardy korun, v roce 2012 pak dokonce 9,1 miliardy. Kč," řekla mluvčí Ředitelství silnic a dálnic (ŘSD) Martina Vápeníková.   V Česku se mýtné v současnosti platí na asi 1300 kilometrech dálnic, rychlostních silnic a silnic I. třídy; z posledně jmenovaných je zpoplatněno jen zhruba 180 kilometrů. Mýtnému v Česku podléhají malé nákladní vozy s hmotností od 3,5 tuny do 12 tun a kamiony s hmotností nad 12 tun.   Mýtné se zdražuje i kvůli snaze ministerstva dopravy převést přepravu nákladů ze silnic na železnice. Ministerstvo kvůli tomu zároveň od příštího roku sníží ceny nákladním vlakům za využití kolejí.   Proti zvýšení mýtných sazeb vystupují některé ekologické organizace. Nelíbí se například sdružení Dopravní federace, podle nějž zdražení způsobí další odliv kamionů z placených komunikací na nezpoplatněné, což dále zhorší zatížení některých obcí kamionovou dopravou.   Ministr dopravy Vít Bárta by v budoucnu podporoval rozšíření povinnosti platit mýtné i na vybraných silnicích druhé a třetí třídy. Na nich by ale výběr mýtného měl hlavně regulační charakter a finančně by mohl být ztrátový, uvedl už dříve.   mjr mol  