 Pardubice: Akcie Dostihového spolku a závodiště nejsou na prodej  Pardubice 12. ledna (ČTK) - Pardubice nemají zájem prodat akcie Dostihového spolku a majoritní podíl si ponechají. Primátorka Štěpánka Fraňková (Sdružení pro Pardubice) dnes novinářům v reakci na spekulace v médiích řekla, že dostihy ani závodiště nejsou na prodej.   Minulý týden primátorka přijala prezidenta Jockey Clubu Václava Luku a slavného žokeje Josefa Váňu. Luka se podle primátorky zmínil o tom, že by se chtěl stát akcionářem Dostihového spolku. Média rovněž spekulovala, že by Váňa chtěl pořádat Velkou pardubickou, případně že by se prestižní dostih přesunul jinam.   Hospodaření spolku stále vyšetřuje policie. Dostihový spolek loni podal trestní oznámení na externí účetní firmu, protože účetnictví obsahovalo 1677 formálních chyb, které se zredukovaly na 64 pochybení. Do poloviny loňského dubna byla provedena rekonstrukce účetnictví a stále probíhá audit.   "Do té doby, než bude ukončeno policejní vyšetřování, nebudeme uvažovat vůbec o ničem. A pochybuji o tom, že vůbec kdy v budoucnu bude město uvažovat o tom, že by se své majority zbavilo," řekla Fraňková.   Do konce června by už hospodaření spolku mělo být podle primátorky v pořádku. "Možná navíc zjistíme, že situace není tak dramatická. Teď se ale město musí ujmout své povinnosti a Dostihový spolek postavit na nohy," uvedl náměstek primátorky Jiří Rozinek (ČSSD).   Město vlastní 51,54 procenta akcií. Vlastní i dostihové závodiště, které spolku pronajímá. Valná hromada 27. ledna zvolí nové pětičlenné představenstvo, v němž budou tři zástupci města.   jlc ura nkr  