 Na Petříně padl rekord v líbání pod rozkvetlým stromem  --------------------    Ke zpravodajství: AUDIO; FOTO/aktuality   --------------------    Praha 1. května (ČTK) - Na prostranství pod rozhlednou na pražském Petříně dnes padl český rekord v počtu párů líbajících se na jednom místě. Prvomájový polibek pod kvetoucím stromem si zde za pět hodin dalo 841 párů; účastníci tak překonali loňský rekord. Tehdy se na stejném místě za stejnou dobu políbilo 711 dvojic. Na splnění příslušných pravidel na místě dozíral komisař pelhřimovské agentury Dobrý den, která české rekordy registruje.   "Čekali jsme, že spousta lidí přijde cíleně, protože už o té akci vědí od loňska," řekla ČTK mluvčí organizátorů Kateřina Adamová. Pořadatelům hrálo do karet také počasí. Dopoledne sice Petřín skropil vydatný déšť, před polednem se však vyčasilo a Pražany i turisty proto na májovou vycházku lákalo jarní slunce. O jejich zájmu svědčila snad stometrová fronta lidí vinoucí se na Újezdě ke spodní stanici lanové dráhy.   "Přišly úplně všechny věkové kategorie. Máme tady i důchodce a malé děti, je to široká skupina lidí. My páry nerozlišujeme, mohou být jakéhokoliv věku a jakéhokoliv pohlaví," prohlásila Adamová.   Účastníky pokusu o rekord lákal moderátor také v angličtině. Jeho vábení podlehla početná rodina thajských turistů stejně jako německy hovořící lesbický pár důchodového věku.   Někteří lidé si polibek uštědřili jen letmo, ale zejména mladíci častokrát svým jazykem partnerkám vášnivě zacpali ústa na dlouhé desítky vteřin. "No co, máme se rádi a nestydíme se za to," řekl ČTK po dokončení svého příspěvku do knihy rekordů jeden ze zaujatých teenagerů.   "Za pusinku lidé dostali certifikát, že se políbili, a také čokolády, bonbony a vstup zdarma na petřínskou věž," uvedla Adamová. O tom, že pořadatelé mysleli i na bezpečnost účastníků pokusu o rekord, svědčil i jejich další dárek - každý májově roztoužený pár dostal při odchodu také kondom.   Líbání pod rozkvetlým stromem mileneckým párům v Česku údajně přikazuje dávná tradice; nepolíbené ženy prý podle ní seschnou. Někteří znalci českého historického folkloru však uvádějí, že žádné prameny nepotvrzují, že by se tento zvyk na rozdíl třeba od obvyklého stavění májek na českém venkově v dávnější minulosti dodržoval.   Jiří Janda dr    