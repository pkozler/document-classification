 LN: ODS je kvůli koalicím s KSČM připravena zrušit až 30 sdružení  Praha 19. ledna (ČTK) - Občanská demokracie je připravena zrušit až třicet svých oblastních sdružení kvůli tomu, že uzavřely koalici s komunisty. Místní organizace ODS, které o licenci nechtějí přijít, musí zjednat nápravu do konce února. Podle informací Lidových novin (LN) o tom v pondělí rozhodla výkonná rada ODS.   "Jakákoli spolupráce s komunisty je pro nás nepřijatelná. Ten problém se řešil řadu let, nyní už jsme dali sdružením poslední čas na nápravu," řekl manažer ODS Jan Kočí. Zákaz spolupráce s KSČM platí ve straně od roku 2006.   Na seznamu dotčených sdružení jsou podle LN převážně menší města a obce. Největší zastoupení má na listině Moravskoslezský a Středočeský kraj. Ze známějších měst a obcí na seznamu figurují třeba Aš, Králíky, Polná nebo Protivín. Výtky se naopak úplně vyhnuly Praze, Plzeňskému, Zlínskému a Jihomoravskému kraji.   jhr    