 Německo asi urychlí další snížení výkupních cen solární energie  Berlín 17. ledna (ČTK) - Německo vláda má v plánu urychlit další plánované snížení výkupních cen solární energie o půl roku. Tvrdí to zdroje, na které se odvolává agentura Reuters. S nastíněnou změnou počítá návrh nového zákona, který připravuje ministerstvo životního prostředí. Pokles cen má dosáhnout až 12 procentních bodů a pokud návrh projde, ceny se sníží už od 1. července.   Jestliže budou prognózy na konci května ukazovat, že celková instalovaná kapacita nových solárních elektráren přesáhne 7,5 gigawattu, pak by červencové snížení výkupních cen mohlo dosáhnout až 15 procentního bodů. Zdroje tvrdí, že návrh byl připraven ve shodě s parlamentními skupinami ve vládě pravého středu.   Návrh také počítá s tím, že výkupní ceny se příští rok v lednu sníží o dalších devět procentního bodů, jak bylo původně plánováno. Zástupci ministerstva se ale odmítli k informacím zdrojů vyjádřit a pouze uvedli, že jednání o návrhu zákona stále pokračují. Návrh chce ještě připomínkovat organizace BSW, která lobuje za zájmy producentů solární energie.   Německo loni zvýšilo kapacity k výrobě energie z fotovoltaických článků o rekordních zhruba sedm gigawattů. Celkem tak Německo disponuje kapacitou solární energie téměř 17 gigawattů.   Německo je největším světovým trhem pro fotovoltaiku, která přeměňuje sluneční paprsky na elektřinu. Odvětví zažilo nebývalý rozmach už po roce 2000, kdy byl v Německu přijat nový zákon o obnovitelných zdrojích energie. Ten investorům garantuje, že po dobu 20 let budou za energii ze slunce dostávat vyšší ceny, než jsou na trhu.   Tradiční rozvodné společnosti jsou naopak povinny po dobu 20 let platit za kilowatthodinu elektrické energie ze slunce vyšší cenu, než za jakou si jsou schopny energii vyrobit samy. Tato vyšší cena je regulována a postupně se snižuje. Dosavadní pokles činil osm až deset procent ročně, loni v červenci se ale mimořádně snížila o 16 procent. Letos v lednu ceny klesly o dalších 13 procent.   Štědrá podpora solárních elektráren prodražuje elektřinu koncovým odběratelům. Německo proto není jedinou zemí, která podporu fotovoltaice omezuje. Například Česká republika zavedla zdanění solárních elektráren sazbou 26 procent a zvýšila poplatky za zábor zemědělské půdy pro sluneční zdroje. Pro solární elektrárny s výkonem nad 100 kilowattů připojených od letošního ledna výkupní cena klesla o více než polovinu, z loňských 12.150 Kč na 5500 korun za megawatthodinu.   spr mha  