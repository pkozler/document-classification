 Německo zvýšilo odhad růstu ekonomiky na 2,3 procenta  Berlín 19. ledna (ČTK) - Německá vláda dnes zvýšila odhad růstu tamní ekonomiky na letošní rok na 2,3 procenta, zatímco dosud předpovídala růst o 1,8 procenta. Kabinet, jehož odhady prezentovalo ministerstvo hospodářství, ale zároveň snížil odhad růstu objemu vývozu i dovozu. Německo je závislé na exportu a stav jeho ekonomiky výrazně ovlivňuje řadu českých podniků.   Vláda očekává, že objem vývozu letos vzroste o 6,5 procenta, zatímco dosud počítala s růstem v rozsahu osmi procent. Předchozí prognóza je z loňského října. Podobně tempo růstu dovozu má činit 6,4 procenta, ačkoli v předchozí prognóze vláda hovořila o růstu 7,7 procenta.   Německo má největší ekonomiku v Evropě a statistika z minulého týdne ukázala, že růst jeho ekonomiky loni dosáhl 3,6 procenta. To byl nejlepší výsledek od sjednocení Německa v roce 1990. Za silným růstem byl především vývoz, jemuž pomohlo oživení globální ekonomiky, pomohl ale i růst domácí poptávky.   Zdroje agentury Reuters už dříve uvedly, že na rok 2012 vláda předpoví růst ekonomiky v rozsahu 1,8 procenta.   spr vju  