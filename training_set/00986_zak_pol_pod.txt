 Lidé podali stížnost i na opakované volby ve Starém Plzenci  Starý Plzenec/Plzeň 25. ledna (ČTK) - Krajský soud v Plzni se bude muset podruhé zabývat regulérností obecních voleb se Starém Plzenci na jižním Plzeňsku. Tamní lidé podali v pátek k soudu stížnost i na opakované volby, které se ve městě konaly 8. ledna, potvrdil dnes ČTK soudce Václav Roučka. Stížnost se týká podezření z kupčení s hlasy, řekl ČTK lídr kandidátky ODS Milan Chaloupka, jenž stížnost podal.   Podle Blanky Bendlové, jedničky na kandidátce TOP 09, se údajně část lidí z kandidátky TOP 09 před volbami domluvila s některými lidmi z kandidátky ODS a navzájem se podpořili. "Cílem tohoto jednání mělo být odstavení lídrů kandidátek TOP 09 a ODS, kteří odmítli být pouhými loutkami, a posílení určitých místních vlivových skupin," tvrdí Bendlová.   Chaloupka se do zastupitelstva nedostal, Bendlová ano. Jak konkrétně údajné kupčení s hlasy vypadalo, ale nechtěl zatím říci.   Opakované volby se konaly poté, co krajský soud na základě stížnosti ČSSD označil říjnové hlasování v řádném termínu za neplatné. Důvodem byla skutečnost, že na jedné kandidátce byli dva lidé, kteří neměli v době voleb v Plzenci trvalé bydliště. Jeden z nich, muzikant Jaroslav Lenk, se díky preferenčním hlasům dostal do zastupitelstva. Ministr vnitra po soudním rozhodnutí nařídil opakování voleb. V lednu se pak téměř zopakoval výsledek podzimních voleb - vyhráli Nestraníci se ziskem čtyř ze 17 křesel, po třech křeslech získala TOP 09, KSČM a Volba pro Starý Plzenec a Sedlec. ODS ztratila jeden mandát a získala dvě křesla, o jedno si polepšila KSČM. Po jednom mandátu má ČSSD a KDU-ČSL.   "Chodily za námi desítky lidí s tím, že u volební místnosti číslo čtyři docházelo ke kupčení s hlasy, podařilo se nám i získat důkazy," řekl Chaloupka. Podezřelé jsou podle něj i výsledky z pátého okrsku - Sedlec. "Mohlo i tam docházet ke kupčení nebo minimálně k chybnému sečtení hlasů," řekl. Bendlová, která je momentálně v zahraničí, se ve svém prohlášení distancovala od dvou zvolených zastupitelů za její stranu. "... byli zvoleni do zastupitelstva města Starý Plzenec jako nezávislí kandidáti na kandidátce TOP 09 s přispěním hlasů získaných nečestným způsobem," uvedla.   Ústavní soud (ÚS)dnes rozhodl, že kupčení s hlasy v komunálních volbách je nepřípustné a nezákonné. Zrušil rozhodnutí ústeckého krajského soudu o volbách v Krupce na Teplicku. Vůle voliče, který je zkorumpován, není nezávislá, rozhodl ÚS. Podle něj nesmí být žádné volby dražbou funkcí na radnici. Krajský soud původně nařídil zopakovat volby jen v části Krupky kvůli nepovolené agitaci. Vyplácení odměny za hlasy považoval za přípustné.   Krajský soud v Plzni má podle Roučky na rozhodnutí o stížnosti od pátku 20 dní. Konkrétní obsah stížnosti ani argumenty stěžovatelů nechtěl uvádět.   Lada Pešková mol  