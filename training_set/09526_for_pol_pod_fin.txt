 Sněmovna nebude projednávat změny ve stavebním spoření  Praha 3. května (ČTK) - Poslanecká sněmovna dnes hlasy koalice odmítla zařadit na program schůze návrh ČSSD, aby se premiér Petr Nečas (ODS) vyjádřil k problematice státních příspěvků na stavební spoření. Zařazení bodu navrhl předseda sociálních demokratů Bohuslav Sobotka. Podle něho by se vláda měla vyjádřit k tomu, jak vyřeší dopad rozhodnutí Ústavního soudu do státního rozpočtu.   Parlament loni na návrh vlády rozhodl o snížení státní podpory stavebního spoření z dosavadních 15 procent na deset procent z uspořené částky. Dále norma zavedla zvláštní padesátiprocentní sazbu daně z poskytnuté zálohy státní podpory v roce 2010. Právě toto mimořádné zdanění je podle Ústavního soudu protiústavní. Daň proto zrušil okamžitě, snížení státních příspěvků přestane platit od příštího roku. Ministr financí Miroslav Kalousek (TOP 09) v reakci na to uvedl, že mu bude v rozpočtu chybět zhruba šest miliard korun. Výdaje chce kompenzovat mimo jiné tím, že omezí příspěvky krajům na provoz některých regionálních tratí.   Sobotka dnes uvedl, že není možné, aby vláda škrtala dotace podle preferencí k samosprávě. "Pokud vláda na základě takovýchto politických preferenci omezí dotace na dopravní obslužnost, bude se mstít živitelkám a živitelům rodin, kteří dojíždějí do práce, důchodcům, kteří dojíždí za doktory, dětem, které dojíždějí do školy," prohlásil Sobotka.   Podle něho má vláda odpovědnost za to, jakým způsobem problém vyřeší. "Proto chci znovu požádat premiéra Nečase, aby informoval o řešení důsledků neústavního postupu vlády při krácení státní podpory stavebního spoření," dodal Sobotka.   Na jeho slova reagoval Kalousek tím, že platnost smluv o podpoře regionálních železnic musí přezkoumat právníci. "Je totiž vážnou otázkou, na kterou musí odpovědět právníci, jestli má vláda právo zavázat rozpočet desetiletým každoročním mandatorním výdajem. Já jsem přesvědčen, že nikoli," dodal ministr.   Poslanci dnes naopak zařadili jako pevný bod novelu zákona o veřejném zdravotním pojištění, která mimo jiné zvyšuje poplatek za den v nemocnici ze 60 na 100 korun. Opozice návrh kritizuje a předem informovala, že o něm hodlá dlouho diskutovat. Šéf poslanecké frakce TOP 09 Petr Gazdík v reakci na to navrhl, aby sněmovna dnes neskončila v 19:00, jak plyne z jednacího řádu, ale jednala i hlasovala i po půlnoci. Koaliční poslanci jeho návrh podpořili.   bns nlm mal  