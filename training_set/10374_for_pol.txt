 Bulharská vláda přežila hlasování o nedůvěře, které sama vyvolala  --------------------    Ke zpravodajství: FOTO/aktuality   --------------------    Sofia 20. ledna (ČTK) - Bulharský kabinet premiéra Bojka Borisova dnes podle očekávání přečkal hlasování o nedůvěře. Informovala o tom agentura DPA. O hlasování přitom požádala sama vláda, aby předešla stejnému návrhu opozice. Za současnými politickými otřesy stojí tajná nahrávka, která údajně premiéra usvědčuje, že ovlivňoval boj proti organizovanému zločinu. Pravost odposlechů doposud nebyla potvrzena.   Pro menšinovou Borisovovu vládu, která se v parlamentu opírá o podporu nacionalistické strany Útok, se vyslovilo 140 poslanců z 240členné sněmovny. Naopak proti setrvání kabinetu ve funkci hlasovalo 60 zákonodárců, 14 se hlasování zdrželo a zbylí byli nepřítomni.   Borisov, který rázně vystupuje proti úplatkům a organizovanému zločinu, v pozadí aféry vidí opozici. Ta se podle něj takto snaží vládní boj proti kriminalitě znesnadnit.   Vyšetřovatelé pravost nahrávek nadále prošetřují. Ve středu nicméně úřad prokurátora oznámil, že podle vědeckých analýz byla v záznamu nalezena řada nesrovnalostí. Jasně z toho podle prokuratury vyplývá, že nahrávka byla editována a pozměněna, napsal zpravodajský server Novinite.com.   zpt hej  