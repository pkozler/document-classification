 Expozice na Grabštejně přiblíží osobnosti a historii hradu  --------------------    Ke zpravodajství: AUDIO; FOTO ve Fotobance  ID foto: P201003260225901, P201003260225601   --------------------    Liberec 11. ledna (ČTK) - Připravovaná expozice na hradě Grabštejn na Liberecku by se měla stát procházkou historií této zrekonstruované památky. V následující sezoně se otevře několik nově zařízených místností, které veřejnosti mimo jiné představí některé s Grabštejnem spjaté osobnosti, řekl dnes novinářům náměstek pro správu památkových objektů libereckého pracoviště Národního památkového ústavu Petr Weiss. Dosavadní expozice byla kvůli rekonstrukci poměrně provizorní.   "Každý interiér bude věnován určitému období. Bude se věnovat konkrétním osobnostem a konkrétním událostem," vysvětlil Weiss. Letos bude zpřístupněn například pokoj hraběnky Josefíny Clam-Gallasové, přítelkyně Ludwiga van Beethovena. "Další část hradu se bude věnovat renesančnímu období. Připomene osobnost Jiřího Mehla ze Střelic," doplnil Weiss. Návštěvníci si budou moci prohlédnout hodovní síň a také ložnici renesančního velmože.   Postupná obnova památky trvala desetiletí a nyní už je z největší části skončená. Loni na jaře se například po rekonstrukci otevřela unikátní kaple svaté Barbory. O oblibě Grabštejna svědčí to, že si udržoval poměrně vysokou návštěvnost i v době, kdy byl opravován. Ročně jej navštěvovalo kolem 18.000 lidí. "Je to anomálie proti jiným dlouhodobě rekonstruovaným objektům, které třeba nejsou přístupné vůbec," podotkl Weiss.   V loňském roce si ale na Grabštejn našlo cestu pouze 14.815 turistů, meziročně bezmála o 3500 méně. Důvodem byly letní záplavy, které ubraly návštěvníky i dalším památkám spravovaným libereckou pobočkou NPÚ. Jejích osm hradů a zámků dohromady navštívilo 399.672 lidí, což znamená propad o 8,2 procenta.   První zmínky o Grabštejnu pocházejí ze 13. století. Svou současnou renesanční podobu získal po přestavbě v 16. století. Do roku 1989 na něm působila armáda a když jej opustila, byl ve velmi špatném stavu. Kromě státu při jeho obnově pomohly i občanské iniciativy a podílel se na ní také Česko-německý fond budoucnosti.   jem snm  