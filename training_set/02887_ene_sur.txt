 Těžba ropy v Rusku v dubnu stoupla do blízkosti rekordu  Moskva 2. května (ČTK) - Těžba ropy v Rusku se v dubnu zvýšila proti březnu o 0,5 procenta na 10,24 milionu barelů denně a ocitla se blízko rekordních 10,26 milionu barelů, kam stoupla loni v říjnu. Vyplývá to z údajů, které dnes zveřejnilo ruské ministerstvo pro energetiku. Rusko je v současnosti jedinou zemí na světě, která těží více než deset milionů barelů ropy denně.   Ruská vláda nyní pracuje na novém daňovém režimu, který má povzbudit investice do nových polí s ropou a plynem v arktické a sibiřské oblasti. Rusko, které je největším těžařem ropy mimo ropný kartel OPEC, chce udržet svoji těžbu ropy v příštím desetiletí na zhruba 10,1 milionu barelů denně.   Zvyšování těžby podporují vysoké ceny ropy. Cena londýnské ropy Brent minulý měsíc stoupla nad 127 dolarů (2100 Kč) za barel, a ocitla se tak nejvýše za 32 měsíců. Nejnovější údaje rovněž ukázaly, že Rusko vyvezlo v dubnu 5,59 milionu barelů ropy denně.   Saúdská Arábie zvýšila v dubnu těžbu na 8,5 milionu barelů z březnových 8,3 milionu barelů. Těžbu ropy v zemi omezují restrikce stanovené kartelem OPEC. Země má volné kapacity na zvýšení těžby o dalších zhruba 3,5 milionu barelů denně.   Těžba plynu v Rusku však v dubnu naopak o půl procenta klesla na 1,91 miliardy metrů krychlových. Těžba Gazpromu, který je největším producentem plynu na světě, se pak kvůli sezonnímu poklesu poptávky snížila o 4,5 procenta na 1,47 miliardy metrů krychlových. Gazprom letos čeká výrazný růst vývozu plynu kvůli jaderné krizi v Japonsku a nepokojům v arabském světě, napsala agentura Reuters.   irl vju  