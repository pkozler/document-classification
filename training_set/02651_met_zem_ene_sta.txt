 Rekonstrukce havarijní hráze rybníku Komorník se odkládá  Kunžak (Jindřichohradecko) 25. ledna (ČTK) - Rybník Komorník na Jindřichohradecku, jenž dokáže při povodních zadržet na milion metrů krychlových vody, má hráz v havarijním stavu, její rekonstrukce se ale nečekaně odkládá. Rybářství Kardašova Řečice nedostalo od ministerstva zemědělství na opravy dotaci, samo na tak velkou investici nemá. Práce za 26 milionů korun měly letos začít, rybník je z poloviny vypuštěn, řekl dnes ČTK výrobní ředitel Ladislav Štercl.   "Veřejnou soutěž budeme muset zrušit, rozhodne se do 14 dnů," dodal. Pod Komorníkem, jenž má zhruba 60 hektarů, leží o něco větší rybník Hejtman a ještě větší Ratmírovský rybník. Pokud by se hráz Komorníku protrhla, voda ze všech třech by se řítila Hamerským potokem do jindřichohradeckého Vajgaru. Nebylo by to poprvé, rybáři v archivu zjistili, že hráz Komorníku vysoká přes 12 metrů, se protrhla před 150 lety. Neví se, z jakých důvodů.   Rybáři chtěli především opravit dřevěné potrubí v hrázi, které je poškozené. "Pokud by došlo k jeho havárii, nebyl by nikdo nádrž schopen vypustit. Bezpečností přeliv, který měl být součástí výměny výpustě, má naprosto nedostačující kapacitu a po povodni v roce 2002 je ve zdevastovaném stavu," popsal stav ředitel. Proč ministerstvo dotaci zamítlo, netuší. Dotaci podle něj dostali správci rybníků s bezvýznamnou retenční schopností. Protože se projekt zdál ministerským expertům příliš nákladný, byl několikrát přepracován.   Součástí obnovy rybníka měla být celková oprava hráze a její opevnění, rekonstrukce výpusti a bezpečnostního přelivu, oprava kádiště a sjezdu, a také odbahnění loviště. Rybáři počítali s dotací kolem 12 milionů korun.   Rybník Komorník nechal vybudovat Zachariáš z Hradce ve druhé polovině 16. století Floriánem z Radvanova. Osm let ho stavělo 300 lidí za dnešních asi 50 milionů korun. Na jeho březích je současně na 140 chat, dva oblíbené kempy i penzion. Všichni počítali s tím, že rybník bude celou letošní sezonu vypuštěn, ubytovatelé plánovali pro turisty nakoupit bazény.   mi snm  