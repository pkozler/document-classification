 Každoroční milionářský hon v Rumunsku vyvolává protesty ekologů  Bukurešť 24. ledna (ČTK) - Ekologičtí aktivisté kritizují tradiční každoroční lednový hon, který pořádá pro vybrané VIP hosty jeden z nejbohatších Rumunů a někdejší tenista Ion Tiriac. O uplynulém víkendu zabilo asi 30 lovců u obce Balc na severozápadě země přes 150 divočáků, podle médií a aktivistů šlo o "opravdový masakr", napsal dnes zpravodajský server BalkanInsight.com.   Letos přijeli například předseda dozorčí rady automobilky Porsche Wolfgang Porsche, přední německý manažer Klaus Mangold nebo španělský bankéř José Jiménez. V minulosti zde byl také někdejší tenista Boris Becker.   Tiriacovi právníci argumentují tím, že lovná zvěř je dodávána z místních chovatelských farem a že se nejedná o chráněné druhy. Rakouská organizace bojující za práva zvířat Vier Pfoten (Čtyři tlapky) tvrdí, že nezpochybňuje legálnost honů, ale jejich rozsah. Upozornila, že za posledních šest let bylo v oblasti vybito asi 1200 divočáků.   Vláda někdejšího premiéra Adriana Nastaseho v roce 2004 zmíněný revír Tiriacovi bez veřejné soutěže pronajala na 49 let. Nastase krátce poté prohrál parlamentní volby, ale řadu let se lovů zúčastňoval.   V Rumunsku podobně jako v ostatních postkomunistických zemích byl lov dlouho spojován s někdejší nomenklaturou. V oblibě je choval také bývalý diktátor Nicolae Ceaušescu. Od pádu komunismu jejich popularita mezi rumunskými zbohatlíky a politickými špičkami stále více roste.   zpt hej  