 Německý ministr obrany pod tlakem kvůli incidentům v armádě  Berlín 20. ledna (ČTK) - Populární německý ministr obrany Karl-Theodor zu Guttenberg čelí kritice kvůli loňským tragickým incidentům v německé armádě. Na výcvikové lodi Gorch Fock přišla o život vojačka, když nezvládla úkol vyšplhat na čtyřicetimetrový stěžeň a zřítila se. Další čtyři kadeti pak tentýž úkol odmítli splnit. Před Vánocemi byl za nejasných okolností v Afghánistánu zastřelen německý voják, když jeho kolega manipuloval se zbraní.   Guttenberg čelí kritice z řad koaličních i opozičních politiků, kteří žádají podrobné vysvětlení a prošetření incidentů.   Truchlící námořní kadeti, kteří po smrti pětadvacetileté ženy na palubě byli nuceni k vykonání téhož rozkazu, přitom čelí disciplinárnímu řízení. Guttenberg přislíbil úplné vyšetření událostí, které se staly loni v listopadu.   Plavidlu Gorch Fock, na němž se tragédie a následná revolta odehrály, bylo nařízeno, aby zakotvilo v blízkém argentinském přístavu Ushuaia, kam byl vyslán tým vojenských vyšetřovatelů, oznámilo ministerstvo obrany.   Němečtí politici řeší i jiný incident, při němž v prosinci přišel o život voják bundeswehru v Afghánistánu. Armáda nyní informovala, že byl zastřelen jiným vojákem. Původně přitom byl případ interpretován tak, že se voják zabil sám, když si čistil pušku. "Ze zbraně jiného vojáka údajně vyšla střela," potvrdil vrchní státní zástupce v Geře Thomas Villwock.   "Guttenberg si musí uvědomit skutečnost, že ministerstvo obrany mylně informovalo parlament o smrti vojáka v Afghánistánu," uvedl šéf Zelených Jürgen Trittin.   zdp hej  