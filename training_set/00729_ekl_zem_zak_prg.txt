 Vegetariáni dnes v Praze pochodovali za práva zvířat  Praha 14. května (ČTK) - Několik desítek vegetariánů, veganů a ochránců zvířat s transparenty a někteří s maskami dnes prošlo za skandování hesel ulicemi centra Prahy. Už třetí ročník pochodu Veggie Parade měl informovat veřejnost o špatném zacházení se zvířaty ve velkochovech a zároveň nabídnout jako alternativu za maso rostlinou stravu. Během jedné ze zastávek se účastníci společně na znamení přestali na krátký čas pohybovat, a symbolicky tak upozornili na omezený pohyb zvířat při jejich ustájení.   "Veggie Parade není určená jen lidem, kteří se považují za vegetariány a vegany, ale všem, kteří mají respekt ke zvířatům a myslí si, že bychom se k nim neměli chovat tak krutě, jako se to v současnosti často děje," řekl ČTK za organizátory Silvestr Špaček. Jejím smyslem je prý také posílit sebevědomí odpůrců pojídání masa. "Většina lidí možná již má ve svém okolí jednoho vegetariána. Chceme ukázat, že to není jeden naivní osamělý blázen, ale že je nás spousta a že tento trend sílí," uvedl.   Aktivisté vyrazili za doprovodu tří dodávek se zvukovými systémy produkujícími hlasitou techno hudbu krátce po 15:00 z náměstí Míru Mezibranskou ulicí na Václavské náměstí. Skandovali hesla jako "Kočka, pes i kráva, mají svoje práva" a nad hlavami se jim objevovaly transparenty s nápisy "Chceš lásku a mír, nejez maso a sýr" nebo "Ryba je kámoš, ne žrádlo". Průvod složený převážně z mladých lidí poté pokračoval na náměstí Republiky, kde se jeho účastníci na pokyn organizátorů společně na tři minuty zastavili, aby tak jako "živé" sochy upozornili na špatné zacházení se zvířaty v průmyslových velkochovech. Během celé trasy pak nabízeli přihlížejícím jahody.   Láska ke zvířatům přivedla do pochodu i Jndřicha z Prahy, který se čistě vegetariánským způsobem stravuje deset let. "Maso nejím, protože mám rád zvířata. Přikázání 'nezabiješ' se podle mne vztahuje nejen na člověka, ale i na všechny živé tvory," uvedl.   Cílem Veggie Parade byly Letenské sady, kde mohli zájemci ochutnat zdarma veganské jídlo, zúčastnit se přednášky mimo jiné i o životě krav a v infostáncích se seznámit s cíly hnutí. Celé dění pak večer zakončí afterparty ve studentském klubu Klubovna v Dejvicích.   Veganství je přísnější formou známějšího vegetariánství. Zatímco vegetariáni obecně nejedí maso, vegani odmítají jíst všechny produkty živočišného původu včetně mléčných výrobků, vajec nebo medu. Veganství jako životní styl se pak snaží o vyloučení všech forem zneužívání zvířat pro jídlo, oblečení i další účely. Důsledný vegan tak nepoužívá výrobky z kůže, vlny a hedvábí nebo kosmetiku testovanou na zvířatech.   Pavel Hortig snm  