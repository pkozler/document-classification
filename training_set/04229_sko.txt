 Děkanem Přírodovědecké fakulty UHK bude Pavel Trojovský  Hradec Králové 19. ledna (ČTK) - Prvním děkanem Přírodovědecké fakulty Univerzity Hradec Králové (UHK) se stane čtyřiačtyřicetiletý Pavel Trojovský. Dnes o tom rozhodl akademický senát fakulty, do funkce jej v nejbližší době jmenuje rektor univerzity, řekl dnes ČTK kancléř UHK Ondřej Tikovský. Dosud fakultu, která byla založena loni v září, řídil Bohumil Vybíral, který byl druhým kandidátem na funkci děkana.   "Pavel Trojovský získal osm hlasů z devíti hlasujících, jeden hlas získal Bohumil Vybíral," řekl Tikovský. Trojovský je vedoucím Katedry matematiky PřF UHK a odborně se zabývá teorií čísel. Ve svém volebním programu Trojovský uvedl, že se bude snažit akreditovat nové, pro studenty přitažlivé, bakalářské a navazující magisterské studijní obory a získat akreditaci alespoň jednoho doktorského studia. "Musíme vytvořit aktivizující systém, a to nejen finanční, který bude motivovat studenty k lepším studijním výsledkům, publikačním výstupům a větší celospolečenské aktivitě," uvedl před volbou.   Trojovský chce také spolupracovat s firmami, které působí v nejbližším okolí. "Tato spolupráce je však podmíněna moderními výzkumnými laboratořemi, a tedy obecně prostorovými možnostmi fakulty vůbec, proto je jedním z klíčových problémů realizace připravovaných plánů nové fakultní budovy," uvedl Trojovský.   Přírodovědecká fakulta vznikla oddělením od mateřské pedagogické fakulty. Univerzita Hradec Králové vznikla v roce 2000 z vysoké školy pedagogické. Škola v několika objektech nabízí ke studiu devět desítek studijních oborů. Celkem se na čtyřech fakultách univerzity vzdělává zhruba 9000 studentů. Loni ke studiu přijala 3199 uchazečů, celkem se hlásil ke studiu rekordní počet 12.000 lidí.   sja snm  