 Ve Zlínském kraji hořely dva autobusy, škoda činí 1,3 milionu Kč  Zprávu jsme doplnili o další požár autobusu z dnešního dne. Změnili jsme titulek.   --------------------    Zlín 14. ledna (ČTK) - S požáry hned dvou autobusů se za necelých 24 hodin potýkali hasiči ve Zlínském kraji. Nejprve ve čtvrtek kolem 20:00 likvidovali požár autobusu na hlavním silničním tahu I/35 u obce Horní Bečva na Vsetínsku nedaleko hranice se Slovenskem. Dnes hořel minibus Iveco stojící v areálu firem ve Všemině na Zlínsku. Škoda na vozidlech byla dohromady odhadnuta celkem na 1,3 milionu korun. Příčinou vzplanutí obou vozů byla zřejmě technická závada, řekl ČTK mluvčí krajských hasičů Ivo Mitáček.   Na Vsetínsku hořící autobus zkoušeli nejprve uhasit řidiči, ale nepovedlo se jim to ani deseti přenosnými hasicími přístroji. Požár zlikvidovali až hasiči, kteří tak uchránili majetek nejméně za 1,2 milionu Kč. Při události nebyl nikdo zraněn, škoda byla odhadnuta na 800.000 korun. Po dobu zásahu hasičů byla částečně omezena doprava na hlavním tahu.   Dálkový spoj jel na lince z Prahy do ukrajinského Mukačeva, když ve stoupání na Bumbálku začalo hořet v motoru. Oba řidiči i dva pasažéři se po zastavení dostali včas mimo autobus. Požár poté částečně prostoupil i do přepravních míst. Řidiči použili své dva hasicí přístroje, což ale nestačilo. Od dalších kolemjedoucích řidičů, převážně kamionů, získali dalších osm přenosných hasicích přístrojů, ale ani po jejich použití nebyl požár uhašen.   Ve Všemině se hořící vozidlo snažili hasit zaměstnanci firmy, kterým se jej pomocí tří přenosných práškových hasicích přístrojů podařilo lokalizovat, a zabránit tak rozšíření plamenů. Hasiči po příjezdu požár dohasili a zajistili proti případnému dalšímu rozhoření. Minibus byl postupně odvětrán a hasiči poškozené vozidlo překontrolovali termokamerou. Požár vůz značně poškodil, škoda byla odhadnuta na 500.000 korun.   jav snm  