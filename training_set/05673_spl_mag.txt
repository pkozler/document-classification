 Kadeřníkem roku je slovenský tvůrce  Zoltán Takács  Praha 22. ledna (ČTK) - Vlasový tvůrce Zoltán Takács ze slovenského salonu Rococo získal titul Kadeřník roku v soutěži Czech and Slovak Hairdressing Awards 2010, jejíž výsledky byly vyhlášeny dnes v Praze. Zvítězil také v kategorii dámský komerční účes Slovensko. Loňská vítězka soutěže označované za "kadeřnické oscary" pro české a slovenské mistry Jana Burdová získala Cenu tisku a zvítězila v kategoriích Avantgarda a dámský komerční účes Čechy a Morava.    "Nečekal jsem to. Promiňte, ale tuto situaci nezvládám. Je to neskutečné," radoval se dojatý vítěz z překvapivého výsledku.   Teplická rodačka Jana Burdová ze salonu EGOO, která je dvojnásobnou nositelkou ocenění Kadeřník roku, předvedla působivou vlasovou show. Hlavy modelek zdobily objemné kreace, které vyvolaly nadšený potlesk diváků. Potěšilo ji zejména ocenění v avantgardní tvorbě, které prý v její sbírce cen dosud chybí. Z jejího týmu je také vítězka nové letošní kategorie Objev roku Eva Husáková.     Týmem roku se stal pražský Salon Robert Starý. "Je to příjemné ocenění. Sice nás nijak výrazně neposouvá, ale vnímáme to jako výraz toho, že svou práci děláme dobře," řekl Starý ČTK. Jeho salon získal také cenu za nejlepší pánský účes.   Vlasová show v pražském klubu SaSaZu představila nové trendy pro letošní jaro a léto. Přehlídka nabídla výběr účesů, které přejí milovníkům dlouhých i krátkých vlasů. Na své si přijdou zájemci o pestré barvy i o přirozený vzhled. Novou kolekci dnes pražské publikum vidělo v premiéře. Postupně se představí také v Budapešti, Tokiu a dalších metropolích.   "Soutěž Czech and Slovak Hairdressing Awards 2010 je skutečně vnímána jako pomyslné udělování 'oscarů'. Je to významná motivace pro každého účastníka," řekl ČTK kadeřník Michal Zapoměl, který je jedním z vítězů minulých soutěží. Podle něj je to dobrá příležitost upozornit na své umění a pro vítěze důležitá pro prezentaci ve světě.   Podle Natálie Lorencové z pořadatelské firmy Henkel se vítězové dostávají mezi pomyslnou špičku v kadeřnickém oboru a získávají příležitost pro působení v různých zemích. "Nositel titulu Kadeřník roku se stává jakýmsi ambasadorem své země a může být členem poroty v obdobné soutěži ve světě," řekla ČTK.   Do soutěže se mohli v květnu až srpnu loňského roku hlásit profesionální kadeřníci z obou zemí. Zhruba 200 soutěžních prací posuzovala porota složena z odborníků, mezi nimiž byli kadeřníci, vizážisté či módní návrháři. Zároveň je hodnotila novinářská porota. Objektivitu hodnocení zaručuje prý anonymní hlasování. V soutěži se posuzuje nejen účes, ale také celkový dojem, tedy výběr modelky, styling, make-up a fotografie.   Soutěž Hairdressing Awards vznikla v roce 1985 v Británii. Její účastníci kladou důraz na moderní pojetí kadeřnické profese. Mezi vítěze minulých ročníků patří mimo jiné Petra Měchurová či Libor Šula.   Předávání "kadeřnických Oscarů" v holešovickém klubu SaSaZu moderovala Dara Rolins, která v programu také zazpívala. Vtipnými hláškami ji doprovázeli herci Jiří Mádl a Vojtěch Kotek.   Alexandra Malachovská dr  