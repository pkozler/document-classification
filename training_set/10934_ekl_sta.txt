 Arnika: Spalovna v Karviné vypustí více nebezpečných látek  --------------------    Ke zpravodajství: AUDIO   --------------------    Ostrava 5. května (ČTK) - Spalovna komunálního odpadu v Karviné bude vypouštět větší množství nebezpečných látek, tvrdí občanské sdružení Arnika. Podle něj by se mělo nakládat s odpadem ekologičtěji než ho pouze spalovat. Podalo kvůli tomu připomínky v územním řízení ke stavbě spalovny. Zástupci Arniky to dnes v Ostravě řekli na tiskové konferenci. Vyjádření krajského úřadu ČTK zjišťuje.   Ekologové odmítají tvrzení představitelů Moravskoslezského kraje, že celý projekt díky odstavení části tepláren na Karvinsku zajistí v oblasti lepší ovzduší. "Ve srovnání s emisemi karvinských tepláren se změní charakter škodlivých látek na více nebezpečné. Záruky, že stavba nové spalovny povede k omezení nynějších zdrojů znečištění a ke zlepšení ovzduší, neexistují," prohlásil zástupce Arniky Jindřich Petrlík.   Pálením nebezpečného a dostatečně nevytříděného odpadu se podle ekologů zvýší množství vypouštěných těžkých kovů, například rtuti, a organických látek. "Pokud předkladatel projektu garantuje snížení zátěže ovzduší odstavením kapacity tepláren, měl by doložit, jak toho chce reálně dosáhnout. Na příkladu spalovny odpadů v Liberci je vidět, že se emise z teplárny nijak výrazně nesnížily. Navíc spalovna vypouští daleko více těžkých kovů do ovzduší," podotkl Petrlík.   Podle zástupců kraje má teplo vzniklé při spalování odpadů z části nahradit vyráběné teplo v karvinské teplárně.   Ekologové tvrdí, že se spalovna bude stavět větší, než je vzhledem k množství odpadů potřeba. Podle nich by se také měl kraj více zaměřit na třídění, kompostování a recyklování odpadů než na jeho pouhé spalování. Pod petici proti stavbě spalovny se podepsalo zhruba 11.000 lidí.   Do velké spalovny v Karviné se má svážet a likvidovat odpad z největších měst Moravskoslezského kraje. Krajský úřad ji chce za pět miliard korun postavit do roku 2015 v areálu bývalého Dolu Barbora.   rkj snm  