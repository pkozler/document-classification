 KUPEG úvěrová pojišťovna loni snížila ztrátu na na 88,7 mil. Kč  Zprávu jsme upravili a aktualizovali v 2. až 4. a 7. odstavci o nové informace.   --------------------    Praha 17. května (ČTK) - Společnost KUPEG úvěrová pojišťovna loni snížila ztrátu na 88,7 milionu korun ze 101,9 milionu korun o rok dřív. V prvním čtvrtletí letošního roku KUPEG úvěrová pojišťovna vykázala zisk 21,6 milionu korun. Na tiskové konferenci v Praze to dnes oznámilo vedení společnosti.   Generální ředitel a předseda představenstva společnosti KUPEG úvěrová pojišťovna Michal Veselý novinářům řekl, že před odpisem goodwillu, což je oceňovací rozdíl k nabytému majetku, činila loňská ztráta společnosti 30 milionů korun a meziročně byla o šest milionů korun nižší.   Na nejvyšší úroveň v historii KUPEG úvěrové pojišťovny se loni dostala vyplacená pojistná plnění, tedy odškodnění za nezaplacené pohledávky. Jejich hodnota v roce 2010 obnášela 616 milionů korun, zatímco o rok dříve činila 498 milionů korun. Vyplacená pojistná plnění se podle Veselého týkala zejména případů ohlášených v letech 2008 a 2009, které souvisely s pohledávkami za odběrateli z Česka, Itálie, Německa a Slovenska.   Nárůst pojistných plnění souvisí s hospodářskou krizí, která snížila platební morálku firem. Nyní se situace ve srovnání s vrcholem krize sice zlepšila, Veselý ale upozornil, že na trhu lze registrovat náznaky obrácení trendu k horšímu. Za rizikové faktory Veselý považuje rostoucí platební neschopnost podniků, slabou domácí poptávku a kolísající ceny komodit.   KUPEG úvěrové pojišťovně loni výrazně vzrostl objem pojištěných pohledávek, meziročně stoupl o 28 procent na rekordních 168,6 miliardy korun ze 131 miliard korun v roce 2009. Hrubé předepsané pojistné se v roce 2010 zvýšilo o téměř 50 procent na 396 milionů korun; o rok dřív činilo 266 milionů korun.   Za první čtvrtletí letošního roku KUPEG úvěrová pojišťovna hlásí nárůst objemu pojištěných pohledávek o 25 procent na 43,1 miliardy korun. Objem hrubého předepsaného pojistného se meziročně zvýšil o 24 procent na 93,5 milionu korun. Hodnota vyplacených pojistných plnění se od ledna do března ve srovnání se stejným obdobím loňského roku snížila o 55 procent na 74 milionů korun.   Veselý upozornil, že banky se v Česku zdráhají půjčovat krizí oslabeným firmám. Celkový objem úvěrů poskytnutých podnikům byl na začátku letošního roku o 70 miliard korun nižší než v listopadu 2008. Tato částka nyní podle Veselého tuzemským firmám chybí zejména na financování výroby a investic.   Většinovým akcionářem KUPEG úvěrové pojišťovny je belgická úvěrová pojišťovna Ducroire  Delcredere SA.NV., která vlastní 66 procent akcií. Menšinovým vlastníkem je Státní Exportní a garanční pojišťovací společnost (EGAP).   beh dvd  