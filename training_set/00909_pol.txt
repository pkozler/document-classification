 Izraelské jednotky omylem zastřelily jednoho ze svých vojáků  Jeruzalém 8. ledna (ČTK) - Izraelské jednotky v pátek při zásahu proti skupině ozbrojených Palestinců na hranicích pásma Gazy omylem zastřelily jednoho z vlastních vojáků a další čtyři zranily. Informovala o tom dnes agentura AFP. Při dalších incidentech byl zabit jeden palestinský útočník a zraněni dva thajští zemědělci.   Násilí podél izraelské hranice s pásmem Gazy se v posledních několika dnech vystupňovalo. Podle agentury AFP se také znásobily raketové útoky ozbrojených Palestinců. Minometná střela zranila dnes dva thajské dělníky, kteří pracovali na izraelské farmě nedaleko hranic. Oba muži byli převezeni do nemocnice, zdravotní stav jednoho z nich je vážný.   Při dalším incidentu zastřelili izraelští vojáci sebevražedného atentátníka, který se pokusil zaútočit na kontrolní stanoviště nedaleko města Nábulus. Muž podle mluvčího izraelské armády vystoupil z taxíku, rozeběhl se směrem ke stanovišti a nereagoval na výzvy vojáků.   Izraelským a palestinským bezpečnostním složkám se díky úzké spolupráci v posledních letech podařilo násilnosti v pásmu Gazy omezit. V oblasti ale v posledních týdnech roste napětí kvůli zablokování mírových rozhovorů.   drk ank  