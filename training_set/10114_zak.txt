 Právo: Muž z obce na Domažlicku je podezřelý ze znásilnění dívky  Ve zprávě jsme upřesnili věk pachatele a oběti podle informací policie.   --------------------    Plzeň 6. ledna (ČTK) - Muže podezřelého ze znásilnění dívky zadrželi kriminalisté v malé obci na Domažlicku. Píše to dnešní Právo. Podle deníku muž bez domova přinutil i přes odpor k pohlavnímu styku školačku z rodiny, která mu poskytla střechu nad hlavou.   "V úterý krajští kriminalisté zahájili trestní stíhání devětačtyřicetiletého muže z jižního Plzeňska pro zvlášť závažný zločin znásilnění jedenáctileté dívky z Domažlicka," sdělila dnes ČTK policejní mluvčí Irena Lavičková. Obviněný muž je ve vazební věznici v Plzni na Borech.   "S ohledem na to, že poškozenou je nezletilá dívka, hrozí obviněnému vysoký trest," uvedl pro Právo Jiří Richtr z Krajského státního zastupitelství v Plzni. Další podrobnosti s ohledem na citlivost případu nesdělil. Muži hrozí až 12 let vězení, doplnil deník.   Podle sousedů obviněný bezdomovec v rodině dostal přístřeší a jídlo a pomáhal za to štípat dříví nebo nosit uhlí. O dívku se údajně starala babička, která ji má svěřenu do péče, řekl listu starší muž.   lap snm  