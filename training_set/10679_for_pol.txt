 Parlament vyzval Nazarbajeva k setrvání v úřadu bez voleb  Astana 6. ledna (ČTK) - Kazašský Senát dnes jednomyslně podpořil návrh na prodloužení autoritativní vlády Nursultana Nazarbajeva bez řádných prezidentských voleb o dalších deset let. Senátoři podpořili prosincové doporučení dolní parlamentní komory, aby prezident podepsal zákon o všelidovém referendu, jež by mělo jeho mandát prodloužit. Nazarbajevovi, který Kazachstánu neomezeně vládne už přes 20 let, vyprší dosavadní prezidentský mandát napřesrok. Smyslem referenda je nerozptylovat prezidenta volbami.   "S Nazarbajevovým jménem spojujeme všechny úspěchy dnešního Kazachstánu. Naše země se za historicky krátké období stala úspěšným státem s rozvinutým tržním hospodářstvím a vysokou autoritou na mezinárodní scéně," zdůvodnil doporučení šéf kazašského Senátu Kasym-Žomart Tokajev. Oznámil, že na podporu referenda už iniciativní poslanecké skupiny shromáždily 2,6 milionu podpisů.   Návrh uspořádat v Kazachstánu místo prezidentských voleb všelidové referendum o prodloužení Nazarbajevova mandátu vzešel před vánočními svátky z regionálního shromáždění místních politiků v Usť Kamenogorsku na východě země. Podle autorů iniciativy je smyslem návrhu "neodvádět prezidenta organizováním voleb od plnění významných úkolů" při správě státu.   Faktické zrušení prezidentských voleb v minulých dnech kritizovaly Spojené státy, které varovaly, že referendum by znamenalo krok zpět na cestě k demokracii. Kazachstán už podobné referendum absolvoval v roce 1995, kdy Nazarbajev prodloužil svůj mandát do roku 2000. Volby, které by odpovídaly západním demokratickým standardům, se v zemi nikdy nekonaly.   Podle kazašské opozice je sporné, zda Nazarbajev zákon o referendu podepíše. I kdyby ale iniciativu poslanců nepodpořil, může parlament příslušně novelizovat ústavu i bez formálního prezidentského souhlasu.   jas sva    