 Pro růst úrokových sazeb ČNB hlasovala opět Zamrazilová  Praha 7. ledna (ČTK) - Pro růst úrokových sazeb o čtvrt procentního bodu hlasovala na zasedání bankovní rady 22. prosince členka bankovní rady Eva Zamrazilová. Ostatních šest členů bankovní rady hlasovalo pro ponechání sazeb beze změny. Vyplývá to ze záznamu z jednání bankovní rady, který dnes zveřejnila ČNB.   Základní úroková sazba, od které se odvíjí úročení komerčních úvěrů, tak zůstala v prosinci na historickém minimu 0,75 procenta, kde je od počátku května. Zamrazilová hlasovala jako jediná pro zvýšení sazeb už na předchozích měnových zasedáních bankovní rady 23. září a 4. listopadu. Analytici očekávají většinou růst úrokových sazeb až od druhého čtvrtletí letošního roku.   Od sazeb centrální banky se odvíjejí úroky bankovních vkladů a úvěrů. Podnikům nižší úroky přinášejí levnější úvěry na investice a provoz, domácnostem levnější půjčky na bydlení. V loňském roce kvůli krizi ovšem toto pravidlo příliš neplatilo a tržní sazby zohledňovaly vývoj sazeb ČNB pouze v omezené míře. V poslední době ovšem již i některé banky reagují na nízké úrokové sazby a například snižují úročení hypoték.   sos jw  