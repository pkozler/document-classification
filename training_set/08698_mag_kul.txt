 ČNSO pronikl do nominací na ceny Grammy  --------------------    Ke zpravodajství: FOTO ve Fotobance  ID foto: F200911300420501, P200911230542001   --------------------    Praha 6. ledna (ČTK) - Album I Dreamed A Dream britské amatérské zpěvačky a internetové hvězdy Susan Boyleové se dostalo mezi nominované na hudební ceny Grammy. Na vzniku nahrávky se podílel i Český národní symfonický orchestr (ČNSO), který se tak stal jediným českým zástupcem v hlavních nominacích na prestižní hudební ocenění.   "Je to úspěch, i když by bylo ještě lepší, kdyby se ČNSO podařilo do nominací proniknout třeba s provedením mahlerovské symfonie," řekl dnes ČTK mluvčí ČNSO Otakar Svoboda. Hudební těleso pro Boyleovou na přelomu června a července 2009 nahrálo symfonickou hudbu k šesti skladbám jejího debutového alba. Další části aranžmá vznikaly ve Švédsku a v Británii. Deska objevu britské talentové soutěže bude soutěžit v kategorii Nejlepší popové zpívané album.   Devětačtyřicetiletá Britka Boyleová se stala světově známou po svém vystoupení v pořadu hledajícím pěvecké talenty. Záznam jejího vystoupení zhlédly na internetu miliony lidí a její debutové album se stalo světovým bestsellerem. Úspěšně si vede i její druhá deska The Gift (Dar), která ovládla žebříčky nejprodávanějších hudebních nosičů v Británii a ve Spojených státech.   Ceny Grammy, které jsou považovány za jakési "hudební Oscary", se udělují ve více než stovce kategorií od rapu, folku, gospelu po jazz, klasickou hudbu a mluvené slovo. Hlasují v nich odborníci působící v hudebním průmyslu sdružení v Národní akademii nahrávacích umění a věd (NARAS).   Ceremoniál 53. ročníku udílení hudebních cen Grammy bude v sobotu 13. února 2011. Slavnostní večer odehrávající se v losangeleském Staples Center bude živě vysílat televize CBS.   phg kš  