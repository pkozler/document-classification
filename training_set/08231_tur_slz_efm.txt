 Zisk restaurací McDonald's stoupl o dvě pct. na 1,24 mld. USD  New York 24. ledna (ČTK) - Zisk řetězce restaurací s rychlým občerstvením McDonald's stoupl ve čtvrtém čtvrtletí o dvě procenta na 1,24 miliardy USD (22,1 miliardy Kč). Výsledky podpořil zájem zákazníků o nové produkty, jako sendvič McRib, levné nabídky a kavárny, uvedla dnes společnost.   Tržby se za tři měsíce do konce prosince zvýšily o čtyři procenta na 6,21 miliardy USD. Tržby v restauracích v USA otevřených nejméně rok stouply o 4,4 procenta. Celosvětově pak o pět procent, hlavně díky růstu v Asii.   Za celý rok čistý zisk společnosti stoupl o devět procent na 4,95 miliardy USD. Tržby se zvýšily na 24,07 miliardy USD z předloňských 22,74 miliardy USD.   Generální ředitel Jim Skinner dodal, že firma letos plánuje kapitálové výdaje v objemu 2,5 miliardy USD. Zhruba polovinu chce investovat do otevření 1100 nových restaurací, zbývající peníze půjdou do nynějších provozoven, napsaly agentury AP a Reuters.   McDonald's působí ve více než 118 zemích světa včetně České republiky. Na českém trhu McDonald's otevřel první provozovnu v roce 1992. Společnost předloni zvýšila v Česku tržby o 100 milionů korun na 3,87 miliardy korun. Ve svých osmi desítkách provozovnách v tuzemsku obsloužila 60,6 milionu klientů, tedy téměř o tři čtvrtě milionu více než v předchozím roce.   irl jw  