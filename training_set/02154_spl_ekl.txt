 V Krkonoších bude pět nových cyklotras, jedna povede na Jelenku  Vrchlabí (Trutnovsko) 20. května (ČTK) - Cyklisté budou mít v letošní letní sezoně v Krkonoších pět nových cyklotras. Budou se tak moci podívat do dalších míst, kam byl zatím vjezd zakázán. Dostanou se například až na chatu Jelenka, přes níž vede známá cesta z Pomezních Bud na Sněžku. ČTK to dnes řekl mluvčí správy Krkonošského národního parku (KRNAP) Radek Drahný.   I zbylé čtyři nové cyklotrasy jsou situované do východní části Krkonoš do lokalit Horní a Dolní Malé Úpy a Rýchor. Vedou většinou po cestách se zpevněným povrchem, který je vhodný pro cykloturistiku. "Trasy tvoří buď samostatné okruhy nebo jsou logickým propojením již stávajících cyklotras. Pohyb cyklistů po uvedených cestách nebude mít rušivý vliv na přírodu národního parku," uvedl mluvčí.   Trasa z Pomezních Bud na Jelenku po takzvané Žluté cestě končí na hranici nejpřísněji chráněné I. zóny národního parku. Kvůli tomu a také z důvodu velké návštěvnosti lokality na ní bude platit zvláštní režim, který již nyní platí na trasách k Luční, Labské a Vosecké boudě. "Vyhrazení cyklotrasy k Jelence je časově omezeno na zkušební období jednoho roku od 1. července 2011 do 30. června 2012. Lze ji využívat pouze v období bez sněhu. Další vyhrazení této trasy bude projednáno po vyhodnocení zkušebního provozu," uvedl Drahný.   Jízda mimo silnice je v národních parcích zakázána, povolit ji může jen orgán ochrany přírody. Správa KRNAP v posledních letech postupně vyhradila na území parku přes 400 kilometrů cyklotras. Do přísně chráněných hřebenových partií však ochránci cyklisty poprvé pustili v roce 2008, kdy bylo možné na kolech vyjet až k Luční a Labské boudě. Povolování cyklotras správa parku bere jako svůj vstřícný krok k dalšímu rozvoji turizmu v Krkonoších.     Nové cyklotrasy v Krkonoších:     - okolo Kraví hory (Dolní Malá Úpa), označená je číslem 24 A     - Malá Úpa, odbočka na Žacléřské boudy - Niklův vrch - Lví Důl - Spálený Mlýn - Emmina cesta - Pod Starou horou (Horní Malá Úpa, Horní Lysečiny, Temný Důl); označená je číslem 25     - okruh Haida (Horní Malá Úpa)     - Rýchorský kříž - Černomostecká cesta - U Černého mostu - rozcestí pod Ozonem - Zámecká spojka - Žacléř, nad zámkem (Rýchory, Žacléř), označená je číslem 26 D     - Pomezní Boudy - Žlutá cesta - Jelenka (Horní Malá Úpa)     zdroj: správa KRNAP     Zdeněk Rychtera jpt    