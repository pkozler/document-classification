 Dukovany loni zvýšily dodávky proudu o 1,3 pct. na 14,176 TWh  --------------------    Ke zpravodajství: GRAFIKA; FOTO ve Fotobance  ID foto: P201005260464001   --------------------    Dukovany (Třebíč) 3. ledna (ČTK) - Jaderná elektrárna Dukovany na Třebíčsku zvýšila loni v meziročním porovnání výrobu elektřiny o 1,3 procenta na 14,176 terawatthodin (TWh). Roční plán byl splněn v posledních hodinách roku, sdělil dnes ČTK mluvčí elektrárny Petr Spilka. Dukovanské atomové bloky dodaly v minulém roce do sítě druhý nejvyšší objem proudu za čtvrt století provozu elektrárny. V rekordním roce 2008 bylo vyrobeno 14,434 TWh elektřiny.   Plán pro rok 2010 byl splněn na 100,03 procenta. Produkce nebyla rekordní, ačkoliv se výkon Dukovan postupně zvyšuje. Díky modernizaci zařízení bude mít v roce 2013 celá elektrárna místo původních 1760 megawattů instalovaný výkon 2000 MW, jaký teď má mladší Temelín. Z Dukovan by pak mělo ročně do sítě plynout 16 TWh elektřiny. Kvůli modernizaci však musely být prodlouženy některé odstávky bloků.   V závěru minulého roku byly zastaveny dva ze čtyř dukovanských bloků. Odstávka jednoho zařízení byla kratší, ale blok číslo čtyři nevyráběl proud 80 dní. Jeho turbíny byly opět připojeny do rozvodné sítě v noci z 27. na 28. prosince. Náběh výroby je také pomalejší než obvykle kvůli testování modernizovaných zařízení. Výroba tohoto bloku se dnes pohybovala kolem 55 procent. Během tohoto měsíce by se však měl dostat na 500 MW, zatímco před odstávkou měl výkon zhruba 460 MW.   Dukovany jsou v provozu od roku 1985 a spolu s mladší atomovou elektrárnou v jihočeském Temelíně, která funguje od roku 2000, představují největší tuzemské zdroje elektřiny. Dukovanské bloky od zahájení výroby dodaly do sítě celkem 322 TWh proudu.     Výroba Jaderné elektrárny Dukovany (TWh):     rok  2003  2004  2005  2006  2007  2008  2009  2010     výroba  13,755  13,632  13,744  14,025  13,907  14,434  13,995  14,176     Zdroj: ČEZ   vst jpt  