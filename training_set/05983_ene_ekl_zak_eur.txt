 Šéf OTE: Registr s povolenkami bude uzavřen dva až tři týdny  Praha 24. ledna (ČTK) - Český registr obchodování s emisními povolenkami bude uzavřen další dva až tři týdny. ČTK to dnes sdělil Jiří Šťastný, generální ředitel státní společnosti OTE, která registr provozuje. Neoprávněné manipulace s účty obchodníků v registru šetří policie.   V minulém týdnu z šesti účtů obchodníků s povolenkami v registru OTE zmizelo celkem 1,306 milionu emisních povolenek. Manipulace s účty mají patrně na svědomí počítačoví hackeři, kvůli kterým uzavřelo své registry několik dalších evropských zemí. Povolenky prošly přes účty vedené v Polsku, Itálii, Estonsku, Lichtenštejnsku a Německu. Na konci minulého týdne OTE zjistil hledané povolenky na účtech také v dalších evropských zemích.   Podle Šťastného záležitost vyšetřuje policie a OTE pracuje na zabezpečení registru. Přesný termín znovuotevření obchodování nelze prozatím určit, dodal šéf OTE. Možnost znovuotevření českého a dalších evropských registrů budou muset ověřit evropské orgány. "V okamžiku, kdy Evropa bude mít od všech národních správců jistotu, že je jejich systém bezpečný, tak to otevře," řekl ředitel OTE.   Zastavení evropského obchodování s emisními povolenkami se týká spotového trhu, který například loni představoval asi pětinu veškerých obchodů. Podle zástupce jednoho z postižených obchodníků v českém registru Nikose Tornikidise však má omezení transakcí nepříznivý vliv na celý trh s emisemi. "Nejde tak ani o zisk obchodníků, spíš to dělá špatnou reklamu celému evropskému systému," řekl ČTK Tornikidis.   Program s emisními povolenkami je hlavním tahem EU ve snaze snížit emise skleníkových plynů a zastavit změny klimatu. Povolenky dostávají podniky od svých národních vlád, přebytek zdarma přidělených povolenek mohou firmy prodat, nebo si na trhu naopak mohou chybějící povolenky dokoupit. Jedna povolenka představuje tunu oxidu uhličitého (CO2), kterou mohou podniky vypustit.   lko dvd  