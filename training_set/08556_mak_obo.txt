 Přebytek zahraničního obchodu v listopadu klesl na 11,8 mld. Kč  --------------------    Ke zpravodajství: GRAFIKA   Doplnili jsme komentář Svazu průmyslu v 7. odstavci   --------------------    Praha 6. ledna (ČTK) - Zahraniční obchod skončil v listopadu přebytkem 11,8 miliardy Kč, což bylo meziročně o 2,7 miliardy Kč méně. Podle předběžných údajů se v listopadu vývoz meziročně v běžných cenách zvýšil o 21 procent a dovoz o 24,1 procenta, rychlejší růst dovozu pokračoval již devátý měsíc. Informoval o tom dnes Český statistický úřad. Listopadový výsledek podle ČSÚ nepříznivě ovlivnil větší deficit obchodu s minerálními palivy o 2,1 miliardy a chemickými výrobky o 1,4 miliardy Kč.   "Obrat zahraničního obchodu meziročně vzrostl o 22,5 procenta na 464,7 miliardy Kč a dosáhl tak druhé nejvyšší měsíční hodnoty od vzniku samostatné České republiky," upozornili statistikové. Maximum 478,9 miliardy Kč statistický úřad zaznamenal v říjnu 2007. Posílení koruny vůči euru o 4,8 procenta znamenalo podle úřadu vyšší přírůstky vývozu a dovozu v přepočtu na eura než v korunách, vlivem oslabení koruny ve vztahu k dolaru o čtyři procenta byl naopak růst vývozu a dovozu v dolarovém vyjádření nižší než v korunách.   "Listopadový přebytek zahraničního obchodu naplnil zcela očekávání trhu. Výsledek obchodní bilance českou měnu bezprostředně neovlivní," uvedla analytička Raiffeisenbank Helena Horská. Za celý rok 2010 odhaduje přebytek obchodní bilance necelých 130 miliard korun po předloňských rekordních 150 miliardách. "V letošním roce díky stále relativně silné zahraniční poptávce a v první polovině roku utlumené domácí spotřebě, tudíž i utlumenému dovozu, čekáme nový rekord obchodní bilance na úrovni 155 miliard korun," dodala.   Prakticky všechny podrobnější informace o zahraničním obchodu pak podle analytika UniCredit Bank Pavla Sobíška vypovídají o rostoucí síle české ekonomiky. "Zahraniční poptávka se ukázala být natolik silná, že ani vysoký dovoz ropy za rostoucí ceny, ani kulminující dovoz solárních panelů nestačily obchodní bilanci příliš zhoršit. Také struktura exportu se jeví příznivě, jelikož v jeho růstu převládají dvě skupiny zboží s nejvyšší přidanou hodnotou, tedy skupina strojů a dopravních prostředků a skupina průmyslového spotřebního zboží," uvedl.   I podle náměstka ministra průmyslu a obchodu pro zahraniční obchod Milana Hovorky motor české ekonomiky, kterým vývoz bezesporu je, se opět točí na plné obrátky. "Tahounem zůstává německá ekonomika a okolní země. Čeští vývozci se však neztrácejí ani na mimoevropských, pro český vývoz prioritních trzích, jakými jsou Rusko, Čína, Indie a další," uvedl.   "Podtrženo a sečteno, silný růst vývozů je v souladu s pozitivními signály, jež opakovaně přicházejí z průzkumu podnikatelského sentimentu - jak z České republiky, tak z eurozóny, a výhled zůstává příznivý i pro první čtvrtletí letošního roku," uvedl analytik Generali PPF Asset Management Radomír Jáč.   "Tuzemské firmy prokazují svou konkurenceschopnost, a to zejména na náročném evropském trhu. Také nárůst dovozů je signálem oživování české ekonomiky a zvýšení jejich investičních aktivit," doplnil ředitel sekce hospodářské politiky Svazu průmyslu a dopravy Boris Dlouhý. Ředitelka zahraniční sekce svazu Dagmar Kuchtová ale upozornila na potřebu nového způsobu řízení ekonomické diplomacie a vyřešení vyhrocených mezirezortních vztahů mezi ministerstvy průmyslu a zahraničí.   Zatímco v obchodě s minerálními palivy a chemickými výrobky se schodek prohloubil, kladné saldo vzrostlo u obchodu s průmyslovým spotřebním zbožím o 0,8 miliardy Kč, stroji a dopravními prostředky o 0,3 miliardy Kč a nevýznamně u obchodu se surovinami. Mírné snížení záporného salda zaznamenal obchod s potravinami a živými zvířaty, přechodem z pasiva do aktiva se zlepšila bilance obchodu s živočišnými a rostlinnými oleji a tuky o 0,2 miliardy korun.   Vývoz strojů a dopravních prostředků meziročně vzrostl o více než pětinu (22,2 procenta). Zvýšil se především vývoz silničních vozidel o 5,7 miliardy Kč, elektrických zařízení, přístrojů a spotřebičů o 5,3 miliardy Kč, výpočetní techniky o 3,7 miliardy Kč a strojů a zařízení všeobecně užívaných v průmyslu o 2,9 miliardy Kč. Dovoz strojů a dopravních prostředků meziročně stoupl o více než čtvrtinu (29,7 procenta). Největší přírůstky ČSÚ eviduje u dovozu elektrických zařízení, přístrojů a spotřebičů o sedm miliard Kč, výpočetní techniky o 4,1 miliardy Kč, telekomunikačních zařízení o 3,3 miliardy Kč a silničních vozidel o 2,9 miliardy Kč.   Dovoz minerálních paliv meziročně vzrostl o 25,2 procenta a byl ovlivněn zejména vyšším dovozem ropy. Dovoz zemního plynu v hodnotovém vyjádření vzrostl o 27,8 procenta, naturálně se však snížil o 24,6 procenta.   Obchodní bilance se státy EU skončila přebytkem 56,9 miliardy Kč, který byl meziročně o 11,8 miliardy Kč vyšší. Schodek obchodu se státy mimo EU se meziročně prohloubil o 14,5 miliardy na 45,1 miliardy Kč. Přebytek vzrostl v obchodě s Německem o 5,9 miliardy Kč a Slovenskem o 3,5 miliardy Kč. Přechodem z pasiva do aktiva se zlepšila bilance obchodu s Polskem o dvě miliardy korun. Deficit se prohloubil v obchodě s Čínou o 9,4 miliardy Kč, Ruskem o 2,8 miliardy Kč a s Malajsií a Koreou (o 0,9 miliardy Kč). Kladné saldo kleslo v obchodě s Itálií o 0,7 miliardy Kč a nevýznamně (o 0,2 miliardy Kč) s Francií a Nizozemskem.   Za posledních dvanáct měsíců v porovnání s předchozími dvanácti měsíci se zvýšil vývoz o 15,7 a dovoz o 17,4 procenta. Obchodní bilance skončila přebytkem 125,2 miliardy Kč, který byl o 12,6 miliardy nižší. Zahraniční obchod se státy EU skončil za posledních dvanáct měsíců přebytkem vyšším o 101,3 miliardy Kč a dosáhl 578 miliard korun. Se státy mimo EU se schodek prohloubil o 113,9 miliardy na 452,7 miliardy korun.   V lednu až listopadu 2010 vzrostl vývoz o 16,5 procenta a dovoz o 19,2 procenta. Přebytek obchodní bilance se meziročně snížil o 24,4 miliardy Kč na 122,6 miliardy korun, uvedl dnes Český statistický úřad.   kri sos vju fd mha  