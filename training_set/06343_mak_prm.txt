 Německé průmyslové zakázky v březnu nečekaně klesly  Berlín 5. května (ČTK) - Zakázky německých průmyslových podniků se v březnu po vzestupu předešlých měsíců nečekaně snížily. Proti předchozímu měsíci jejich objem klesl o čtyři procenta a dnešní zpráva ministerstva hospodářství ukázala zejména neobvykle nízký počet velkých zakázek.   Německé průmyslové zakázky, které signalizují budoucí vývoj v průmyslu, mají letos zatím sestupnou tendenci a po lednovém růstu o 3,1 procenta zaznamenaly v únoru podle dnešní revize zvýšení jen o 1,9 procenta, Pro březen ekonomové podle agentury Reuters čekali nepatrný nárůst o 0,1 procenta.    K poklesu přispěla o něco více slabost v zahraničí, odkud objem zakázek klesl o 4,3 procenta, zatímco domácí zakázky oslabily o 3,5 procenta. Nejhlubší propad z jednotlivých kategorií zaznamenal klíčový sektor investičního zboží, kde se zakázky propadly o 7,2 procenta.   V meziročním srovnání posledních dvou měsíců byly průmyslové zakázky vyšší o 1,4 procenta. Z toho domácí posílily o 2,6 procenta, zatímco zahraniční zakázky stouply jen o 0,4 procenta.   Údaje naznačují, že mírné utlumování globální ekonomiky zpomaluje zahraniční poptávku po německém zboží. Loňské prudké oživení německé ekonomiky z hluboké recese bylo založeno hlavně na vývozu do rychle rostoucích zemí Asie, ty však nyní začínají brzdit své ekonomiky přitvrzováním měnové politiky. V poslední době však k růstu německé ekonomky začala významně přispívat i domácí spotřeba.     Německá ekonomika v loňském roce stoupla po předloňském propadu o 3,6 procenta, nejrychlejším tempem od sjednocení země v roce 1990. Pro letošní rok vláda čeká zvýšení o 2,6 procenta, v roce 2012 však předpokládá zpomalení na 1,8 procenta.   hp dvd  