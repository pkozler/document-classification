 Státní duma schválila sporný návrh reformy ruské policie  Moskva 28. ledna (ČTK) - Dolní komora ruského parlamentu dnes schválila reformu policie navrženou prezidentem Dmitrijem Medveděvem. Pro přijetí zákona zaměřeného na boj s korupcí v policejních řadách hlasovali poslanci vládní strany Jednotné Rusko. Ostatní tři parlamentní frakce reformu odmítají z obavy před závažným porušováním lidských práv. Zákon ještě musí schválit horní komora Rada federace a podepsat prezident.   Státní duma sporný návrh schválila hlasy 315 poslanců. Záměr reformovat policii Medveděv oznámil v prosinci 2009. V srpnu 2010 předložil návrh zákona, který reagoval na závažné prohřešky policistů, jako jsou mučení, vraždy, korupce nebo vydírání, jejichž počet v poslední době výrazně narůstal.   Právní předpis předpokládá přejmenování strážců zákona z "milice" na "policii", snížení počtu pracovníků ministerstva vnitra o 20 procent do roku 2012, zvýšení platů a zlepšení postupů při výběru budoucích policistů.   Opoziční parlamentní strany upozorňují na nebezpečí porušování lidských práv, neboť duma neschválila pozměňovací návrhy, které požadovaly například omezení použití obušků na některé části těla, bití žen nebo domovní prohlídky bez podezření ze spáchání trestného činu.   Podle vládních poslanců by tyto pozměňovací návrhy znemožnily policii zajišťovat národní bezpečnost. Proti zákazu použití fyzického násilí na ženách se vyslovil poslanec Jednotného Ruska Vladimir Kolešnikov. Argumentoval rolí žen při sebevražedných atentátech v minulosti.   Kritici se domnívají, že zákon nepřinese zásadní zlepšení, neboť jediná skutečná změna je přejmenování sboru. Pro skutečný boj s korupcí by byla nutná mnohem větší reforma.   Silná veřejná kritika přinutila Medveděva k částečným úpravám návrhu. Právní akt tak jasně stanovuje v jakých případech smí být jako donucovací prostředek použita síla, zakazuje mučení a další prohřešky vůči lidské důstojnosti. Policisté v budoucnu také nebudou moci používat gumové projektily proti pokojným demonstracím.   kav mik  