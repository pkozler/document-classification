 Ceny ropy po pondělním poklesu dnes mírně vzrostly  Londýn 21. června (ČTK) - Ceny ropy dnes mírně vzrostly v reakci na pokles z předchozího dne a posilující euro; v pondělí klesly nejníže za čtyři měsíce. Kurz eura dnes zpevnil vůči dolaru před hlasováním o důvěře řecké vládě, která se snaží předejít dluhovému kolapsu země.   Cena severomořské ropy Brent se ve 12:15 SELČ zvýšila o 62 centů na 112,31 dolaru za barel. Americká ropa pro červencovou dodávku zdražila o 93 centů na 94,19 USD za barel. V pondělí přitom klesla až na 91,14 USD, kde nebyla od konce února.   "Táhl to kurz euro/dolar," uvedl makléř japonské společnosti Newedge. "Ropa stoupá s eurem," dodal.   O důvěře obměněné vládě premiéra Jorgose Papandrea bude řecký parlament hlasovat v pozdních večerních hodinách. Socialisté v něm sice mají většinu, ale pokračující drastické úspory vlády s vážnými sociálními dopady a opakujícími se protesty ohrožují jednotu vládního tábora.   Investoři na světovém finančním trhu dění v Řecku pozorně sledují. Pokud kabinet v hlasování o důvěře uspěje, bude řecký parlament hlasovat o úsporných opatřeních do 28. června. Ministři financí eurozóny přitom dali v pondělí Aténám dva týdny na schválení výraznějších úspor, aby země mohla dostat další záchrannou půjčku 12 miliard eur (zhruba 290 miliard Kč).     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  112,31  111,69     New York - Nymex  WTI  červenec  94,19  93,26     pok dvd  