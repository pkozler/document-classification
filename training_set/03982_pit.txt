 Nejužívanějším internetovým prohlížečem v Evropě se stal Firefox  Helsinky 4. ledna (ČTK) - Nejužívanějším internetovým prohlížečem v Evropě se stal na konci minulého roku Firefox. Je to první případ, kdy Internet Explorer od americké společnosti Microsoft přišel na tak velkém trhu o pozici lídra, uvedla dnes internetová analytická skupina StatCounter.   Podle jejích podkladů měl Firefox v prosinci podíl v Evropě 38,1 procenta, zatímco Exploreru klesl podíl na trhu na 37,5 procenta. Na třetí pozici si výrazně polepšil Chrome od firmy Google, který měl loni v prosinci podíl 14,6 procenta proti 5,1 procenta o rok dříve.   Podle zprávy StatCounteru se výměna na první pozici odehrála proto, že Chrome připravil o podíl Internet Explorer, zatímco si Firefox udržoval na trhu svůj díl. "Pravděpodobně pozorujeme dopad dohody mezi Evropskou komisí a Microsoftem," uvedl generální ředitel StatCounteru Aodhan Cullen.   Komise v prosinci 2009 přijala slib Microsoftu, že zajistí uživatelům přístup i k prohlížečům od rivalů. Obě strany tak uzavřely dlouhodobý spor o dodržování protimonopolních pravidel hospodářské soutěže. Microsoft tak Evropanům od začátku loňského března dává ve více než stovce milionů starých a nových PC s Windows vybrat z 12 prohlížečů.   Ve světovém měřítku klesl v prosinci podíl Internet Exploreru na 46,9 procenta. Firefox měl 30,8 procenta a Google 14,9 procenta, citovala StatCounter agentura Reuters.   pok dvd  