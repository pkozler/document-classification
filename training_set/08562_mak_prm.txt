 Průmyslová výroba v USA se v květnu vrátila k růstu  Washington/New York 15. června (ČTK) - Průmyslová výroba ve Spojených státech v květnu vzrostla o 0,4 procenta, a smazala tak větší část půlprocentního dubnového poklesu. Podle dat americké centrální banky (Fed) se vyrobilo například více stavebních materiálů, druhým měsícem po sobě se naopak snižovala výroba automobilů.   Za dubnovým poklesem průmyslové výroby stál podle statistiků zčásti vliv narušení globálního dodavatelského řetězce v důsledku ničivého zemětřesení, které v březnu zasáhlo Japonsko. Částečně však byla na vině také tornáda na jihu Spojených států, kvůli nimž musela řada tamních podniků na čas přerušit výrobu.   Dubnový pokles výroby v USA byl první po deseti měsících. Na útlum výroby aut, který pokračoval také v květnu, má přímý vliv nedostatek dílů od japonských automobilek.   Celkově tak průmyslová výroba zůstává po dvou měsících prakticky beze změn. Nepříznivě se ve statistice projevila i nižší aktivita rozvodných společností, protože počasí v jarních měsících bylo v USA letos příznivější, než je obvyklé.   Kvůli globální recesi průmyslová výroba ve Spojených státech v minulých letech citelně klesala. Na dno se dostala v červnu 2009, od té doby už se ale o 11,5 procenta zvýšila. Stále je však sedm procent pod předkrizovým maximem, na němž byla v září 2007.   spr dvd  