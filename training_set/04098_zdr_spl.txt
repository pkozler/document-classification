 V Jáchymově vznikla naučná stezka o radioaktivním plynu radonu  Jáchymov (Karlovarsko) 10. května (ČTK) - V Jáchymově vznikla naučná stezka, která podrobně informuje o radioaktivním plynu radonu. Právě jím je město na úpatí Krušných hor proslulé, ať v negativním či pozitivním smyslu. Radon tam komplikuje výstavbu i opravy domů, radonové vody ovšem využívají k léčbě unikátní lázně. Nová naučná stezka proto do města určitě patří a může být nejen turistickou atrakcí, ale i zdrojem poučení, řekl dnes ČTK starosta Bronislav Grulich (nezávislý).   Tříkilometrová trasa stezky s devíti tabulemi vede od radnice kolem dolu Svornost a jámy Josef podél Špitálního kostelíku kaštanovou alejí k sanatoriu Radium palác. Na vzniku se podílel mimo Jáchymova i Státní úřad pro jadernou bezpečnost, ministerstvo průmyslu a ČVUT. Podle Martina Jiráka z ČVUT, jednoho z autorů, bylo zřejmé, že stezka nemůže být situována jinam než do Jáchymova - města spojovaného s přírodní radioaktivitou i radonem už více než 100 let.   V odvalech z jáchymovských dolů objevila Marie Curie Sklodowská v roce 1898 radioaktivní prvky radium a polonium. V roce 1906 vznikly v Jáchymově první radonové lázně na světě. Podle Jiráka i první měření radonu v obytných domech a první pokusy o jejich úpravy proti působení radonu se odehrály v Jáchymově. Peníze od státu pro Jáchymov na boj s radonem považuje ale starosta za nedostatečné. "Uranové rudy se vytěžilo za desítky, možná stovky milionů korun. Městu to ale nic nepřineslo," dodal.   Naučná stezka podle Grulicha alespoň ukáže návštěvníkům města i místním, jak složité je všechno, co se týká radonu. Cílem autorů trasy bylo vytvoření informačních tabulí, které by připomínaly jáchymovský odkaz, avšak zároveň i dostatečně zřetelně upozorňovaly na skutečnost, že radon v domech je druhou nejvýznamnější příčinou vzniku rakoviny plic. Trasa upozorní i na to, jak se proti působení radonu chránit a jak slouží při léčbě. Stezka má svou podobu i na internetové adrese  www.radonovastezka.cz .   vlm snm  