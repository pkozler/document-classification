 Na jihu Čech platí na šesti řekách povodňová aktivita  Zprávu jsme aktualizovali k 12:00. Ve 3. a 4.odst. jsme doplnili informace ČEVAK.   --------------------    České Budějovice 14. ledna (ČTK) - Na šesti řekách v Jihočeském kraji platí povodňová aktivita. Ke druhému stupni vystoupala Lomnice v Dolním Ostrovci na Písecku, Skalice ve Varvažově na Písecku, Smutná v Ratajích na Táborsku a Lužnice v Bechyni. První stupeň platí pro Nežárku v Lásenicích na Jindřichohradecku, Otavu v Písku, Lomnici v Blatné na Strakonicku a Milevský potok v Milevsku na Písecku. Vyplývá to z informací Povodí Vltavy.   Hasiči podle operačního důstojníka čerpali vodu ze sklepa v Sezimově Ústí, nikde jinde kvůli záplavám zatím zasahovat nemuseli, monitorují ale stav vody v řekách u Sudoměřic na Táborsku a v Miroticích na Písecku.   Vzrůstající hladina řeky Skalice na Písecku způsobila odstavení čistírny odpadních vod a zdroje pitné vody v Mirovicích na Písecku. "Čistírnu naši pracovníci odstavili hlavně proto, aby velká voda nepoškodila technologická zařízení. Po opadnutí povodňové vlny začne postupně najíždět do provozu," řekla ČTK mluvčí společnosti ČEVAK Jitka Kramářová.   Zdroje pitné vody jsou odstaveny také v Horosedlech a z preventivních důvodů v Miroticích. Zajištěno bylo náhradní zásobování pitnou vodou z cisteren. "Vodu z vodovodu nelze v tuto chvíli používat na pití a vaření," dodala.   Hladiny řek podle hydrologa Tomáše Vlasáka stoupají v celém regionu. Nejvýraznější vzestupy zaznamenávaly vodoměrné stanice na menších tocích Písecka a Táborska. Kulminovaly v noci na dnešek, někde vrcholu dosáhly dopoledne. Střední a dolní Otava a také Nežárka s Lužnicí budou stoupat ještě během celého dneška. Zejména v povodí Lužnice se počítá s dosažením druhého stupně, a to na středním a dolním úseku Lužnice a na dolní Nežárce.   Hlavní srážkové pásmo spojené s přechodem teplé fronty pomalu ustupuje k východu. Za posledních 24 hodiny spadlo ve vrcholové části Šumavy až 30 milimetrů srážek a na Českomoravské vrchovině až 15 milimetrů, jinde do deseti. Přes noc pršelo už jen na hřebenech Šumavy. Teploty vzduchu byly v noci a budou i po celý dnešní den výrazně nad nulou i na horách.   mi snm  