 Metrostav dokončil ražbu tunelu Blanka pod Letnou  Praha 10. ledna (ČTK) - Společnost Metrostav dnes dokončila ražbu tunelového komplexu Blanka pod pražskou Letnou. Obyvatele domů v oblasti by již neměly trápit otřesy ze stavby, řekl novinářům generální ředitel Metrostavu Pavel Pilát. Pod Letnou nyní podnik bude pokračovat s montážními a dalšími pracemi.   "Obyvatelé Letné si mohou oddechnout, nebudeme je již rušit," uvedl po vytěžení posledního kubíku tunelu Blanka pod Letnou vedoucí projektu ražení tunelu Miroslav Padevět. "Stavba tím ale v žádném případě nekončí," dodal. Nyní se stavaři soustředí například na betonářské práce.   Zprovoznění tunelového komplexu, který má být největší podzemní stavbou nejen v Česku, ale také nejdelším městským tunelem v Evropě, se původně předpokládalo na konci roku 2012. Náměstek pražského primátora Karel Březina ale novinářům sdělil, že kvůli omezeným finančním prostředkům Prahy se termín pravděpodobně opozdí. Jasněji by mělo podle Březiny být v únoru, až pražské zastupitelstvo schválí nový rozpočet.   Společnost se při výstavbě tunelového komplexu rovněž potýkala s rozsáhlejšími propady půdy. Kvůli loňskému propadu firma zaplatila Praze asi 9,56 milionu korun, uvedl na začátku ledna ředitel magistrátního odboru městského investora Jiří Toman. Tunel Blanka se už potřetí propadl loni červenci u ministerstva kultury v Praze 6. Zával tehdy zasypal bagristu, po několika hodinách byl zachráněn.   Metrostav letos plánuje všechny tubusy tunelu obložit konečnou obezdívkou a zasypat otevřené stavební jámy, které jsou například na Letné a Prašném mostě. Vybudovány by letos měly být také podzemní garáže na Letné, ve druhé polovině roku se chystá oprava tramvajové trati na Letné a v Badeniho ulici.   lko vju  