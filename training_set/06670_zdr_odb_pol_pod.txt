 Pardubický kraj mlčí o tom, jak bude řešit odchody lékařů  Pardubice 10. ledna (ČTK) - Pardubický kraj mlčí o tom, jak bude řešit odchody lékařů. Dnes se sice konalo druhé jednání s vedením pěti nemocnic, ale pouze za zavřenými dveřmi. Ze zařízení chce odejít 219 lékařů, to je vše, co je kraj ochotný sdělit. Co bude dál, se novináři nedozvěděli.   "Ředitelé nemocnic akutní péče se budou pravidelně setkávat s vedením kraje až do vyřešení problému. Smyslem je zajištění neodkladné péče pro občany Pardubického kraje," řekla pouze mluvčí kraje Magdalena Navrátilová.   Ředitel chrudimské nemocnice a krajský koordinátor lékařských odborů Tomáš Vondráček dnes Českému rozhlasu naznačil, že odchody lékařů se mohou dotknout i dalšího zdravotnického personálu.   "Kdyby byl výrazně omezen provoz nemocnice, budeme muset snižovat stavy personálu, tedy i sester. Pokud je překážka na straně zaměstnavatele, dostanou přechodně volno a po tu dobu budou mít 60 procent z platu, jak to ukládá zákoník práce," řekl Vondráček.   V chrudimské nemocnici podalo výpověď 37 lékařů, z toho je zhruba polovina z gynekologicko-porodnického oddělení. Nemocnice momentálně nemá jasné řešení, jak bude oddělení fungovat od 1. března. Vondráček ale doufá, že nemocnice ve spolupráci s krajem a ministerstvem zdravotnictví řešení najdou, dodal Vondráček.   V nemocnicích Pardubického kraje pracuje 596 lékařů. Téměř 37 procent z nich se výpovědí připojilo ke kampani lékařských odborů Děkujeme, odcházíme. Lékařům vadí současný stav ve zdravotnictví, chtějí také 1,5 až trojnásobek současných platů. Odbory hrozí, že v celé zemi 1. března přestane chodit do práce více než 3800 lékařů.   jlc jpt  