 V Karlových Varech začala 653. lázeňská sezona, má být klidná  --------------------    Ke zpravodajství: FOTO/aktuality; AUDIO   V 1. odstavci jsme opravili chybné jméno "Jan Baksa" na správné "Jan Baxant".   --------------------    Karlovy Vary 7. května (ČTK) - Slavnostním žehnáním pramenů začala dnes sezona v největších českých lázních, v Karlových Varech. Tradičního zahájení se ujal primátor Petr Kulhánek (KOA) a litoměřický biskup Jan Baxant. Letošní lázeňská sezona je už 653., upřesnil při zahájení Kulhánek.   Oslavy zahájení sezony vedení města více otevřelo veřejnosti. Po celý den jsou připraveny různé akce, kulturní vystoupení i gastronomický festival. Podle mluvčí karlovarského magistrátu Michaely Kousalové dalo město na letošní zahájení sezony 2,2 milionu korun, což je mírně více než loni.   Podle náměstka primátora Karlových Varů Jiřího Klsáka (KOA) si město pro letošek přeje pro lázeňské hosty hlavně klid. "Probíhá zde ještě celá řada staveb, ale my se budeme pokoušet stavební ruch utlumit, aby lázeňští hosté tady měli příjemné prostředí," řekl ČTK Klsák.   "Jak řekl při pátečním zahájení sezony v divadle Marek Eben, lidé by se tady měli hlavně válet. A to nejen lázeňští hosté, ale měli by to v době lázeňské sezony vzít za své i místní," dodal Klsák.   Karlovy Vary ale také chtějí, aby se podařilo vrátit návštěvnost lázní na úroveň před ekonomickou krizí. I když vloni se počet hostů po propadu v roce 2009 začal opět zvedat, stále nedosahuje úrovně roku 2008, kdy do Karlových Varů přijelo podle informací hotelů a lázeňských domů přes 111.000 hostů. Loni to bylo necelých 79.500. Z toho ale 92,3 procenta zahraničních. Počet tuzemských hostů stále klesá a loni dosáhl nejmenšího podílu za poslední roky.   Na žehnání pramenů dnes navazovala slavnostní mše a na odpoledne je pro diváky připraven okázalý průvod historických postav. "Průvod bude letos tvořit 55 účinkujících, kteří budou oblečeni v historických kostýmech a zbroji. Ty doplní ještě 50 dětí ze Základní školy Konečná v Karlových Varech. V průvodu pojedou také jezdci na koních, těch bude celkem šest, a to král s doprovodem," popsala Kousalová. Dnešní oslavy skončí večerem v bondovském stylu v Grandhotelu Pupp.   Pavel Peňás kš  