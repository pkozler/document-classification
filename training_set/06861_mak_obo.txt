 Schodek zahraničního obchodu USA klesl nejníže za deset měsíců  Washington 13. ledna (ČTK) - Schodek zahraničního obchodu USA v listopadu klesl ve srovnání s předchozím měsícem o 0,3 procenta na 38,3 miliardy dolarů (zhruba 703,4 miliardy Kč) a ocitl se nejníže od ledna 2010. Vývoz díky slabšímu dolaru a růstu zahraniční poptávky byl nejvyšší za více než dva roky. Vyplývá to z údajů, které dnes zveřejnilo americké ministerstvo obchodu.   Analytici dotazovaní agenturou Reuters očekávali prohloubení deficitu na 40,5 miliardy USD z původních říjnových 38,7 miliardy USD. Ministerstvo rovněž revidovalo údaj za říjen na 38,4 miliardy USD.   Vývoz zboží a služeb v listopadu stoupl o 0,8 procenta na 159,6 miliardy dolarů, což byla nejvyšší hodnota od srpna 2008, tedy měsíce před bankrotem banky Lehman Brothers. K růstu přispěl vyšší prodej komerčních letadel, počítačů a zemědělských produktů jako kukuřice a pšenice. Dovoz se zvýšil o 0,6 procenta na 198 miliardy USD. Dovoz ropy vzrostl o 6,7 procenta na 27,2 miliardy dolarů.   Listopadový vývoz do Číny stoupl na rekordních 9,5 miliardy USD. Navzdory vyššímu exportu se však schodek obchodu s Čínou prohloubil o půl procenta na 25,6 miliardy dolarů a je na cestě k novému celoročnímu rekordu. Dovoz z Číny vzrostl na 35,1 miliardy z 34,8 miliardy USD o měsíc dříve.   Schodek obchodu s Kanadou vzrostl o 48,2 procenta na 1,8 miliardy dolarů. S Mexikem se naopak snížil o 2,4 procenta na 5,8 miliardy USD. Deficit obchodu se zeměmi Evropské unie klesl o 0,7 procenta na 7,1 miliardy dolarů, napsaly agentury AP a Reuters.   irl dvd  