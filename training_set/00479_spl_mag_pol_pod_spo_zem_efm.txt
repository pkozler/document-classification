 Mostecký hipodrom má přilákat víc lidí, nejen milovníky koní  --------------------    Ke zpravodajství: FOTO ve Fotobance  ID foto:  P200807180448001 ,  P200806100411201    --------------------    Most 10. května (ČTK) - Mostecký hipodrom nemá být místem jen pro milovníky koní a in-line bruslí. Do léta v areálu přibude pikniková zóna a IQ park, výhledově se tam mají pořádat velké akce jako třeba hudební festivaly. K areálu také začne po letech jezdit pravidelná autobusová linka. Na dnešní tiskové konferenci to řekl Jan Dienstl, místopředseda představenstva Jan Dienstl Czech Coal.  Společnost je s městem Most hlavním akcionářem areálu, který vznikl v roce 1996 rekultivací po těžbě uhlí.   Ještě do léta chce nové vedení v areálu otevřít veřejnosti piknikovou zónu s lavičkami a grily a IQ park inspirovaný úspěšnou výstavou v pražském Mánesu. "Pikniková zóna má umožnit Mostečanům využívat areál, když je pěkné počasí tak jako dnes. Známe taková místa ve Španělsku, kde se schází i tisíce lidí," popsal Dienstl.   Druhou letošní novinkou má být IQ park, interaktivní výstava, která by dětem a mládeži přibližovala hravou formou základní fyzikální postupy. "Jsme energetická společnost, tak bychom ho zaměřili trochu tímto směrem," dodal místopředseda představenstva Czech Coal.   Autobusová linka k hipodromu vyjede na farmářské trhy, které hostí hipodrom tuto sobotu a poté vždy jednou měsíčně. "Zbytek je otázka podnikatelského záměru Dopravního podniku," dodal primátor Mostu Vlastimil Vozka s tím, že nejprve se musí ukázat, že lidé chtějí na hipodrom autobusem jezdit. Kyvadlová doprava na závodiště dosud fungovala jen ve dnech dostihů.   Nový ředitel hipodromu Josef Pouzar prozradil, že první z velkých akcí chce v areálu uspořádat už letos. O co konkrétně půjde, ale zatím tají. "Máme chuť už v letošním roce něco udělat, zatím vytipováváme termíny, abychom se nestřetli s jinými akcemi v regionu," dodal.   Ideálním stavem by podle Pouzara bylo, kdyby měli Mostečtí zábavu v hipodromu na sedm dní v týdnu, dosud tam sice každý den mohou, jediným lákadlem pro veřejnost nespjatou s jezdectvím je ale in-line dráha. Možnosti každodenního využití areálu začne nové vedení připravovat od září, letní sezóna bude především v tradičním duchu dostihového sportu.   Ten ale k financování areálu nestačí. "Je veřejným tajemstvím, že jenom dostihový sport a provoz závodiště může generovat ztrátu," řekl mostecký primátor s tím, že plán Czech Coal na restrukturalizaci areálu vítá. Společnost prý nechce na areálu vydělávat, měl by se ale sám zaplatit, především z pořádaných akcí. "Dost z nich by mělo být sponzorských, třeba festival placený pivovarem a podobně," dodal Dienstl. Zdarma by mělo zůstat i parkování, nové vedení nechce ani zvyšovat vstupné na dostihy.   Podrobnější informace o akcích a dalším rozvoji areálu nechtěl Czech Coal zatím zveřejňovat, podle Dienstla musí plány nejprve schválit nadcházející valná hromada akcionářů společnosti.   Vanda Králová dr  