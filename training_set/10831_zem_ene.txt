 Brno investuje do nových vodovodních řadů 60 milionů  Brno 3. ledna (ČTK) - Brno nechá postavit dva nové vodovodní řady mezi vodojemem v městské části Brno-Bosonohy a vodojemy na Kamenném vrchu. Vodovod umožní záložní připojení na vodu z vodní nádrže Vír u těch zdrojů, kam byla dosud přiváděna voda pouze z přivaděčů z Březové nad Svitavou. Brno vypsalo na zhotovení stavby za 60 milionů korun výběrové řízení, zjistila ČTK z informačního systému o veřejných zakázkách.   Brno je zásobováno pitnou vodou z vodovodního systému, jehož nejdůležitějšími zdroji je prameniště vody v Březové nad Svitavou a voda z vodní nádrže Vír na Vysočině.   "Stavba umožní propojení dvou záložních zdrojů závislých na březovských přivaděčích na náhradní zásobování z vírské přehrady," řekl ČTK Roman Palatin z Brněnských vodovodů a kanalizací. Podle něj výstavba nového přívodního a zásobovacího řadu umožní, aby byla v roce 2012 kompletně vyřazena z provozu úpravna vody v Brně-Pisárkách. Ta už dnes slouží pouze jako záložní zdroj a vodu do vodovodní sítě nedodává.   lab sap  