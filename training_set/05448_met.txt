 Hladiny řek v Německu pomalu stoupají, katastrofa zatím nenastala  Řezno 15. ledna (ČTK) - Hladiny německých řek dál stoupají, prozatím se ale nenaplnily katastrofické scénáře na Dunaji v německém Řeznu, uvedla dnes agentura DPA. V Řezně počítal krizový štáb se zvýšením hladiny Dunaje při kulminaci na 6,3 metru. To by znamenalo, že řeka nepřekoná rysku 6,6 metru a tedy stav z katastrofálních povodní v letech 1988 a 2002. Mobilní povodňové stěny by tak zůstaly nezaplaveny a nebylo by třeba vyhlašovat výjimečný stav.   Ještě ráno přidávali záchranáři k mobilním stěnám pytle písku. Některé budovy v historickém centru už byly zčásti ve vodě, nicméně žádná z povodňových stěn nebyla přelita vodou, uvedla agentura DPA.   V Pasově začal Dunaj po razantním zvyšování zvolna klesat, v sobotu ráno dosahoval 8,4 metru. Město počítá s tím, že během dne se zvýší o zhruba 20 centimetrů a radnice předpokládá, že další, byť mírnější stoupání nastane v neděli.   V noci stoupaly i hladiny Labe a Rýna. Rýn dosáhl nad ránem hodnoty 6,3 metru, pokles se čeká až v neděli. To má řeka kulminovat rovněž v Koblenci, nečeká se ale, že by dosáhla dramatických hodnot z počátku týdne.   Povodňové centrum v Drážďanech v noci obnovilo povodňová varování. Podle nich bude hladina Labe zřejmě až do dnešního večera zčásti stoupat až k sedmi a půl metrům a dosáhne tak čtvrtého, nejvyššího stupně povodňové pohotovosti.   V Braniborsku a Durynsku platí na mnoha místech výstražný stupeň tři.  V Sasku-Anhaltsku byli ráno k ochraně Magdeburgu otevřeno nejdůležitější pretzienské stavidlo, nejdůležitější povodňová ochrana regionu. V Magdeburgu má podle předpokladů vystoupat hladina řeky na 5,5 metru.   sd  