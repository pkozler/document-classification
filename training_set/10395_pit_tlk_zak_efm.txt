 Chytré mobily a tablety se letos stanou hlavním terčem hackerů  Praha 11. května (ČTK) - Chytré mobilní telefony a tablety se letos stanou hlavním terčem útoků počítačových zločinců. Jejich obliba výrazně roste a lidé si je přitom zabezpečují méně než počítače. V rozhovoru pro ČTK to uvedl vědecký ředitel antivirové firmy AVG Karel Obluk.   "Zhruba třetina uživatelů chytrých telefonů nemá žádné povědomí o bezpečnostních rizikách jejich používání. Antivirový program pak používá jen 29 procent uživatelů," uvedl Obluk.   Nejvíce ohrožený je operační systém od Google Android. Jeho obliba roste a navíc podle Obluka vzniká díky otevřenému vývojovému prostředí Androidu velké množství aplikací, které se téměř nekontrolovaně dostávají na trh. Škodlivých je zhruba 0,2 procenta aplikací. V prvním čtvrtletí AVG zablokovala v průměru 100.000 spamových a phishingových zpráv pro Android denně.   Hackeři přitom v mobilech s operačním systémem nejčastěji pátrají po citlivých datech. "Je zajímavé, kolik manažerů si například stahuje citlivá data z dobře zabezpečených počítačů na téměř nezabezpečená mobilní zařízení," dodal Obluk. Další formou útoku může být například odeslání dárcovské SMS z napadeného mobilu. Při odesílání částek v řádu jednotek korun měsíčně si uživatel dlouhou dobu nemusí ničeho všimnout.   V laboratorních podmínkách se podle Obluka již objevila aplikace, která je schopná z telefonického rozhovoru klienta s bankou rozeznat diktované údaje o účtu nebo kreditní kartě a ty pak z telefonu odeslat na jiný přístroj.   Nebezpečí uživatelům hrozí i kvůli stále oblíbenějším přístupům z mobilních zařízení na Facebook a další sociální sítě. Počet škodlivých kampaní na Facebooku se přitom za poslední rok zvýšil trojnásobně. Nebezpečí Facebooku podle Obluka spočívá v tom, že jej uživatelé považují za domácí prostředí, kde jsou mezi přáteli. Například dvě třetiny uživatelů kliknou na odkaz, o kterém si myslí, že jim jej poslal přítel na Facebooku.   Společnost Gartner odhaduje letošní celosvětový růst prodeje chytrých telefonů o 60 procent na 468 milionů. Nejpozději na konci roku by se měl Android stát jedničkou mezi operačními systémy před Symbianem a příští rok by měl dosáhnout podílu 49 procent.   jsa vju  