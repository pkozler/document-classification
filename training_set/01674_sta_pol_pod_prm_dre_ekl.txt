 Deník: Zábřeh ukončil spolupráci s firmou Wanemi  Olomouc 25. června (ČTK) - Radnice v Zábřehu na Šumpersku po letech sporů definitivně ukončila jakoukoliv spolupráci s firmou Wanemi. Firma chtěla ve městě vybudovat papírnu a teplárnu. Těsná většina 11 zastupitelů nyní rozhodla, že město půjde proti firmě a jejímu projektu papírny radikální cestou. Radnice pověřila advokátní kancelář, která ji nově zastupuje, aby podnikla všechny kroky k ukončení všech smluvních vztahů. Informuje o tom dnes Šumperský a jesenický deník.   Zastupitelé tím chtějí podle deníku dosáhnout toho, aby firma nemohla dostat územní rozhodnutí. Město si kvůli postupu najalo novou advokátní kancelář. "Za tak krátkou dobu se nemohli seznámit se všemi podrobnostmi. V některých závěrech se mýlí. Snaží se uchlácholit město, že může jít do soudních sporů. Ale naše pozice po právní stránce je pevná, my se sporu rozhodně nebojíme. Náš projekt určitě budeme realizovat," cituje deník zástupce firmy Wanemi Marka Štencla.   Na zastupitelstvu vystoupil také bývalý místostarosta Lubomír Sommer, který smlouvu s firmou dříve podepsal těsně před volbami bez vědomí starosty a zastupitelů. Smlouvu o prodeji uzavřenou za nestandardních okolností loni v listopadu považuje nové vedení města za neplatnou a jejího zrušení se domáhá i u soudu. "Bylo na mě podáno trestní oznámení v této věci. Chci vám sdělit, že policie na návrh státního zástupce věc odložila. Podpisem smlouvy jsem žádný trestný čin nespáchal," informoval Sommer. Zároveň zastupitele varoval, že spor s firmou může radnici významně finančně zatížit. Wanemi například již nyní požaduje po radnici zaplacení několika pokut za neplnění závazků.   Projekt papírny a energetického zdroje, který chce Wanemi vybudovat v průmyslové zóně v Zábřehu, budí už čtyři roky vášnivé spory. Zatímco v minulém zastupitelstvu mírně převažovali ti, kdo rozjetý projekt buď podporovali, anebo mu alespoň nebránili, po říjnových volbách se situace obrátila. Převahu získaly strany, které měly přímo ve volebním programu projekt Wanemi zastavit. Ty teď svůj program naplňují.   Projekt vyvolává nesouhlasné reakce i mezi obyvateli. Řada lidí se obává například zhoršení životního prostředí. Odpůrci papírny v minulosti usilovali i o vyhlášení místního referenda, to ale zastupitelé zamítli a zapravdu jim dal i soud.   ftv snm  