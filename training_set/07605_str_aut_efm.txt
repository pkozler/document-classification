 Novým technickým ředitelem firmy Bosch Diesel je Karsten Müller  Jihlava 20. ledna (ČTK) - Novým technickým ředitelem firmy Bosch Diesel v Jihlavě se stal Karsten Müller (45). Po třech letech vystřídal Michaela Schöllhorna, který od ledna působí na stejné pozici v německém závodě v Blaichachu. Müller dosud pracoval ve výrobní divizi dieselových systémů Bosch v německém Homburgu. ČTK to dnes sdělil mluvčí jihlavské společnosti Mojmír Kolář. Bosch Diesel je největším podnikem na Vysočině. V jeho závodech pracovalo koncem minulého roku asi 5000 lidí.   Müller byl v Homburgu vedoucím úseku výroby tlakových zásobníků. Jihlavský závod už zná z návštěv, uvedl mluvčí. Doplnil, že střídání manažerů po několika letech je ve firmě Bosch pravidlem.   Müller nastoupil po ukončení vysoké školy do vstupního programu pro mladé technické inženýry firmy Bosch. Pracoval pak 13 let v různých výrobních divizích Bosch. Několik let byl zaměstnán i v Japonsku a ve Velké Británii. Po návratu do Německa nastoupil v centrálním oddělení Bosch Production System. Odtud přešel do závodu v Homburgu. Je ženatý a má dvě děti.   Bosch Group je mezinárodním dodavatelem v oblasti technologií a služeb. Součástí skupiny je společnost Robert Bosch GmbH a přes 300 dceřiných a regionálních společností ve více než 60 zemích světa.   Firma Bosch Diesel v Jihlavě se zabývá výrobou čerpadel pro dieselové motory. Podle informací, které se objevily v médiích v polovině loňského prosince, se podnik vyrovnává s rozsáhlým případem krádeží čerpadel. Výrobky zřejmě putovaly na černý trh. Vedení podniku však nechtělo tuto kauzu komentovat s poukazem na policejní vyšetřování. Podle dnešních informací policie vyšetřování této kauzy ještě nebylo ukončeno a nikdo zatím ani nebyl obviněn.   vst sap  