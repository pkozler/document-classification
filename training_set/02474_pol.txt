 Lotyšsko zakázalo Lužkovovi pobyt na svém území  Aktualizovali jsme o zákaz pobytu pro Lužkova, přidali podrobnosti, změnili titulek   --------------------    Riga 17. ledna (ČTK) - Lotyšsko dnes zakázalo bývalému moskevskému starostovi Juriji Lužkovovi pobyt na svém území. S odvoláním na lotyšský přistěhovalecký úřad to oznámila agentura AFP.   Mluvčí úřadu Andrejs Rjabcevs sdělil, že bylo rozhodnuto dát Lužkova na takzvanou černou listinu, což ve skutečnosti znamená, že jeho žádost o povolení k pobytu bude zamítnuta. Dodal, že toto rozhodnutí bylo učiněno na žádost lotyšských tajných služeb, které k ní sahají v případě, že dotyčnou osobu podezírají ze zločinů, anebo v případě, že by taková osoba znamenala nebezpečí pro veřejný pořádek.   Podle agentury Interfax Lužkov požádal o povolení k pobytu v Lotyšsku, zemi Evropské unie, která má hranice s Ruskem, aby "využil svobodu pohybu".  Politik, který stál v čele ruské metropole plných 18 let, se loni v říjnu znelíbil Kremlu a od té doby se v médiích objevují zprávy o jeho chystané emigraci. Rižská televize TV3 o víkendu oznámila, že Lužkov s žádostí o povolení trvalého pobytu oslovil lotyšské velvyslanectví v Moskvě. To podle Lužkova prý ale neznamená, že by chtěl v Lotyšsku bydlet. Nikdy by prý neopustil Rusko, jedině kdyby k tomu byl přinucen.   Autoritářského starostu vyhodil z moskevské radnice prezident Dmitrij Medveděv pro "ztrátu důvěry". Lužkov se s hlavou státu dostal do otevřeného sporu, u jehož kořenů byla podezření z korupce a zneužívání pravomocí na moskevské radnici. Bývalý starosta je manželem nejbohatší ruské podnikatelky Jeleny Baturinové, jejíž jmění časopis Forbes odhadl na 2,9 miliardy dolarů (skoro 52 miliard Kč).   Bezprostředně po Lužkovově odvolání se v moskevském tisku objevily spekulace o tom, že exstarosta míří do ciziny. Hovořilo se hlavně o Rakousku, kde má Lužkov nemalý majetek, nebo o Velké Británii. Podle lotyšské televize nynější žádost o pobyt v Lotyšsku Lužkov podpořil argumentem, že do místní banky Rietumu vložil částku 200.000 latů (6,8 milionu korun) a v zemi vlastní nemovitost. Tím formálně splňuje zákonné předpoklady pro získání trvalého pobytu.   Lužkov v minulosti nejednou Lotyšsko tvrdě kritizoval, vadil mu zejména údajně diskriminační postup lotyšských úřadů vůči silné ruské menšině. Jeho žádost o trvalý pobyt ruská média hodnotí jako snahu získat možnost volného pobytu po celém území Evropské unie.   Lotyšské úřady Lužkovova žádost očividně zaskočila. Ministryně vnitra Linda Múrnieceová rižským novinářům řekla, že její úřad nyní pečlivě prověřuje zdroj oněch 200.000 latů, které Lužkov do lotyšské banky vložil. "Pravděpodobně najdeme dostatek právních důvodů k tomu, aby Lužkov povolení k trvalému pobytu v Lotyšsku nedostal," uvedla ministryně.   jf jas mik  