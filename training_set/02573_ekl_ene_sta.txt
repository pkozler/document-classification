 Server: V programu Zelená úsporám může chybět až devět miliard  Doplnili jsme v prvním odstavci stanovisko ministerstva.   --------------------    Praha 28. ledna (ČTK) - Až devět miliard korun může chybět v programu Zelená úsporám na dotace žadatelům o finanční prostředky, napsal dnes server  Parlamentní listy  s odkazem na několik interních materiálů a analýz ministerstva životního prostředí. Ministerstvo však popřelo, že jde o materiály úřadu. Podle jeho mluvčí Michaely Jandekové je to analýza soukromé firmy, která s ministerstvem nemá nic společného.   Nový ministr Tomáš Chalupa projekt kritizuje jako od počátku manažersky nezvládnutý a resort čelí kritice ze strany zájemců o finanční podporu na zateplení budov a ekologické vytápění, kterým se nelíbí zdlouhavé vyřizování žádostí.   Podle serveru budou v programu chybět prostředky na dotace ve výši mezi pěti až osmi miliardami korun. Některé odhady hovoří dokonce až o devíti miliardách, i když konečné číslo není jasné. První náměstkyně ministra Rut Bízková uváděla 16. prosince 2010, že převis je mezi třemi až pěti miliardami korun.   Podle analýzy Poradenského centra Zelená úsporám z letošního 20. ledna není fond schopen vyhodnotit v dohledné době 75.000 žádostí a čísla, ze kterých nyní vychází, jsou u několika tisíců žádostí pouhými matematickými průměry. "Důležité je upozornit, že stávající administrativa a schvalování je déle neudržitelné... Finanční prostředky již byly evidentně vyčerpány a zcela jistě se jich nedostává," cituje server z analýzy.   Z oněch 75.000 žádostí bylo dosud podle dostupných informací schváleno přibližně 37.000. Loni šly z programu na zateplování domů asi dvě miliardy korun a předloni 3,3 milionu korun.   Program Zelená úsporám začal předloni v dubnu a je určen na podporu úspor energie a využití obnovitelných zdrojů energie v obytných domech. Financován je z prodeje emisních kreditů, ministerstvo tímto způsobem dosud získalo 19,6 miliardy korun.   jd rot mkv  