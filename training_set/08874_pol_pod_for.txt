 CVVM:Ze známkování veřejnosti vyšli nejlépe prezident a ombudsman  Praha 3. ledna (ČTK) - Z průzkumu, v němž lidé známkovali sněmovní strany, instituce i ústavní činitele, vyšel nejlépe prezident se známkou 2,35. Na druhém místě skončil ombudsman, kterému dotázaní dali z pětibodové školní škály průměrně známku 2,58. Pouze tito dva dostali lepší známku než trojku, vyplývá z průzkumu Centra pro výzkum veřejného mínění (CVVM), jehož výsledky má ČTK k dispozici.   Z politických stran zastoupených v dolní komoře dopadla nejlépe ČSSD, dotázaní ji klasifikovali průměrně známkou 3,26. Z pěti sněmovních stran skončila na pátém místě, tedy nejhůř, KSČM se známkou 3,71. TOP 09 dostala 3,28, Věci veřejné 3,48 a ODS 3,55.   Z ústavních činitelů je za prezidentem a ombudsmanem na třetím místě premiér se známkou 3,29, následuje předseda sněmovny s 3,31 a předseda Senátu s 3,37.   Pokud jde o hodnocení trojice institucí vláda, sněmovna, Senát, nejlepší známku dostal kabinet, 3,37. Druhá je sněmovna se známkou 3,57, Senát má 3,59.   Ve srovnání s obdobným předchozím průzkumem z roku 2008 většinou nenastaly dramatické změny, například prezident si polepšil z tehdejší známky 2,59 na nynějších 2,35. Nejvíc si od roku 2008 polepšil předseda vlády - z 3,79 na 3,29. V roce 2008 však nebyl premiérem Petr Nečas (ODS), ale jeho stranický kolega Mirek Topolánek.   Nejvíc jedniček a dvojek získali v letošním průzkumu od veřejnosti prezident (20 a 41 procent odpovědí) a ombudsman (12 a 31 procent odpovědí). Pětkou byla naopak nejčastěji hodnocena KSČM, a to v dvaatřiceti procentech případů.   hj pba  