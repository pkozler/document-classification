 Americká AMD překvapivě propustila šéfa, který ji vytáhl z krize  San Francisco 11. ledna (ČTK) - Americký výrobce mikroprocesorů Advanced Micro Devices překvapivě propustil svého generálního ředitele Dirka Meyera. V noci na dnešek to oznámila správní rada podniku. Meyer přitom převzal firmu v kritickém stavu a získal jí během reorganizace příznivce na Wall Street.   Předseda rady Bruce Claflin ve zprávě připustil, že Meyer převzal vedení AMD v těžké době a úspěšně firmu stabilizoval. Vedení podniku ale mělo podle Claflina pocit, že Meyer není tím pravým, kdo by měl vést AMD další růstovou fází. AMD patří v počítačovém průmyslu mezi významné hráče; podnik je druhým největším výrobcem mikroprocesorů na světě.   Tiskový mluvčí AMD dodal, že Meyer dostane v hotovosti 8,6 milionu dolarů. V rámci jeho odchodu na něj firma převede také jeho akciový podíl.   Meyerova náhlá rezignace mnohé lidi z oboru zaskočila. Pod jeho vedením se společnost zbavila nerentabilních továren a cena jejích akcií vzrostla z méně než dvou dolarů nad devět dolarů za akcii.   Zpráva o náhlém personálním rozhodnutí přišla ve stejný den, kdy hlavní rival Intel oznámil, že během pěti let zaplatí menší Nvidii 1,5 miliardy dolarů za licence ke všem jejím patentům.   Licenční dohoda Intelu a Nvidie poukazuje na měnící se povahu polovodičového sektoru. Firmám jako Intel a AMD vyrostl nový druh konkurence, který se snaží uplatnit své čipy ve vyspělých telefonech, počítačových tabletech a v další přenosné technice. Ta potřebuje čipy s nižší spotřebou než nabídka od Intelu a AMD, napsala agentura AP.   pok jw  