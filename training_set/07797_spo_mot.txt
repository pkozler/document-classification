 Bahrajn nevzdal boj o formuli 1, rozhodnuto ale není  Manáma 1. května (ČTK) - O osudu Velké ceny Bahrajnu stále není rozhodnuto, i když dnes vypršela lhůta, kdy tomu tak být mělo. Pořadatelé nicméně v termínu sdělili v sobotním prohlášení automobilové federaci FIA, že situace v zemi se vyvíjí pozitivním směrem, konání závodu ale zatím potvrzeno nebylo a nezazněl ani návrh na datum. Šéf F1 Bernie Ecclestone už v týdnu prohlásil, že by rád dal organizátorům ještě víc času, a to až do konce června.   Organizátoři závodu dali jasně najevo, že o přeložení Grand Prix stojí a boj o jeho konání nevzdali. "Národní situace se pohnula v pozitivním smyslu, k vývoji dochází neustále. Každodenní život se tu postupně zlepšuje. Očekáváme, že budeme moci týmy, jezdce a všechny účastníky formule 1 v blízké budoucnosti v Bahrajnu přivítat," uvedl v prohlášení šéf tamního okruhu Zajíd Rašíd Alzajání.   Velká cena Bahrajnu se měla původně jet 13. března, její konání ale znemožnily nepokoje v ulicích. Protesty opozice proti vládě i královské rodině si v minulých měsících vyžádaly na tři desítky mrtvých. Náhradní termín je možný nejspíše až v závěru sezony, zřejmě kolem sousední Velké ceny Abú Zabí, která se pojede 13. listopadu. Zatím posledním závodem v kalendáři je brazilská Grand Prix 27. listopadu.   gi maz  