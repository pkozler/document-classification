 Miliardář Vítek kupuje obchodní centra v Teplicích a M. Boleslavi  Praha 24. května (ČTK) - Developerské a investiční firmy CA Immo a Union Investment Real Estate prodávají obchodní centra Olympia v Teplicích a Mladé Boleslavi za 96 milionů eur, tedy asi za 2,4 miliardy korun. Oznámila to dnes poradenská společnost Cushman &amp; Wakefield. Kupujícím je skupina CPI miliardáře Radovana Vítka, řekla na dotaz ČTK její mluvčí Michaela Winklerová. Obchod ale podle ní ještě není definitivně uzavřený.   "Jedná se o největší transakci v oblasti maloobchodu v České republice od roku 2008. Fakt, že jde o nákupní centra mimo Prahu, potvrzuje důvěru v český maloobchodní trh," uvedl vedoucí investičního oddělení v Cushman &amp; Wakefield James Chapman.   Obě obchodní centra jsou plně pronajatá. Komplex v Mladé Boleslavi nabízí k pronájmu 21.884 metrů čtverečních, v Teplicích 32.157 čtverečních metrů. Hlavním nájemcem v obou centrech je společnost Ahold provozující obchodní řetězec Albert.   CPI patřila v roce 2010 mezi hlavní investory do podnikatelských nemovitostí v Česku. Celkem za ně dala kolem devíti miliard korun. Do maloobchodu směřovaly zhruba čtyři miliardy.   Po společnosti RPG Byty finančníka Zdeňka Bakaly je CPI druhým největším vlastníkem nájemních bytů v Česku. Vlastní kolem 12.600 bytů na severu Čech i na Moravě. Skupina kontroluje a spravuje stovky tisíc metrů čtverečních obchodních ploch, kolem 60.000 čtverečních metrů kanceláří a 17 hotelů.   dnv vju  