 Slovenská TMR chce vstoupit příští rok na varšavskou burzu  Bratislava 23. června (ČTK) - Společnost Tatry Mountain Resorts, která je největší firmou v oblasti cestovního ruchu na Slovensku, plánuje v příštím roce uvést své akcie také na burzu ve Varšavě. ČTK to dnes sdělila mluvčí společnosti Katarína Šarafínová. S cennými papíry firmy se v současnosti obchoduje na bratislavské burze cenných papírů, kde patří mezi nejvíce obchodované tituly.   TMR provozuje lyžařská střediska a hotely ve Vysokých i Nízkých Tatrách. Letos společnost koupila největší slovenský termální akvapark u Liptovského Mikuláše. Do firmy TMR, která má také zájem získat krkonošské lyžařské středisko ve Špindlerově Mlýně, přesunula své aktivity v oblasti cestovního ruchu finanční skupina J&amp;T.   "Záměrem managementu TMR je zajistit obchodovatelnost akcií TMR na varšavské burze nejpozději do konce prvního čtvrtletí 2012," uvedla společnost. Za největší možnou překážku označila přípravy na straně slovenského centrálního depozitáře cenných papírů.   Akcie TMR by se nadále měly obchodovat i na bratislavské burze, která se potýká s nedostatkem pro investory lákavých investičních titulů. "Výběr varšavské burzy souvisel hlavně s tím, že je v tomto regionu z hlediska různých parametrů nejlepší," poznamenal předseda představenstva TMR Bohuš Hlavatý. Dodal, že varšavská burza byla loni vyhlášena za největší národní burzu ve střední a východní Evropě a současně za jednu z nejrychleji se rozvíjejících burz v Evropě.   TMR dříve ohlásila, že má zájem o lanovky a vleky na polské straně Tater patřící společnosti Polskie Koleje Linowe ze skupiny Polských státních drah. "Naše akviziční aktivity na polském trhu a zajištění dual listingu (duální kotace) na varšavské burze vnímáme jako dva oddělené projekty. Tyto se navzájem sice mohou podporovat, ale každý z nich sleduje svůj vlastní cíl," podotkl Hlavatý.   Obchodování s akciemi podniků na více burzách není ojedinělé. Současně na varšavské burze a pražské burze se uskutečňují obchody například s akciemi českého energetického koncernu ČEZ nebo s cennými papíry sázkové společnosti Fortuna.   boa dvd  