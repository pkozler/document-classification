 Ve Spojených státech se šíří případy "finanční nevěry"  New York 13. ledna (ČTK) - Tři z deseti Američanů se dopustili "finanční nevěry", když před svým partnerem zalhali kvůli penězům. Vyplynulo to z průzkumu, který pro portál Forbes.com zorganizoval americký Harrisův ústav. V některý případech vedly tajné fondy nebo utajované nákupy až k rozpadu vztahu nebo rozvodu.   Podle průzkumu 31 procent amerických párů, které mají společný rozpočet, zaznamenalo případ zamlčeného bankovního účtu, ukrytých peněz, utajeného dluhu či vedlejšího výdělku. "Finanční nevěra se stává normou," komentoval výsledky průzkumu portál Forbes.com.   Třetina dotazovaných rovněž uvedla, že byli někdy v minulosti v otázce financí partnerem podvedeni. Vina je rovnoměrně rozdělena mezi obě pohlaví.   Šestnáct procent prohřešků vedlo k rozvodu a jedenáct procent k partnerskému odloučení. Ve dvou třetinách případů "finanční nevěra" vyvolala hádku a ve 42 procentech případů zasela mezi partnery nedůvěru.   Jde-li o peníze, je nejčastějším prohřeškem jejich ukrytí před partnerem, což tvoří 58 procent všech případů "nevěry". Víc než polovina dotázaných připustila zamlčení menšího nákupu, 30 procent lidí před partnerem ukrylo účet za nakoupené zboží, 16 procent větší nákup vůbec neoznámilo a 15 procent disponuje tajným bankovním kontem. Jedenáct procent lidí skrývá dluh a stejné množství dotázaných má tajný příjem.   jas  