 Policejní důstojníci videem ukazují na korupci či spaní ve službě  --------------------    Ke zpravodajství: AUDIO; VIDEO; FOTO/aktuality   --------------------    Frýdek-Místek 11. ledna (ČTK) - Instruktážní video, které vtipnou formou poukazuje na hlavní nešvary policie jako je například spaní ve službě či braní úplatků, natočili policejní důstojníci moravskoslezské policie. Sloužit by mělo především při výuce policejních nováčků. Reakce z řad samotných policistů na sehrané scénky se ale různí. Policejní prezidium projekt ocenil, řadoví policisté si naopak občas stěžují. Video prý zbytečně veřejnost dráždí a ukazuje na problémy.   "Poukazujeme na mnohdy velmi citlivá témata. Některým kolegům se to nelíbilo. Nejvyšší vedení ale bylo spokojené," řekl ČTK mluvčí frýdecko-místecké Ivan Žurovec, který stál u vzniku projektu a ve scénkách ztvárnil jednu z hlavních rolí. Zahrál si například policistu spícího ve služebním voze či jiného, který místo udělení pokuty flirtuje s vnadnou řidičkou.   Výjimečné je video podle něj především obsazením. Scénky a modelové situace sehráli policisté, kteří mají zkušenosti s kamerou, tedy tiskoví mluvčí z Moravskoslezského kraje. "Podobné filmy dosud pro policii točili herci. U nich bylo na první pohled zřejmé, že nejde o policisty. Chovali se netypicky a proto nevěrohodně. Jindy zase hráli samotní policisté, kteří ale neuměli vystupovat před kamerou a vypadali příliš strojeně," vysvětlil.   Policejní důstojníci proto natočili scénky, které zachycují modelové situace. Mladším kolegům pak během několikahodinového školení pouštějí dvě verze. V jedné ukazují špatnou reakci, která vychází z mnohdy zažitých stereotypů. V druhé pak správnou reakci policisty. Věnují se i korupci. "Vysvětlujeme to se všemi důsledky, které úplatky přinášejí. Už od toho, jak vše nenápadně začíná slovy 'Můžeme přestupek vyřešit i jinak, navrhněte sám'. A i s tím, jak případy občas v praxi končí oznámením občana na inspekci ministra vnitra," řekl Žurovec.   Dalším bolavým místem podle videa je spaní policistů ve služebních autech. "Policista má skutečně právo během služby na půlhodinový odpočinek. Neměl by ho ale trávit spánkem ve služebním voze. To není vhodné. Lidé, kteří jdou okolo, nevědí, že má zrovna pauzu, a mohou si to špatně vykládat," dodal s tím, že nezkušeným kolegům proto radí, aby odpočívali z dohledu veřejnosti.   Projekt už získal ocenění na krajské i celostátní úrovni. Žurovec věří, že se stane běžnou součástí vzdělávání nových policistů. Dokud se tak nestane, školí zájemce ve školícím středisku ve Frýdku-Místku. "Nyní máme na 500 proškolených policistů," řekl. Dodal, že v budoucnu je připraven s filmem i cestovat. "Zájem o školení už projevili policisté v Brně," dodal.   David Moravec sap  