 Dopravu ve Zlínském kraji komplikují sněhové přeháňky  Zlín 25. ledna (ČTK) - Dopravu ve Zlínském kraji dnes ráno komplikují sněhové přeháňky. Na Valašsku navíc menší cesty pokrývá ujetý sníh, ve vyšších polohách vrstva až do pěti centimetrů. Motoristé by tak měli volit opatrnou jízdu. Vyplývá to z informací Ředitelství silnic a dálnic ČR.   Ostatní komunikace v kraji jsou zatím převážně holé a mokré po chemickém ošetření. Dopravu kromě snížené viditelnosti ztěžuje místy i slabý vítr. Teplota se dnes ráno ve Zlínském kraji pohybovala od minus devíti do minus tří stupňů Celsia.   Sněžit by mělo s výjimkou soboty celý tento týden. Podle předpovědi Českého hydrometeorologického ústavu by se měla rtuť teploměru pohybovat pod bodem mrazu, sněhová pokrývka se tak zřejmě udrží. Už v neděli napadlo místy i přes deset centimetrů sněhu.   jav jpt  