 Znojmo chce do roku 2018 prodat přes polovinu městských bytů  Znojmo 18. května (ČTK) - Znojmo chce do roku 2018 prodat na 2000 městských bytů jejich nájemníkům. Vedení radnice očekává, že by prodejem víc než poloviny bytů, které nyní patří městu, mělo Znojmo získat přes půl miliardy korun. Novináře dnes o plánech radnice informovala mluvčí města Renáta Šimečková.   Návrh zásad prodeje bytů, který zpracoval majetkový odbor radnice, bude muset nejprve schválit rada města a pak zastupitelstvo - zřejmě na svém zasedání v červnu.   Návrh uvádí, že si byty budou moci koupit přednostně jejich nájemníci, v další fázi pak příbuzní nájemníků, respektive jejich partneři. "Projekt změní život přibližně pěti tisícům Znojemáků, kteří si budou konečně moci koupit nájemní byt, ve kterém bydlí, a stanou se tak jeho vlastníkem," řekl starosta Zbyšek Kaššai (ČSSD).   Základem pro výpočet kupní ceny by měla být odhadní cena bytu vynásobená koeficienty zohledňující několik faktorů - kvalitu bytu, obsazenost, počet bytů v domě a investici do domů a bytů ze strany vlastníka v posledních pěti letech.   V uplynulých letech byla průměrná celková hodnota koeficientu při prodeji městských bytů přibližně 0,35. Nájemníci tedy byty kupovali zhruba za třetinu odhadní ceny. V průměru se tak jeden byt prodal ve Znojmě za 268.000 korun.   Nyní se podle Kaššaie jedná o koeficientu v rozmezí 0,35 a 0,7. Lidé by si tak byt mohli odkoupit za cenu mezi 300.000 až 550.000 korun. Odprodej by měl začít v červnu příštího roku.   Znojmo, které se počátkem letoška kvůli vysoké zadluženosti ocitlo na hranici finančního krachu, by prodejem bytů získalo významné finanční prostředky. Zadluženost Znojma vzrostla v minulém roce na dvojnásobek.   Druhé největší jihomoravské město letos hospodaří s deficitem 82,8 milionu korun. V tomto roce očekává příjmy 889,8 milionu korun a výdaje 972,6 milionu korun.   lab hj  