 Ohromné reklamě ve tvaru kufru úřady v Šanghaji hrozí zničením  --------------------    Ke zpravodajství: ilustrační FOTO ve Fotobance  ID foto:  F201101310041601    --------------------    Šanghaj 19. května (ČTK) - Úřady v čínské Šanghaji hrozí zničením obrovité reklamě společnosti Louis Vuitton. Dvacet metrů vysoký a čtyři metry silný model kufru měl kolem fasády luxusního nákupního střediska v centru města před rokem zakrýt stavební práce. Podle šanghajských úřadů ale porušuje nařízení pro maximální výšku podobných typů reklam. Ty mohou být nejvýše devět metrů vysoké, napsal ve středu deník Shanghai Daily.   Lidé žijící v okolí si stěžovali, že obrovitý kufr zabírá moc místa a nutí chodce vstoupit do vozovky, čímž ohrožuje bezpečnost. Místní úřady v úterý zahájily kroky proti reklamě a pohrozily jejím zničením, pokud ji inzerenti neupraví.    Šanghaj patří mezi nejzámožnější čínská města a jeho obyvatelé mezi ty, kdo v Číně nejvíc dbají na značky. Luxusní značky jako Louis Vuitton, Hermes a Prada se tu předhání, aby mohly prodat své výrobky, podotkla agentura Reuters. Reklamní kampaň firmy Louis Vuitton zde podle čínského deníku chtějí napodobit další luxusní značky.   Společnost Louis Vuitton deníku sdělila, že má všechna nutná povolení, ale pokud bude třeba, reklamu upraví.   V Číně roste znepokojení z prohlubující se propasti mezi bohatými a chudými. Hlavní město Peking v březnu zakázalo reklamy, v nichž se vychvaluje luxusní styl života, a zakázalo také používat v reklamách slova jako "královský" nebo "luxusní". Reklamy propagující "hédonismus" a "kulturu zahraničních výrobků" podle úřadů vytvářely v metropoli "nezdravé" ovzduší.   kne jnd  