 Evropské akcie oživily a vzrostly na maximum za 28 měsíců  Upravili jsme v celém textu po výsledcích obchodování.   --------------------    Londýn 11. ledna (ČTK) - Západoevropské akciové trhy dnes oživily z pondělního propadu a vzrostly o více než procento na závěrečné maximum za 28 měsíců. Investory povzbudil příznivý začátek období zveřejňování firemních zisků i snahy o zklidnění obav z problémů Portugalska a z další vlny dluhové krize v eurozóně.   Západoevropský index FTSEurofirst 300 v závěru stoupl o 1,3 procenta na 1147,59 bodu. Dostal se tak mírně nad dosavadní maximum od poloviny září 2008 z minulého čtvrtka a navázal na dvouprocentní zisk za celý minulý týden. Index portugalských akcií vzrostl o 2,4 procenta.   Portugalští vládní činitelé dnes ujišťovali, že Lisabon nemá v úmyslu požádat o zahraniční finanční pomoc, a poukazovali na příznivý loňský vývoj rozpočtového deficitu. Investory rovněž povzbudila zpráva, podle níž Japonsko plánuje nakoupit asi 20 procent dluhopisů, které tento měsíc vydá záchranný fond pro eurozónu EFSF.   V pondělí zveřejnil americký hliníkárenský gigant Alcoa výsledky za loňské poslední čtvrtletí, které překonaly očekávání, což přineslo na trh optimismus do nadcházející výsledkové sezony. Akcie německého konglomerátu Siemens posílily o více než tři procenta, když reagovaly na odhad firmy, podle něhož bude její zisk a tržby za první čtvrtletí lepší než o rok dříve.   hp mha  