 Členem nejužšího vedení pobočky Roland Berger se stal Zsilinszky  Praha 23. ledna (ČTK) - Členem nejužšího vedení pražské pobočky poradenské společnosti Roland Berger se od počátku ledna stal Roland Zsilinszky (39). Dosud zastával pozici projektového manažera se specializací na automobilový průmysl a dopravu. ČTK o tom informovala společnost.   Zsilinszky bude zodpovědný mimo jiné za rozvoj lidského kapitálu a akvizice. Zároveň povede ve střední a východní Evropě aktivity kompetenčního centra Roland Berger v oblasti automobilového sektoru.   Zsilinszky pracuje ve firmě od roku 2007. Mezi jeho klíčové projekty patřily například strategie zavedení a implementace elektromobilů v České republice a podpora řady firem při budování růstových strategií v regionu střední a východní Evropy.     Před tím pracoval jako manažer na restrukturalizačních projektech v Německu, v letech 2001 až 2005 byl ředitelem a členem představenstva společnosti Baltranz na Slovenku a v letech 1999 až 2001 vybudoval a vedl dceřinou společnost IDC Holding v Maďarsku.   Společnost Roland Berger Strategy Consultants byla založena v roce 1967 a má zhruba 2000 zaměstnanců. Prostřednictvím 39 kanceláří ve 27 zemích působí na všech hlavních mezinárodních trzích. Poradenská společnost funguje jako nezávislé partnerství vlastněné výhradně jejími zhruba 180 partnery.   sos sap  