 Královskou svatbu by mohla ohrozit stávka v londýnském metru  --------------------    Ke zpravodajství: FOTO ve Fotobance  ID foto: P201009070416001, P201010040336601, P201009070543701, FO00229025   --------------------    Londýn 11. ledna (zpravodaj ČTK) - Královskou svatbu koncem dubna by mohla nehezky poznamenat stávka řidičů londýnského metra. Uvažuje o ni vedení odborů, které požaduje pro řidiče lepší platové podmínky.   Odborová ústředna Aslef uvedla, že je "slabá šance" na stávku 29. dubna, kdy bude ve Westminsterském opatství horečně očekávaná svatba prince Williama a Kate Middletonové. Očekává se, že do Londýna přijedou kvůli ceremonii desetitisíce lidí. Nefungující metro by mohlo vyvolat hodně problémů.   Stávka řidičů kvůli stejným požadavkům ochromila podzemní dráhu již o Vánocích 26. prosince. Vedení metra se snažilo u soudu stávce zabránit, ale bezúspěšně.   Aslef požaduje pro řidiče vyšší náhrady za práci o svátcích. Šéf londýnské podzemní dráhy Mike Brown odmítl tyto požadavky jako přemrštěné s tím, že řidiči už nyní "mají velmi slušné platy". Konzervativní londýnský starosta Boris Johnson uvedl, že je ohromen tím, že "vedení Aslef zvažuje stávku 29. dubna, kdy lidé v tomto městě a celé zemi budou oslavovat šťastný den královské svatby". Mluvčí konzervativního premiéra Davida Camerona takovou stávku označil za "cynický pokus ochromit den národních oslav".   Generální tajemník Aslef Keith Norman řekl, že datum stávky vedení ještě neprojednalo. Kromě toho odbory a vedení metra budou o požadavcích řidičů dále jednat.   O stávce hlasuje také palubní personál britské letecké společnosti British Airways. Očekává se, že se zaměstnanci vysloví pro další protest. Šéf odborů Unite Len McCluskey dnes v rozhlasovém rozhovoru řekl, že je nepravděpodobné, že by stávka byla v den královské svatby.   ml dr  