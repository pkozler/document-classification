 Slovenský ministr chce tabule hanby v obchodech s potravinami  Bratislava 1. června (ČTK) - Slovenští obchodníci by u vchodu do prodejen měli povinně zveřejňovat výsledky kontrol inspektorů o zjištěných nedostatcích. Novinku, která prý není zavedena v Evropské unii, navrhlo ministerstvo zemědělství. Úřad tak pokračuje v tlaku na prodejce, aby například úplně zamezili prodeji potravin po lhůtě spotřeby. Řetězcům se nová pravidla nelíbí.   Nejnovější iniciativa ministerstva počítá s tím, že obchodníci budou muset od října na tabuli s písmeny o velikosti alespoň pět centimetrů zveřejňovat podrobné informace o nedostatcích, na které upozornili kontroloři. V případě schválení předlohy vládou a parlamentem by sdělení viselo sedm dní a povinnost jeho vyvěšení na zvláštní tabuli by se patrně vztahovala i na výrobce nebo distributory. Firmy se podle návrhu budou moci také pochválit, pokud inspektoři žádné nedostatky nezjistí.   Obchodní řetězce se brání, že informace o přešlapech by se neměly zveřejňovat hned po kontrole, ale až po ukončení správního řízení. "Bylo by nekorektní, pokud by tabule měla být umístěna v prodejně před uzavřením celého kontrolního procesu, tedy dokazovacích testů, správního řízení a odvolacího procesu," citoval list Sme Jiřího Králíčka z řetězce Billa Slovensko. Zástupci zemědělců a potravinářů zase upozornili, že tabule hanby by se vztahovaly jen na podnikatele v oboru potravinářství. Ministerstvo reagovalo, že nynější pravidla umožňují firmám protahovat definitivní ukončení kontrol.   Ministr zemědělství Zsolt Simon pravidelně informuje o pochybeních prodejců. Z výsledků kontrol vyplývá, že nedostatky odhalí inspektoři zhruba ve třetině případů. Už minulá vláda prosadila zvýšení pokut za prodej prošlých potravin. Stalo se tak poté, co kontroly odhalily v největších obchodních řetězcích nehygienické skladování potravin nebo přebalování masa po záruce.   boa dvd  