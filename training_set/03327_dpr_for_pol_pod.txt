 MD chce vzít obcím právo veta na provoz skútrů  Doplnili jsme reakci Roberta Drdy z Občanského sdružení Kolínsko ve 3. odstavci.   --------------------    Praha 20. ledna (ČTK) - Obce by mohly přijít o právo rozhodovat o provozu vodních skútrů na vodních plochách ve svém katastru. Ministerstvo dopravy vládě předložilo návrh novely zákona, která by tuto pravomoc přiznávala pouze Státnímu plavebnímu úřadu. Materiál ke změně zákona na svých stránkách zveřejnila vláda.   Důvodem ke změně zákona je podle ministerstva potřeba upravit příliš striktní podmínky, které pro provozování vodních skútrů stanovuje současná legislativa. Výslovný souhlas obcí totiž v dosavadní praxi nezískala žádná vodní plocha, dokonce obce zamezily užívání skútrů na vodních plochách, které byly před současnou úpravou pro ně vymezeny. V současné chvíli tak v Česku neexistuje jediná vodní plocha, na které by bylo možné vodní skútr provozovat.   Podle Roberta Drdy z Občanského sdružení Kolínsko jde o zásadní průlom do dosavadní praxe, kdy byl souhlas obce nutný. "Ministerstvo dopravy tak zřejmě podlehlo tlaku několika desítek majitelů vodních skútrů a odebírá možnost obci samotné rozhodnout, zda v jejím katastru budou či nebudou provozovány nebezpečné a hlučné skútry," uvedl Drda.   Navrhovaná změna zákona není nová. Obdobná úprava byla předložena už loni v květnu. Tehdy jej však staré složení Poslanecké sněmovny nestihlo před svým rozpuštěním schválit.   Spory o to, kde se mohou skútry pohybovat, se vedou již delší dobu. Skútrařům zejména vadilo, že v uplynulých letech do roku 2007 platil úplný zákaz jízdy v létě. Ministerstvo dopravy následně břímě rozhodování přeneslo na obce, do jejichž katastru vodní plocha spadá. Tehdy to MD odůvodňovalo tím, že obce nejlépe vědí, "jaké jsou u nich rekreační podmínky".   cfr vju fsl  