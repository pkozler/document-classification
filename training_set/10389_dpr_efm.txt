 Letiště Praha loni odbavilo 11,56 milionu osob, o 87.000 méně  Praha 31. ledna (ČTK) - Letiště Praha loni odbavilo 11,56 milionu cestujících. Proti předchozímu roku to byl pokles o 0,7 procenta, tedy o 87.000 lidí. ČTK to dnes oznámilo letiště. Prvenství mezi leteckými společnostmi s nejvyšším počtem cestujících si opět udržely České aerolinie, podíl odbavených pasažérů ČSA činil 43 procent.   "Provozní výsledky Letiště Praha skončily podle našeho předpokladu. Jsem rád, že i navzdory doznívající ekonomické krizi a především nepříznivým klimatickým vlivům, které nás v Evropě tento rok trápily, se nám podařilo udržet výsledky z roku 2009. V tomto roce očekáváme nárůst počtu odbavených cestujících o dvě procenta, v optimistickém případě dokonce o tři procenta," uvedl vrchní ředitel pro letecký obchod a provoz a člen představenstva Letiště Praha Jiří Pos.   Loňské výsledky ovlivnilo dubnové přerušení leteckého provozu nad Evropou v důsledku erupce islandské sopky. Pro ruzyňské letiště to znamenalo úbytek 200.000 cestujících. Další dopad na přepravní výkony mělo rušení letů kvůli sněhovým kalamitám na řadě evropských letišť v závěru roku. Za poklesem byla i plánovaná redukce nejméně rentabilních linek ČSA před zahájením zimního letového řádu, uvedlo letiště v tiskové zprávě.   Přistání a vzletů se na pražském letišti uskutečnilo v minulém roce 156.052, což je meziročně o 4,7 procenta méně. Počet přepravených cestujících na pravidelných linkách síťových dopravců meziročně vzrostl o 1,7 procenta na 7,63 milionů cestujících. Podíl všech síťových dopravců na provozu letiště loni činil 66,1 procenta. Podíl nízkonákladových dopravců byl 22,1 procenta a charterové letecké společnosti se na provozu Letiště Praha podílely 11,8 procenta.   Mezi další letecké dopravce s nejvyšším počtem cestujících v roce 2010 patřily společnosti Travel Service, Wizz Air, britský easyJet a německá Lufhansa   Největší zájem o cestování letadlem byl mezi cestujícími v srpnu, kdy jich největší tuzemské letiště odbavilo 1,3 milionu. Nejrušnějším dnem bylo 17. září s téměř 47.000 pasažéry. Průměrně prošlo branami letiště každý den 31.600 pasažérů.   vju jw  