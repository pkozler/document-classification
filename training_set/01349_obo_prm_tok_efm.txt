 Firma Baťa vykázala po předloňské ztrátě zisk 33,9 milionu korun  Zlín 7. července (ČTK) - Společnost Baťa, jeden z největších výrobců obuvi v České republice, skončila loňské hospodaření v zisku. Podnik vykázal zisk 33,91 milionu korun, zatímce v roce 2009 ztrátu 16,43 milionu korun. Tržby za prodej zboží, vlastních výrobků a služeb ale vloni meziročně klesly, a to o 13,5 procenta na 2,13 miliardy korun. ČTK to zjistila z výroční zprávy podniku uveřejněné ve sbírce listin.   V minulých letech společnost významně zasáhla ekonomická recese, která nastoupila ve druhé polovině roku 2008. Podnik Baťa zaznamenal nižší poptávku po svých výrobcích i růst konkurence. Rok 2010 tak byl rokem zásadních změn ve fungování společnosti.   "Společnost se zaměřila na změnu procesů v oblasti zásob, zejména strukturu, množství a logistické procesy. Cílem bylo celkové snížení nízkoobrátkových zásob a naopak navýšení poměru nových kolekcí a jejich efektivnější distribuce na specifické prodejny," napsalo vedení společnosti ve výroční zprávě. Mimo jiných opatření podnik vloni uzavřel několik prodejen, které "dlouhodobě nedosahovaly očekávaných výsledků".   "Přes negativní vývoj ekonomiky v roce 2010 se tržby výrobní divize meziročně zvýšily o 11 procent," píše se dále ve zprávě. Díky přijatým opatřením tak výrobní divize dosáhla lepšího hospodářského výsledku než předloni.   Producent obuvi vloni zaměstnával 985 lidí. V meziročním srovnání je to o téměř 100 méně, když v roce 2009 měl 1084 zaměstnanců.   Letos podnik očekává doznívání hospodářské krize. I nadále se tak hodlá soustředit na optimalizaci portfolia nabízené kolekce, redukci nákladových položek a optimalizaci obchodní sítě.   Akciová společnost Baťa vznikla v roce 1991. Navázala na výrobu národního podniku Svit. Jediným akcionářem společnosti je nizozemská firma International Footwear Investment.   slu jpt  