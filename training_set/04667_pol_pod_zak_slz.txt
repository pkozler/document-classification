 Litvínovské technické služby se soudí s místostarostou Linhartem  Litvínov 18. ledna (ČTK) - Bývalý litvínovský starosta Daniel Volák (ODS) viní nynějšího místostarostu Karla Linharta (Severočeši.cz), že pod jeho vedením Technické služby Litvínov na přelomu let 2005 a 2006 neoprávněně vyplatily společnosti TEPO 2,8 milionu korun. Peníze pak chyběly v rezervním fondu. Technické služby už dříve podaly prostřednictvím Volákovy advokátní kanceláře na Linharta žalobu, kterou se domáhají vrácení peněz. Linhart to označil za politický útok, podle něj je žaloba součástí rozsáhlejšího obchodního sporu.   Firma TEPO byla spolumajitelem technických služeb, částka, kterou jí vyplatily, měla být podílem na zisku. "Tyto peníze představují ztrátu, se kterou se společnost od roku 2006 nevyrovnala," uvedl Volák. Dodal, že částka měla podle obchodního zákoníku skončit v rezervním fondu. Volák soudí, že se jedná i o střet zájmů, protože místostarosta má nyní technické služby přímo ve své kompetenci.   Obchodněprávní spor měl už tento týden řešit ústecký krajský soud, jednání však bylo odročeno kvůli zdravotní neschopnosti obhájce žalované strany, řekla ČTK mluvčí soudu Irena Jeřábková.   Linhart žalobu nepopřel, podle něj je ale nesmyslná a je součástí rozsáhlejšího obchodního sporu. Peníze podle něj měly být vyplacením obchodního podílu TEPO a firma se kvůli ní s městem sama soudí.   "Žalobu nepodával nikdo jiný než kancelář pana Voláka a samozřejmě za ni dostala zaplaceno. Bratru 144.000 Kč. Ať soud dopadne jakkoliv, advokátní kancelář má svoje jisté. Prohlášení pana Voláka proto vnímám jako nízký a politicky motivovaný útok založený na nepravdivých tvrzeních," řekl ČTK Linhart.   Bývalý starosta Volák město vedl od roku 2009, kdy tamější ODS sesadila starostu Milana Šťovíčka. Ten přešel k Věcem veřejným a s nimi komunální volby vyhrál, zatímco ODS skončila v opozici.   Technické služby jsou jednou z nejproblematičtějších organizací řízených městem. To je nejprve zprivatizovalo a v roce 2008 opět koupilo, přičemž do jejich čela dosadilo Věru Korfovou. Ta byla odvolána po loňských komunálních volbách, podle starosty Šťovíčka proto, že nebyla schopná garantovat zimní údržbu. První místostarostka Erika Sedláčková (KSČM) pak mezi prohřešky jednatelky jmenovala i zkreslování hospodaření a neplacení pojištění za zaměstnance. Korfovou se od té doby nepodařilo zastihnout.   jtb vit jpt  