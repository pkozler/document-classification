 Výstavu Olomoucké baroko doplní Handkeho unikátní obraz  Olomouc 6. ledna (ČTK) - Nedávno objevený obraz barokního malíře Jana Kryštofa Handkeho, který je dodatečným záznamem jeho vlastní fresky z olomoucké kaple Božího Těla, budou moci obdivovat návštěvníci výstavy Olomoucké baroko. Muzeu umění ho zapůjčili strahovští premonstráti. Obraz budou moci návštěvníci v kapli Božího Těla porovnat s originální nástěnnou malbou od 13. ledna do 4. února, řekl dnes ČTK mluvčí muzea Petr Bielesz.   Strahovské plátno o rozměrech 100 krát 70 centimetrů se stejně jako originální freska tematicky váže k legendě o zázračném vítězství Jaroslava ze Šternberka v bitvě s Tatary ve 13. století. Podle ní byl Jaroslav vyslán českým králem, aby v čele vojska pomohl odrazit nápor pohanských nájezdníků ohrožujících Olomouc.   "Olomoucký malíř vrcholného baroka Jan Kryštof Handke tímto námětem vyzdobil kapli Božího Těla čtyři roky po jejím dokončení, tedy v roce 1728. A strahovské ricordo, jak nazýváme dodatečný malířský záznam nástropní malby, vzniklo pravděpodobně ve stejném roce," uvedl kurátor výstavy Olomoucké baroko Ondřej Jakubec.   Šerosvitně pojednaná olejomalba patří k Handkeho špičkovým pracím. Podle Jakubce je dílo unikátní. "Podobných zachycení nástěnných maleb v českých sbírkách skutečně není mnoho. Nedávno byly například některé takové práce vystaveny v rámci výstavy pozdně barokního malíře Josefa Winterhaldera v olomouckém Arcidiecézním muzeu," upozornil.   Vernisáž se uskuteční 13. ledna v 17:00. Expozice bude zdarma přístupná denně od úterý do pátku. "Jedním z cílů této prezentace je také zapojení autentických barokních prostor v Olomouci a rozšíření naší výstavy i za brány muzeí. Vedle komentovaných prohlídek například chrámu na Svatém Kopečku nebo kláštera Hradisko je to další způsob, jak představit komplexní výtvarnou kulturu olomouckého baroka," uzavřel Jakubec.   Výstava Olomoucké baroko/Výtvarná kultura let 1620-1780 je největší projekt v historii olomouckého muzejnictví. Bezmála 500 exponátů od více než 60 zapůjčitelů dokumentuje od počátku prosince jedno z nejvýraznějších období kulturního vzepětí města. Koná se v Muzeu moderního umění, Arcidiecézním muzeu a Vlastivědném muzeu. Výstavu navštívilo za první měsíc 4224 lidí.   srd snm  