 ŘSD požádalo o územní rozhodnutí na D8, stavět chce už na jaře  Ústí nad Labem 27. ledna (ČTK) - Práce na zbývajícím úseku dálnice D8 přes České středohoří by mohly začít už letos na jaře. Ředitelství silnic a dálnic (ŘSD) dnes požádalo o vydání územního rozhodnutí spojené se všemi zbývajícími povoleními. Rozhodnuto by mohlo být během dvou měsíců, řekla ČTK mluvčí ŘSD Martina Vápeníková.   "Žádost o územní rozhodnutí i o všechna stavební povolení jsme podali dnes a pokud vše půjde dobře, mohla by být během dvou měsíců," řekla ČTK Vápeníková. To by znamenalo, že stavět by se mohlo už v jarních měsících. "Ano, to by mohlo být reálné. Každopádně pořád platí, že dálnice by měla být hotová v roce 2013," dodala.   Situace okolo úseku přes České středohoří v posledních měsících utichla, přestože vloni v srpnu ŘSD chtělo získat povolení do konce roku. Věci se daly do pohybu až 20. ledna, kdy ministerstvo dopravy vyhovělo rozkladu ekologické organizace Děti Země, která požadovala zrušit další část stavebních povolení, mimo jiné kvůli chybějícímu územnímu rozhodnutí. To zneplatnil už vloni v červnu krajský soud. "Je to proto, aby bylo možné o povolení znovu požádat," řekla Vápeníková.   Poslední nedostavěný úsek dálnice D8, spojující Prahu s podkrušnohorskou aglomerací a Saskem, je dlouhý 16,4 kilometru. O jeho dostavbu se vedou spory už od konce 90. let, konečná podoba trasy byla schválena v roce 2005 a o dva roky později se začalo stavět. Podle původního plánu měl stát úsek, jehož většina je na území CHKO, zhruba 11,7 miliardy korun.   jtb snm  