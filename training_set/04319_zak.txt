 Lupiči ukradli ze zlatnictví v Nové Pace šperky za milion korun  Nová Paka (Jičínsko) 5. ledna (ČTK) - Tři neznámí mladí lupiči ukradli v úterý odpoledne ze zlatnictví na náměstí v Nové Pace na Jičínsku šperky za nejméně jeden milion korun. Prodavačka při loupeži zraněna nebyla, ač se při přepadení aktivně bránila. ČTK o tom dnes informovala mluvčí jičínské policie.   Dva z lupičů se v zadní části prodejny vrhli na prodavačku a třetí mezitím kradl vystavené náramky, řetízky, prsteny a další šperky z bílého a žlutého kovu. Všichni tři poté z prodejny utekli směrem přes náměstí na autobusové nádraží. Lupičům hrozí trest až 12 let vězení.   Dva z pachatelů byli ve věku kolem 20 let, asi 180 centimetrů vysocí a byli hubené postavy. Jeden byl oblečen do světle modrých riflí a šedé mikiny s kapucí. Zbylí dva měli na sobě tmavé oblečení.   Policie žádá občany, kteří se v době loupeže od 14:15 do 14:45 pohybovali v Nové Pace na Masarykově náměstí a v okolí autobusového nádraží, aby se se svědectvím přihlásili na lince 158 nebo na policejní služebně v Nové Pace.   ry mol  