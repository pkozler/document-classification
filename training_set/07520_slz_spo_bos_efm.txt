 S&amp;P: Sazka je prvním letošním případem podnikové insolvence  New York 21. ledna (ČTK) - Česká sázková společnost Sazka je v letošním roce prvním případem podnikové insolvence. Uvedla to dnes mezinárodní ratingová agentura Standard &amp; Poor's, podle které je ale počet insolvencí jinak na ústupu. Ve zprávě s názvem "And They're off, the First Default of 2011 Recorded" agentura poznamenala, že ve stejném období loňského roku už bylo ve světě 11 případů podnikové insolvence.   Případy insolvence S&amp;P odvíjí od těch firem, jimž poskytuje rating. Sazka před pár dny nezaplatila jistinu, což byl loni jeden z nejčastějších případů, proč se firmy ocitly v insolvenci. Z uvedených 11 podniků, které se začátkem loňského roku ocitly v insolvenci, jich bylo devět z USA a po jednom z Austrálie a Kanady.   Ze všech případů insolvence byla nesplacená jistina loni hlavním důvodem v 28 případech, dalších 25 případů bylo výsledkem vyhlášení reorganizace (Chapter 11 v USA) a vyhlášení bankrotu v zahraničí. Ve 23 případech byla na vině nepříznivá situace na burzách, ve třech případech nucená správa a po jednom případě regulatorní direktivy a správní řízení.   "Očekáváme, že případy insolvence se budou v roce 2011 dál snižovat. Naše základní projekce počtu případů insolvence pro americké firmy s ratingem ve spekulativním pásmu na období 12 měsíců do září 2001 činí 2,4 procenta," uvedla ratingová agentura. To by znamenalo, že v insolvenci skončí 35 podniků.   "Předpokládáme, že to pravděpodobně bude blízko nejnižšímu bodu v rámci tohoto cyklu. Naše alternativní předpověď je 2,0 procenta (29 případů insolvence) pro optimistický scénář a 4,5 procenta (66 případů insolvence) pro pesimistický scénář. Náš pesimistický scénář odpovídá dlouhodobému průměru insolvenčních případů (za léta 1981 až 2009) a je to mírné zvýšení proti nynějším hodnotám," stojí ve zprávě, z které dnes citovala agentura Reuters.   Analytici S&amp;P předpovědi opírají o kvantitativní a kvalitativní faktory, které považují za modelové pro trh amerických podnikových dluhopisů, které mají rating ve spekulativním pásmu.   spr mha  