 Aktuálně:Soud nemá od Vítka k řízení se Sazkou všechny dokumenty  Přepracovali jsme, upravili zdroj a doplnili vyjádření Vítkova právníka ve 2. a 5. odstavci   --------------------    Praha 19. ledna (ČTK) - Soud, který dostal v pondělí od společnosti Moranda podnikatele Radovana Vítka návrh na zahájení insolvenčního řízení s loterijní společností Sazka, nemá k dispozici některé důležité dokumenty. Vyplývá to z informací zveřejněných na serveru justice.cz.   Soud vyzval společnost Moranda, aby ve lhůtě sedmi dnů ode dne doručení usnesení soudu doložila, že má dokumenty potvrzující, že Sazka skutečně získala peníze od Komerční banky. Pokud to ve stanovené lhůtě Vítek nestihne, soud návrh na zahájení insolvenčního řízení odmítne. Vítkův právník Tomáš Rybář však ČTK řekl, že chybějící dokumenty soudu včas dodá.   Podle serveru Aktuálně.cz Moranda odkoupila za půl miliardy pohledávku vůči Sazce od Komerční banky. Komerční banka uzavřela se Sazkou smlouvu na 650 milionů korun v srpnu loňského roku, postup čerpání peněz pak upravovaly tři dodatky ke smlouvě. A soud nyní požaduje, aby Vítek doložil, zda Sazka peníze na základě těchto dodatků skutečně dostala.   "K doložení splatné pohledávky vzniklé ze smlouvy je třeba, aby věřitel (Vítek) prokázal vedle existence smlouvy též poskytnutí plnění dlužníkovi (Sazka)," rozhodl soud. Pokud dokumenty do sedmi dnů nedostane, podle zákona insolvenční řízení zastaví.   "Obrátili jsme se na Komerční banku a vyzvali ji k předložení těchto dokumentů. Banka to přislíbila, předpokládám, že je do čtvrtka insolvenčnímu soudu dodáme," uvedl Rybář.   Termíny na svoji obranu dostala i Sazka. Ta musí do 20 dnů ode dne doručení usnesení poslat soudu svoje vyjádření k Vítkově návrhu a také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek v pondělí podal u Městského soudu v Praze na Sazku insolvenční návrh a soud řízení téhož dne zveřejněním v insolvenčním rejstříku zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Předseda představenstva a šéf Sazky Aleš Hušák uvedl, že loterijní firma není právně ani ekonomicky v insolvenční situaci a návrhu se bude bránit všemi právními prostředky. Dodal, že podání návrhu nebude mít vliv na činnost společnosti.   Insolvenční návrh na Sazku byl podle mluvčí pražského městského soudu Martiny Lhotákové v pondělí přidělen soudci, který si ho prostuduje. "Do deseti dnů musí učinit ve věci první úkon," uvedla v pondělí Lhotáková s tím, že může návrh odmítnout, vrátit k doplnění, nebo ho přijmout.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Moranda byla do obchodního rejstříku zapsána v říjnu 2007. Hlavním předmětem podnikání firmy sídlící v Praze je pronájem nemovitostí a zajišťování souvisejících služeb. Podle obchodního rejstříku Vítek v orgánech firmy se základním kapitálem dva miliony korun nefiguruje a jediným akcionářem je Vítkova matka Milada Malá. Podle účetní uzávěrky za rok 2009 firma nemá žádné zaměstnance.   fd mha  