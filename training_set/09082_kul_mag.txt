 Petr Nikolaev natáčel poslední záběry snímku Lidice  --------------------    Ke zpravodajství: AUDIO; VIDEO; FOTO/aktuality   --------------------    Praha 18. ledna (ČTK) - Režisér Petr Nikolaev natáčel dnes definitivně poslední scény do historického snímku Lidice, jehož premiéra bude 9. června. Filmaři dodatečně získali od sponzorů finance, a tak se produkce rozhodla přidat do příběhu záběry obsazování administrativní budovy v Kladně Němci. Kulisu jim vytvořil zadní trakt budovy Národního archivu v Loretánské ulici na Hradčanech.   "Vzhledem k tomu, že jsme získali další finance, mohli jsme si dovolit dotočit mohutnější příjezd německé techniky a německých vojáků. Diváci tak uvidí situaci, která nastala krátce po 15. březnu 1939," řekl režisér ČTK. Scéna představovala dvůr právě zabrané kladenské četnické stanice, která se pak stala úřadovnou gestapa. Na place byla historická auta s vojáky, motorka s přívěsem a scénu oživil pár koní i statisté v uniformách a v kožených kabátech.   Poslední klapka tohoto snímku se ozvala loni v září. Neplánovaného natáčecího dne se zúčastnili také představitelé hlavních rolí Karel Roden a Roman Luknár, který ztvárnil lidického četníka.   "Film je z 95 procent hotov. Musím zaklepat, protože jsem pověrčivý a nemám chuť spekulovat, jak se film bude líbit divákům. Za sebe musím říci, že jsem s výsledkem spokojen," dodal Nikolaev. Producenti chtějí podat přihlášku do letošního ročníku festivalu v Cannes.   Natáčení filmu Lidice podle scénáře Zdeňka Mahlera nemělo jednoduché začátky. Nejprve se marně sháněly peníze na realizaci, potom onemocněla Alice Nellis, která měla být původní režisérkou. Penězi pak přispěla česká města, sponzoři i jednotliví dárci. Režie se pak ujal Nikolaev.   "Čeká na nás postprodukce, postsynchrony a samozřejmě hudba. Souběžně s filmem vzniká totiž unikátní hudební projekt, kterého se účastní Michal Hrůza, James Harries, Dan Bárta, Jan Budař, Tara Fuki a další," připomněl producent Adam Dvořák. V dalších rolích se objeví například Zuzana Fialová, Zuzana Bydžovská, Jan Budař, Veronika Kubařová a Ondřej Novák.   Kameramanem snímku je Mexičan Antonio Riestra (Normal, Amores Perros, Frida). Podrobné informace naleznou zájemci na internetové adrese  www.filmlidice.cz .   Mahlerův scénář kombinuje tři příběhy odehrávající se na pozadí tragického vypálení Lidic 10. června 1942. První je o nešťastné rodině, ve které otec v hádce neúmyslně zabije svého syna a je za to odsouzen. Pobytem ve vězení si paradoxně zachrání život, protože unikne osudu a jako jediný muž z vesnice přežije. Druhý je příběh dopisu, jež se stal záminkou pro tuto nacistickou operaci, ač ve skutečnosti šlo o lež maskující nevěru. Třetí příběh je o strachu, osobní zodpovědnosti a o tom, zda je opravdovou výhrou přežít za cenu ztráty důstojnosti a cti.   Jiří Borovička dr  