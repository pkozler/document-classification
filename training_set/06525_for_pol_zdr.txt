 Bývalý prezident JAR Mandela propuštěn z nemocnice do domácí péče  --------------------    Ke zpravodajství: FOTO/aktuality   --------------------    Johannesburg 28. ledna (ČTK) - Bývalý jihoafrický prezident a nositel Nobelovy ceny za mír Nelson Mandela byl dnes propuštěn z nemocnice, kde pobyl dva dny s akutním zánětem dýchacího ústrojí. Novinářům to dnes sdělili lékaři.   Podle šéfa chirurgického týmu Vejaynanda Ramlakana byl zdravotní stav dvaadevadesátiletého Mandely stabilizován a při dýchání se obešel bez respirátoru. Z nemocnice Milpark na předměstí Johannesburgu tak mohl být po asi 48 hodinách propuštěn do domácího ošetřování.   Mandela podle lékaře bere léky kvůli blíže neupřesněnému chronickému onemocnění a při chůzi potřebuje pomoc. Zánět dýchacího ústrojí prý měl před osmi lety. Ve vězení, kde kvůli svému boji proti apartheidu v JAR strávil 27 let, dostal tuberkulózu. Jihoafrický politik se však s potížemi danými jeho věkem prý vyrovnává s šarmem; v nemocnici před propuštěním žertoval se svou ženou a zdravotními sestrami.   Zprávy o hospitalizaci bývalého bojovníka proti apartheidu vyvolala spekulace o jeho zdravotním stavu. Mandelova kancelář prý obdržela více než deset tisíc zpráv s vyjádřením podpory někdejšímu jihoafrickému prezidentovi. Přání brzkého uzdravení prý poslal také prezident USA Barack Obama.   Mandela se stáhl z veřejného života v roce 2004 před svými šestaosmdesátými narozeninami. Od té doby se na veřejnosti objevuje jen sporadicky. Naposledy to bylo loni v červenci na závěrečném ceremoniálu mistrovství světa ve fotbale, které se konalo v JAR.    kne hej  