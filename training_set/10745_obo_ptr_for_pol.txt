 Slovenský ministr chce tabule hanby v obchodech s potravinami  V čele a posledních dvou odstavcích jsme doplnili informace o zrušení zákona na ochranu dodavatelů potravin, doplnili jsme klíčové slovo "parlament". Upravili jsme.   --------------------    Bratislava 1. června (ČTK) - Slovenští obchodníci by u vchodu do prodejen měli povinně zveřejňovat výsledky kontrol inspektorů o zjištěných nedostatcích. Novinku, která prý není zavedena v Evropské unii, navrhlo ministerstvo zemědělství. Úřad tak pokračuje v tlaku na prodejce, aby například úplně zamezili prodeji potravin po lhůtě spotřeby. Řetězcům se nové podmínky nelíbí. Naopak, pravidla vyjednávání obchodníků s dodavateli potravin už nebude upravovat zvláštní zákon.   Nejnovější iniciativa ministerstva počítá s tím, že obchodníci budou muset od října na tabuli s písmeny o velikosti alespoň pět centimetrů zveřejňovat podrobné informace o nedostatcích, na které upozornili kontroloři. V případě schválení předlohy vládou a parlamentem by sdělení viselo sedm dní a povinnost jeho vyvěšení na zvláštní tabuli by se patrně vztahovala i na výrobce nebo distributory. Firmy se podle návrhu budou moci také pochválit, pokud inspektoři žádné nedostatky nezjistí.   Obchodní řetězce se brání, že informace o přešlapech by se neměly zveřejňovat hned po kontrole, ale až po ukončení správního řízení. "Bylo by nekorektní, pokud by tabule měla být umístěna v prodejně před uzavřením celého kontrolního procesu, tedy dokazovacích testů, správního řízení a odvolacího procesu," citoval list Sme Jiřího Králíčka z řetězce Billa Slovensko. Zástupci zemědělců a potravinářů zase upozornili, že tabule hanby by se vztahovaly jen na podnikatele v oboru potravinářství. Ministerstvo reagovalo, že nynější pravidla umožňují firmám protahovat definitivní ukončení kontrol.   Ministr zemědělství Zsolt Simon pravidelně informuje o pochybeních prodejců. Z výsledků kontrol vyplývá, že nedostatky odhalí inspektoři zhruba ve třetině případů. Už minulá vláda prosadila zvýšení pokut za prodej prošlých potravin. Stalo se tak poté, co kontroly odhalily v největších obchodních řetězcích nehygienické skladování potravin nebo přebalování masa po záruce.   Od srpna by se obchodním řetězcům na Slovensku měla uvolnit pravidla při nákupu potravin. Parlament dnes totiž navzdory odporu zemědělců a potravinářů rozhodl o zrušení zákona o nepřiměřených podmínkách v obchodních vztazích. Norma má chránit dodavatele potravin před údajně nekalými praktikami obchodních řetězců; obchodníci podle tohoto zákona pod hrozbou pokut v současnosti nesmí od dodavatelů potravinářských výrobků vyžadovat některé poplatky, až na výjimky je rovněž zakázán prodej potravin pod nákupní ceny. Zrušení zákona, což ještě posoudí prezident, přislíbila vláda ve svém programovém prohlášení.   Podobný zákon platí i v Česku a měl by se rovněž zrušit. Na rozdíl od Slovenska se ale počítá se zapracováním jeho některých pasáží do zákona o ochraně hospodářské soutěže a zákona o cenách. Příslušné novely, které vypracovalo ministerstvo průmyslu a obchodu společně s Úřadem pro ochranu hospodářské soutěže, obchodníci kritizovali. Podle nich mohou přispět ke zdražení potravin. Naopak, výrobci potravin připravené změny hodnotili pozitivně.     boa vju  