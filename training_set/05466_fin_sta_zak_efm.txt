 ČMSS požaduje po ÚOHS zaplacení dvou milionů korun  Brno 21. ledna (ČTK) - Českomoravská stavební spořitelna (ČMSS) požaduje po Úřadu pro ochranu hospodářské soutěže (ÚOHS) zaplacení zhruba dvou milionů korun. Jde o úroky z pokuty 20,5 milionu korun, kterou spořitelna musela zaplatit za účast v údajném kartelu o nedovolené výměně informací. Jeho existenci ale ÚOHS neprokázal. ČTK to řekl ředitel komunikace spořitelny Rostislav Trávníček.   "Žádost spořitelny o zaplacení úroků z nezákonně vybrané pokuty je v současné době opětovně posuzována v druhoinstančním řízení," uvedl k případu předseda ÚOHS Petr Rafaj.   V letitém sporu se stavebními spořitelnami ÚOHS nejdříve pokutoval šest firem na trhu celkovou částkou 484 milionů korun. Delikt později přeformuloval na nedovolenou výměnu informací a pokutu snížil na 55 milionů. Definitivní rozhodnutí vydané koncem roku 2006 však před soudy neobstálo.   Českomoravská stavební spořitelna byla pokutována nejvyšší částkou. Po úřadu proto kromě zaplacené sankce žádala zpět i úroky. To ÚOHS nejdříve zamítl. Krajský soud v Brně ale rozhodl ve prospěch spořitelny.   Podle ČMSS už nyní ÚOHS nemá žádné opravné prostředky ani možnosti zvrátit soudní rozhodnutí, a musí tak nyní formálně ukončit řízení a zaplatit úroky. "Ty aktuálně činí cca dva miliony korun. Dosud však řízení ze strany ÚOHS ukončeno nebylo a úroky nebyly zaplaceny," uvedl Trávníček.   Kromě ČMSS žádaly o zaplacení úroků z pokut také firmy, které byly v minulosti obviněny z kartelové dohody v oblasti distribuce pohonných hmot. Soud ve všech případech rozhodl ve prospěch firem. Jestli stát zaplatí za případné další chybné rozhodnutí ÚOHS, zatím není jasné. U zmiňovaných petrochemických firem dosud není uzavřena otázka, zda kartel byl prokázán, nebo nikoliv. Případem se již zabývaly Krajský soud v Brně i NSS. Aktuálně se spor znovu vrátil před ÚOHS.   vrn mol  