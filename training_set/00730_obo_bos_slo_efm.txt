 Očištěné tržby Aholdu loni stouply o 4,4 procenta  Amsterodam 20. ledna (ČTK) - Nizozemské maloobchodní společnosti Ahold stouply v loňském roce očištěné konsolidované čisté tržby o 4,4 procenta na 29,5 miliardy eur (716,2 miliardy Kč). Hospodaření podpořil růst v USA a Nizozemsku. V Česku a na Slovensku se však tržby snížily o 3,5 procenta.   Tržby jsou upravené o vývoj směnných kurzů a počet pracovních dnů. V samotném čtvrtém čtvrtletí tržby stouply o 5,5 procenta na sedm miliard eur.   Ahold provozuje největší řetězec maloobchodů v Nizozemsku Albert Heijn, největší podíl na tržbách, 60 procent, však mají Spojené státy. Ve Spojených státech se tržby zvýšily o 5,1 procenta na 23,5 miliardy USD. V Nizozemsku vzrostly o 4,7 procenta na 10,1 miliardy eur.   V České a Slovenské republice tržby Aholdu loni klesly o 3,5 procenta na 1,7 miliardy eur (41,3 miliardy Kč). Důvodem bylo uzavření a zmenšení některých obchodů v rámci restrukturalizace. Při srovnatelném počtu obchodů se tržby zvýšily o 0,8 procenta. V samotném čtvrtém čtvrtletí pak stouply o 2,7 procenta na 428 milionů eur.   Ahold má kolem 2900 obchodů v 11 zemích. V České republice má supermarkety Albert a hypermarkety téhož jména, které v rámci restrukturalizace změnily původní název Hypernova.   irl mha  