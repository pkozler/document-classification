 Mezi Seznamem.cz a Google se rozpoutal souboj o lídra trhu  Praha 10. ledna (ČTK) - Mezi společnostmi Seznam.cz a Google se rozpoutal reklamní souboj o první pozici mezi tuzemskými internetovými vyhledávači. Obě firmy, které na prvním a druhém místě žebříčku největších internetových vyhledávačů v Česku dělí už jen několik procentních bodů, masivně investující do marketingových aktivit, díky nimž si slibují upevnění pozice na českém trhu.   Česká portálová jednička Seznam.cz tento týden zahájí novou komunikační kampaň, jejíž ústřední slogan změnila z původního znění "Najdu tam, co neznám" na "Najdu tam, co hledám". Pilířem nové kampaně Seznamu.cz bude reklamní spot, který odvysílají všechny hlavní televizní stanice. "Jejím cílem je prohloubit vztah se stávajícími uživateli a poukázat na rozsah služeb Seznam.cz, které každý den poskytuje tuzemské internetové populaci," sdělila dnes ČTK mluvčí Seznamu.cz Veronika Rozumková.   S novou kampaní přichází Seznam.cz v době, kdy konkurenční vyhledávač Google posiluje pozici na tuzemském trhu. Google podle statistiky TopList z loňského podzimu od začátku roku 2010 zvýšil svůj podíl o sedm procentních bodů na 44 procent. Jeho podíl zahrnuje i vyhledávání prostřednictvím portálu Centrum.cz, který využívá jeho technologii. Naopak podíl Seznamu klesl o 3,4 bodu na 53,2 procenta.   Google už od závěru loňského roku také masivně investuje do reklamy. Jeho kampaň zahrnuje televizní spoty, billboardy i reklamní nálepky v metru. Deník E15 odhadl, že celkový objem kampaně společnosti Google, a to včetně propagace jejího prohlížeče Chrome, činí až 100 milionů korun.   Google na tuzemském trhu poskytuje své služby pátým rokem. Česká republika je výjimečná tím, že společnost Google zde stále není lídrem trhu. Ve většině ostatních zemích patří vyhledávači Google první místo.   beh jsa vju  