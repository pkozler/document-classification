 Výrobce elektroniky Philips prudce zvýšil čtvrtletní zisk  Amsterodam 24. ledna (ČTK) - Nizozemský výrobce elektroniky Philips Electronics zvýšil ve čtvrtém čtvrtletí čistý zisk meziročně o téměř 80 procent na 465 milionů eur (zhruba 11 miliard Kč). Oznámila to dnes firma. Zisk nicméně zaostal za očekáváním analytiků, kteří jej odhadovali na 532 milionů eur.   Tržby společnosti stouply pouze o necelá dvě procenta na 7,4 miliardy eur. "Tržby byly ovlivněny negativní spotřebitelskou náladou na rozvinutých trzích," uvedl odcházející generální ředitel podniku Gerard Kleisterlee. Ten bude v dubnu v čele Philipsu vystřídán odborníkem na restrukturalizace Fransem van Houtenem.   Společnost předpověděla, že její růst bude v letošním roce podpořen poptávkou na rozvíjejících se trzích. Firma vyrábí kromě spotřební elektroniky rovněž osvětlení či špičková lékařská zařízení, napsala agentura Reuters.   pmh mha  