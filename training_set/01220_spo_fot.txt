 Fotbalisté Jungr s Vůchem zatím zůstávají s Teplicemi  --------------------    Ke zpravodajství: FOTO/aktuality; AUDIO   --------------------    Altenberg (Německo) 13. ledna (ČTK) - V Německu jen pár kilometrů za hranicemi nabírají fotbalisté Teplic kondici na jarní část první ligy. Do Oberbärenburgu to mají od stadionu autem 25 minut, ale ve skutečnosti jsou od reálného světa mnohem dál. V krušnohorském lese prý nechytají ani signál mobilních operátorů, a o to víc času mají na přípravu. S týmem zatím zůstávají i testovaní záložníci Marek Jungr a Egon Vůch, do rakouského Lince naopak zamířil někdejší kapitán Petr Lukáš.   Dvaatřicetiletý Lukáš z Teplic odešel po půlročním pobytu v rezervě. "Domluvili jsme se na tom, že mu najdeme jiné místo, kde nebude vysedávat na lavici," řekl kouč Jiří Plíšek. O tom, proč bývalý kapitán odešel, v Teplicích příliš mluvit nechtějí. "Petrovy výkony nebyly ideální a zároveň jsme do týmu dosadili mladé hráče," dodal Plíšek.   Kádr se během zimní přípravy o něco omladil. Vedle čtyř mladíků z vlastních zdrojů se vrátili o málo starší David Jablonský z Čáslavi a Martin Jindráček z Ústí nad Labem. K nim se přidali Jungr z Čáslavi a Vůch z třetiligové Hlavice. O jejich setrvání Plíšek zatím nerozhodl. "Máme na to celý leden. Ale naše snaha tým omladit ve spojení s kostrou zkušenějších hráčů pořád platí," řekl kouč.   Tepličtí letos přišli o osvědčený hotel přímo v krušnohorském středisku Altenberg, odkud je vytlačili účastníci juniorského šampionátu sáňkařů. Azyl našli o několik kilometrů dál, o hotel uprostřed lesů se dělí s mladými biatlonisty. "Není tu ani německý telefonní signál. Na jednu stranu je to dobře, nikdo nás neotravuje, ale taky máme problém se spojit s rodinou," řekl Plíšek.   O to víc se prý hráči mohou věnovat tréninku. "První týden jsme se věnovali obecné vytrvalosti a tady se snažíme zvýšit intenzitu i zatížení, trénujeme třífázově," řekl trenér. Problémy prý dělá jen počasí. Metrová vrstva sněhu totiž během oblevy rozbředla a k ní se přidal i déšť a skoro permanentní mlha. "Počasí je to jediné, co není ideální. Trochu se s tím pereme, kluci si při výbězích musejí hlídat kotníky," dodal Plíšek.   Teplice zůstanou v Německu do soboty. Pak se rovnou přesunou do Děčína, kde je čeká druhý zápas Tipsport ligy proti Ústí nad Labem. Ligu začnou 27. února na půdě Českých Budějovic.   Jan Beránek ura  