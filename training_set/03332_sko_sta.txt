 Přestavba filozofické fakulty v Brně se zřejmě zpozdí  Brno 11. ledna (ČTK) - Plánovaná rekonstrukce Filozofické fakulty Masarykovy univerzity v Brně se zřejmě zpozdí. Ministerstvo školství stále definitivně nerozhodlo o uvolnění dotace z Operačního programu Věda a výzkum pro inovace. Škola přitom doufala, že o dotaci na rekonstrukci za 580 milionů korun bude jasno do konce roku 2010. Je možné, že ministerstvo uvolní peníze až v létě. Fakulta opravy nutně potřebuje.   Podle mluvčího ministerstva školství Václava Koukolíčka je projekt rekonstrukce filozofické fakulty doporučen k financování. "Projekt je tedy v zásobníku a čeká, kdy se na něj dostane dotace. Rozhodnutí o poskytnutí dotace by mohlo být v červenci letošního roku, ale jisté to není," řekl ČTK Koukolíček.   Univerzitě nezbývá než čekat. Čas před začátkem oprav využívá k přípravě. V Informačním systému o veřejných zakázkách škola zveřejnila  předběžné informace  k tendru na stavební část projektu. "Děláme teď vše proto, abychom byli připravení začít hned, jak to bude možné," uvedla mluvčí univerzity Tereza Fojtová.   Filozofická fakulta sídlí v nesourodém souboru budov nedaleko centra města. Chodby i učebny některých kateder vypadají stejně jako v době, kdy tam chodili rodiče dnešních studentů. Podle projektu mají dělníci strhnout trakt B2 a postavit na stejném místě nový objekt. Bude mít šest nadzemních podlaží a dvě suterénní. V nich se počítá s podzemními garážemi a depozitářem propojeným se současnou knihovnou, která je nejmodernější částí areálu.   Oprava čeká také sousední budovy A a B1. Původně sloužily městskému sirotčinci. Fakulta je začala postupně využívat v letech 1919 až 1923 a od té doby nebyly kompletně rekonstruovány. Objekt B2 vznikl v roce 1922 jako dočasná stavba a měl být do deseti let nahrazen novou budovou. Nakonec ale sloužil až do předloňského léta, kdy jej škola musela uzavřít kvůli narušené statice. Část fakulty se proto přesunula do náhradních prostor.   Rekonstrukce by v případě brzkého přidělení dotace mohla skončit v roce 2014. Stavební práce přinesou řadu změn a omezení pro vyučující i studenty.   Jan Tomandl sap  