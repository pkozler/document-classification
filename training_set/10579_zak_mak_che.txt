 Policie stíhá tři podezřelé z Moravy za daňové úniky 431 mil. Kč  Brno 20. června (ČTK) - Brněnská expozitura Útvaru odhalování korupce a finanční kriminality obvinila v uplynulých dnech dva muže a ženu z Moravy za rozsáhlé daňové úniky se škodou více než 431 milionů korun. Krácení daně z přidané hodnoty (DPH) se dopustili při nákupu a prodeji pohonných hmot, řekl dnes ČTK mluvčí útvaru Roman Skřepek. Trojici hrozí až deset let vězení.   Obvinění pocházejí z Hodonínska, Olomoucka a Ostravska. S krácením daní začali podle policie už v roce 2009. Trestnou činnost se prý pokusili zastřít vytvořením fakturačního řetězce předstíraných nákupů a prodejů minerálních olejů a vytvářením nepravdivých daňových dokladů, které pak zanesli do účetnictví a také daňových přiznání podávaných na finanční úřad.   "Přestože měli (...) vykazovat daňovou povinnost v řádu několika desítek milionů korun měsíčně, tak vykazovali daňovou povinnost minimální," uvedl Skřepek. Pro jednání pachatelů byla podle něj charakteristická plánovitost, dlouhodobost a vzájemná přesná koordinace jednotlivých kroků. Trojice je ve vazbě.   Kriminalisté jí byli na stopě už od loňského dubna. Podle Skřepka se daňové úniky při obchodech s pohonnými látkami v uplynulých letech v ČR značně rozšířily.   Kriminalisté zajistili trojici vilu a dva byty v celkové hodnotě 19 milionů korun. Za loňský rok zajistil útvar stíhaným osobám v Česku majetek v celkové hodnotě 480 milionů korun. Letos byl útvarem zadržen majetek už za 502 milionů korun.   Vladimír Klepáč snm  