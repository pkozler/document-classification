 Záchranáři poměřili síly v náročných podmínkách Jizerských hor  Josefův Důl (Jablonecko) 14. ledna (ČTK) - S nástrahami počasí i náročnými úkoly se dnes musely popasovat desítky záchranářů v Josefově Dole na Jablonecku. Závodníci z Česka, Německa nebo Slovenska museli řešit mimořádné situace, se kterými by se mohli setkat ve skutečnosti. Organizátoři si pro ně ale připravili i jednu perličku, když je zavedli až do 12. století.   Soutěžící v obtížných podmínkách Jizerských hor čekala náročná zasněžená trať. Pomáhali na ní například bezdomovci, který při neopatrné manipulaci s ohněm vdechl plamen, zasahovali u agresívního mladého muže a museli u něj odhalit otravu durmanem. Rozhodovali také, zda oživovat údajného onkologického pacienta, jehož stav je prý beznadějný.   "U tohoto úkolu bylo důležité, že pacient vůbec žádnou rakovinou netrpí a posádce to řekne pouze nějaký soused, který jde kolem. Posádka měla odhalit, že se jedná o pouhého diabetika," vysvětlil princip jednotlivých úkolů odborný garant soutěže Petr Hovorka. Týmy musely rozpoznat i otravu opiáty u pacienta s cukrovkou nebo zasahovat u dopravní nehody.   Pořadatelé si pro ně ale připravili i perličku. Týmy zavedli do minulosti, kde musely pomoci přepadeným a zraněným kupcům. "Vtip je v tom, že se posádka přenesla do 12. století a musela je ošetřit přesně v intencích této doby," dodal Hovorka.   Soutěže se zúčastnilo celkem 24 týmů. Do terénu soutěžící vyráželi pěšky a většinu potřebného materiálu si nesli s sebou na zádech. Kromě zapeklitých úkolů jim situaci komplikovalo i nepříznivé a deštivé počasí. "Absolutně nám nepřálo. Narychlo jsme museli aktualizovat tratě i úkoly," poznamenala organizátorka Jana Pastuchová.   Klání se Jizerských horách konalo v rámci mezinárodní konference záchranářů Jablonecká Rescue Ski 2011. Konference se letos uskutečnila už podesáté.   jem jpt  