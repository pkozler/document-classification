 RWE: V realizaci investic nám často brání úřední překážky  Praha 6. května (ČTK) - Společnost RWE se prý v České republice často potýká s úředními překážkami, které jí brání včas realizovat plánované investice. Velký problém má nyní firma zejména s výstavbou podzemního zásobníku zemního plynu v jihomoravských Tvrdonicích. Na povolení obvodního báňského úřadu k této stavbě čeká firma již tři roky. Na energetické konferenci Leading Minds Forum o tom dnes informoval jednatel RWE Gas Storage Lubor Veleba.   Na výstavbu plynových zásobníků v Tvrdonicích a severomoravských Třanovicích získala společnost RWE dotace ve výši 35 milionů eur (asi 840 milionů korun) od Evropské komise. Výstavba v Třanovicích již začala, ale práce v Tvrdonicích stojí.   Podle Veleby politici často deklarují důležitost výstavby další skladovací kapacity plynu, ale jiné státní instituce realizaci projektů brání. "Nemáme podporu úřadů. Získávat papíry nám trvá déle než stavět," řekl Veleba.   V příštích letech chce RWE v Česku rozšířit a postavit nové skladovací kapacity plynu za zhruba sedm miliard korun. Realizace projektů ale podle Veleby záleží na poptávce.   Při výstavbě plynového zásobníku trvá jeden až dva roky posuzování investičního záměru, uvedl Veleba. Další dva až tři roky trvá získání potřebných povolení. Zhruba dva až pět let pak trvá stavba projektu. Podle Veleby se firma často také potýká s problémy při získávání pozemků, kde se má stavět.   Veleba míní, že by se měla zjednodušit povolovací řízení zejména na úrovni krajských a místních orgánů. Stát by také podle něj měl jednotlivým regionům vysvětlit přínosnost konkrétních investičních projektů.   Největší investicí RWE v nejbližším období má být výstavba paroplynové elektrárny ve středních Čechách. Firma chystá na projekt vynaložit 18 miliard korun. I zde se však RWE potýká s odmítavým postojem dotčených obcí, které se obávají negativního vlivu elektrárny na životní prostředí. RWE podle Veleby chystá v souvislosti elektrárnou finanční granty, které umožní rozvoj oblasti, kde bude elektrárna stát.   lko vju  