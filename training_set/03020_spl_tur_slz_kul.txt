 Rakousko v létě - hory, sporty a kultura  Vídeň 27. června (ČTK) - Hory, kterým nedokáže česká příroda konkurovat, možnosti strávit dovolenou aktivně a řada kulturních akcí. To představuje jen část letní nabídky na dovolenou v Rakousku. Alpská turistická střediska jsou pro mnoho Čechů v dosahu pouze několik hodin jízdy autem, přesto však o prázdninách musejí řidiči počítat s komplikacemi v dopravě.   Mnoho českých turistů lákají rakouské Alpy, které nabízejí řadu vysokohorských túr. Na vícero vrcholů se po zajištěných trasách mohou dostat i lidé, kteří se aktivně nevěnují horolezectví. Slevy na ubytování v chatách zaručuje průkaz alpského spolku, který zahrnuje také pojištění. Průkaz je možné získat i v Česku ještě před cestou do Rakouska.   Z vrcholků hor si mnozí turisté odskočí do údolí a za letních veder se mohou osvěžit v jezerech, které lákají také vyznavače plachtění nebo potápěče. Rájem pro surfaře a milovníky dalších vodních sportů je zase Neziderské jezero ve východní části Rakouska s rozlohou 320 kilometrů čtverečních, jehož část patří Maďarsku. Nabídku pro zájemce o aktivní dovolenou doplňuje řada cyklistických stezek. Mezi oblíbené se řadí například trasa z německého Pasova podél Dunaje do Vídně.   Rakousko, které je v zimních měsících známé zejména jako cílová destinace pro lyžaře, nabízí možnost zdolávat svahy i v létě. Zájemcům je k dispozici několik středisek na ledovcích.   Tradičním lákadlem pro zahraniční turisty jsou v Rakousku historické památky, a to nejen ve Vídni, kde je hojně navštěvováno například někdejší císařské sídlo Hofburg. Turisté mohou zavítat také na desítky kulturních akcí, své příznivce má například salcburské festivalové léto, stejně jako podobný projekt v Bregenzu s proslulou plovoucí scénou na Bodamském jezeře na západě země.   Osmimilionové Rakousko ročně navštíví přes 20 milionů cizinců, z toho více než půlmilionu turistů dorazilo loni z Česka. V létě silnice v alpské republice zažívají zatěžkávací zkoušku, kdy čelí náporu motoristů mířících například do Itálie nebo Slovinska a dále k jaderskému pobřeží. Řidiče proto zejména o víkendech musejí počítat s hrozbou zpomalení dopravy na tranzitních tazích.   boa hej  