 V Berouně letos do školek umístí všechny děti starší tří let  Beroun 6. května (ČTK) - V Berouně rozšíří kapacitu mateřské školy v Drašarově ulici o 50 míst. Město díky tomu letos umístí do školek všechny děti starší tří let. ČTK to řekla mluvčí radnice Pavla Švédová. Podmínky pro přijetí do mateřských škol nedávno splnilo 241 dětí, přijato jich zatím mohlo být jen 185. Problémy s nedostatečnou kapacitou mateřských škol řeší i další středočeská města.   Dvě nové třídy pro 50 dětí podle Švédové vzniknou v prostorách místního komunitního centra, kde bude detašované pracoviště mateřské školy. O letních prázdninách tam začnou práce na přestavbě interiéru. Náklady spojené s rekonstrukcí prostor a vybavením tříd se odhadují zhruba na 3,7 milionu korun.   Před tím se však ještě bude muset uskutečnit zrychlený zápis dětí. "Bohužel, zákon nám neumožňuje přijmout ty děti, které byly při nedávném zápisu těsně pod čarou," doplnila starostka Šárka Endrlová. Mateřská škola kvůli novým třídám podle Švédové nově od září zaměstná čtyři učitelky a uklízečku. Jídlo se tam bude dětem dovážet z jídelny v Drašarově ulici.   Beroun je zřizovatelem šesti mateřských škol, které navštěvuje kolem 600 dětí. Letos k zápisům přišlo 328 dětí, kritéria pro přijetí jich splnilo 241. Pokud by město kapacitu školek nerozšířilo, nebylo by letos umístěno 56 dětí.   Kapacitu mateřských škol musejí rozšiřovat i ostatní středočeská města. Dětí v regionu přibývá a stávající zařízení nestačí. Novou školku v září otevřou například v Kladně. Navýšení kapacity předškolních zařízení plánují v Mladé Boleslavi. Problémy s umístěním dětí mají také rodiče v Nymburku, Mělníku nebo Příbrami.   mar snm  