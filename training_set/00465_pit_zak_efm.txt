 Hewlett-Packard odhalila za čtyři roky devět milionů padělků  Praha 13. května (ČTK) - Počítačová firma Hewlett-Packard odhalila za poslední čtyři roky v regionu Evropy, Středního východu a Afriky celkem devět milionů padělaných výrobků a komponent. Uvedla to dnes v tiskové zprávě. Do Česka padělky směřují hlavně z východu.   "Problematika se bohužel týká i České republiky, do které padělky směřují především od nelegálních producentů z Číny nebo Ruska. Do Evropy proudí různými přepravními cestami, jednou z největších bran jsou Spojené arabské emiráty," uvedl Lukáš Drlík, který má v HP problematiku padělků na starosti.   HP v celém regionu vyšetřila za poslední čtyři roky skoro 1000 jednotlivých případů, z nichž vyplynulo více než 500 razií. V Česku firma nejčastěji podle Drlíka naráží na padělky náplní do laserových tiskáren.   Největší množství padělaného zboží pochází z Číny, loni to bylo 68 procent z celkového množství, a Hongkongu s podílem 26 procent. Podíl padělků napříč trhem v regionu se pohybuje kolem osmi procent.   V současné době k nejčastěji zadržovaným komoditám v ČR podle Ladislavy Muzikářové z Generálního ředitelství cel patří oblečení, oděvní doplňky a obuv, které tvoří dvě třetiny zadrženého zboží. Škoda u zadrženého zboží loni stoupla na 1,17 miliardy korun ze 482 milionů o rok dřív.   jsa dvd    