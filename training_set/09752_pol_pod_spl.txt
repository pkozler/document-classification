 Na jihu Brna u rekreačního areálu postaví dva úseky cyklostezek  Brno 3. května (ČTK) - Na jihu Brna u rekreačního areálu Hněvkovského vzniknou dva nové úseky cyklostezek. Stavba asi kilometrového úseku od Sokolovy ulice po Kšírovu podél Svratky vyjde na 20 milionů korun. Zhruba čtvrtinový úsek u ulice Nábřeží na tři miliony korun. Obě stavby zahrnují i montáž veřejného osvětlení. Obě stezky by v provozu mohly být příští rok na jaře, řekl ČTK starosta městské části Brno-jih Josef Haluza (ČSSD).   Stezky povedou po pravém břehu břehu Svratky. Pro jejich stavbu se radnice rozhodla, protože cyklostezka na levém břehu je hlavně o víkendech zahlcena. K rekreaci ji volí cyklisté, ale i pěší a bruslaři, což leckdy znamená nebezpečí úrazů.   Na oba chystané úseky navazuje v plánech města třetí, a to od Kšírovy ulice směrem na sever po Renneskou ulici v centru Brna. U této stavby úřady čekají na to, až stavební povolení nabude právní moci. Stavět by se podle Haluzy mělo nejpozději příští rok.   Chystá se podle něj i projekt lávky, která by stezky na obou březích řeky propojila. Most by využívali i hosté dnešního rekreačního areálu při Hněvkovského ulici. Právě za řeku se má areál rozšiřovat, radnice Brno-jih tam plánuje postavit přírodní koupací biotop, kde vodu místo chemikálií čistí vodní rostliny, bakterie a řasy.   Lidé, kteří na kole po Brně jezdí, přesto kritizují kroky brněnské radnice jako nedostatečné. Na dubnové cyklojízdě, která měla na problémy cyklistické dopravy v Brně upozornit, kritizovali například to, že výdaje na cyklodopravu jsou příliš nízké. Podle nich je cyklistika vedle hromadné dopravy druhým šetrným způsobem dopravy. Pokud hromadnou dopravu využívá 65 procent Brňanů a z rozpočtu jde na ni ročně 1,56 miliardy korun, mělo by prý na cyklistickou dopravu jít 50 milionů korun, protože dojíždějících na kole jsou dvě procenta. Výdaje města v této kapitole jsou však asi desetinové, uvedli.   lce snm  