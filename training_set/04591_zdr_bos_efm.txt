 Zdravotní skupina Agel zkoumá možnosti na trhu v Polsku  Varšava/ Prostějov 19. ledna (zpravodajka ČTK) - Česká zdravotní skupina Agel zkoumá, jaké možnosti se jí nabízejí na polském trhu. Založila kvůli tomu společnost Agel Polska, řekla dnes ČTK mluvčí skupiny Hana Szotkowská. Podle Polské televize má česká firma zájem o městskou nemocnici ve městě Myslowice ve Slezsku, Szotkowská však tuto informaci nepotvrdila.   "Uvažujeme o akvizicích v Polsku, ale v současné chvíli pouze analyzujeme trh," řekl Szotkowská. "O tom, že bychom měli zájem o nějakou konkrétní nemocnici, zatím informaci nemám," dodala.   Podle Polské televize zástupci české firmy v městské nemocnici v Myslowicích ve Slezsku zjišťovali, jaká je finanční situace tohoto zdravotnického zařízení. Podle zjištění ČTK šlo o představitele společnosti Agel. Žádnou konkrétní nabídku Češi nepodali, uvedla Polská televize.   Společnost Agel provozuje v České republice deset nemocnic a několik dalších zdravotnických zařízení. Působí hlavně v Moravskoslezském a Olomouckém kraji. Firma od roku 2006 podniká také na Slovensku, kde má v současnosti pět lůžkových zařízení.   hab mik  