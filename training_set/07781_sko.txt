 MfD: Kellner otevře v Babicích u Prahy elitní základní školu  Praha 13. ledna (ČTK) - Nejbohatší Čech Petr Kellner otevře od září letošního roku elitní základní školu pro výjimečně nadané děti. Mladá fronta Dnes (MfD) v dnešním vydání informuje, že škola bude sídlit v Babicích nedaleko Prahy stejně jako osmileté internátní gymnázium, které Kellner založil v roce 2005.   Škola Open Gate si již vybrala budoucí prvňáčky, kteří prošli třeba speciálním psychologickým testem schopností. Budoucí žáci druhých až čtvrtých tříd pak musí uspět v IQ testu a při rozhovoru v češtině a angličtině. Rodiče dojíždějících žáků základní školy zaplatí 144.000 korun. Pokud dítě bydlí na internátě, je suma ještě vyšší.   O školu je přesto obrovský zájem. Zařízení totiž klade na děti vysoké nároky a dá jim možnost uspět při dalším studiu třeba v zahraničí. Kellner vybudoval pro školu areál s veškerým vybavením. Za osmdesát procent studentů osmiletého gymnázia navíc platí buď celé školné, nebo jeho část. Jeho Nadace Educa tak podporuje chytré žáky z dětských domovů nebo sociálně slabých rodin.     jhr rot        