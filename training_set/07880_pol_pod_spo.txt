 Návrh primátora Liberce uhradit část dluhů nemá podporu koalice  Doplnili jsme další informace ve 3, 5. a 6. odstavci.   --------------------    Liberec 27. ledna (ČTK) - Návrh libereckého primátora Jana Korytáře (Změna pro Liberec), že by měl Liberec uhradit třetinu ze 112 milionů korun dluhů po předloňském lyžařském šampionátu, nemá podporu v koalici. Zástupci ČSSD, Unie pro sport a zdraví a uskupení Liberec občanům odmítají podobný závazek, dokud nebudou znát strukturu dluhu a viníky zadlužení. Uvádí to v prohlášení, které dnes novináři dostali před jednáním zastupitelstva. Korytář ve středu při jednání s věřiteli deklaroval, že by Liberec měl zaplatit zhruba 40 milionů korun.   "Ten problém tady skutečně existuje a není možné nad ním zavírat oči. Pokud někdo udělá dluhy, měl by se k nim znát," zdůraznil ve středu Korytář. Zástupci koaličních stran připouštějí, že negativní roli města v otázce dluhů není možné vymazat, nicméně je třeba pečlivě vážit každé slovo. V okamžiku, kdy je financování příspěvkových organizací města na pokraji existence, kdy snižujeme platy, teče nám do škol a silnice se rozpadají, prostě a jednoduše nemůžeme vyslovit unáhlený slib splacení neprověřených dluhů, uvádí se v prohlášení.   Neumannová dnes vyzvala Technickou univerzitu v Liberci, liberecký dopravní podnik a stavební firmy, aby organizátorům odpustili pohledávky za zhruba 30 milionů korun. Přednostně chce zaplatit menším věřitelům, pro které žádá 50 až 55 milionů korun. Zástupci univerzity i dopravního podniku se ale ve vyjádření pro ČTK shodli na tom, že odpuštění pohledávek nepřichází v úvahu. "Nemůžeme si to dovolit, podle zákona je takový krok nepřípustný," zdůraznil ředitel dopravního podniku Jiří Veselka. Za nezákonnou považuje i snahu Neumannové upřednostnit některé věřitele.   Mistrovství světa v klasickém lyžování se v Liberci konalo od 18. února do 1. března 2009. Z veřejných zdrojů šly na uspořádání mistrovství přes dvě miliardy korun - ze státního rozpočtu skoro 1,5 miliardy korun, z rozpočtu Liberce asi 400 milionů a Liberecký kraj přidal přibližně 165 milionů. Náklady na organizaci mistrovství světa činily přes 623 milionů, po organizačním týmu vedeném Kateřinou Neumannovou zůstaly nezaplacené faktury, 105 dodavatelům dluží bezmála 112 milionů korun.   Dluhy organizačního výboru jsou ale podstatně vyšší, každým dnem mu navíc naskakuje za neuhrazené faktury penále. Na organizační výbor už proto jeho likvidátor podal insolvenční návrh kvůli předlužení, soud ho ale pro formální chyby zamítl. Likvidátor se proti rozhodnutí odvolal a případ převzal pražský vrchní soud.   Hospodaření organizátorů budou znovu prověřovat kriminalisté. Krajské státní zastupitelství v Ústí nad Labem totiž nedávno rozhodlo, aby byl případ opět otevřen. Šampionát má provětřit také Nejvyšší kontrolní úřad a vlastní audit chystá i liberecký magistrát. "Připraven by měl být během několika měsíců," dodal Korytář.   ivc mol  