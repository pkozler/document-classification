 Microsoft koupí Skype za 8,5 miliardy dolarů  --------------------    Ke zpravodajství: FOTO/aktuality   Rozšířili jsme o podrobnosti v celém textu.   --------------------    New York 10. května (ČTK) - Americký softwarový gigant Microsoft koupí provozovatele bezplatného internetového telefonování Skype za 8,5 miliardy dolarů (zhruba 143 miliard Kč). Podnik dnes uvedl, že za Skype zaplatí v hotovosti. Jde o největší akvizici v 36leté historii Microsoftu.   Microsoft uvedl, že prováže funkce Skypu se svojí herní konzolou Xbox, elektronickou poštou Outlook a chytrými mobily s operačním systémem Windows. Podnik dodal, že bude podporovat Skype i na ostatních softwarových platformách.   Skype má celosvětově zhruba 663 milionů uživatelů, každý měsíc se ke službě přihlásí zhruba 170 milionů z nich. Loni podle dokumentů pro regulátora provolali přes Skype na hovorech včetně videopřenosů 207 miliard minut.   Většina lidí využívá Skype k bezplatným hovorům. Podnik, který v roce 2003 založili podnikatelé Niklas Zennstrom a Janus Friis, má proto potíže vytvořit zisk. Za služby Skypu platí měsíčně 8,8 milionu zákazníků, tedy jen přes procento jeho uživatelské základny.   Skype loni vykázal ztrátu sedm milionů dolarů z tržeb 860 milionů. Podnik to uvedl v dokumentech kvůli chystané primární nabídce akcií, tyto plány pak ale stáhnul. V Microsoftu se Skype stane novou divizí, kterou bude řídit nynější generální ředitel Skypu Tony Bates.   Na straně prodávajících jsou internetová aukční síň eBay a privátní investiční společnosti Silver Lake a Andreessen Horowitz. Dalšími akcionáři Skypu jsou Joltid a Canada Pension Plan Investment Board, napsala agentura AP.   Microsoft získává komunikační nástroj v době, kdy se snaží o větší rozmach na internetu a roste i jeho pozice na trhu s chytrými mobily. Akvizice Skypu zastínila předchozí největší akvizici Microsoftu, a to koupi internetové reklamní služby aQuantive z roku 2007. Ta byla za šest miliard dolarů.   Microsoft sice vydělává na svém softwaru miliardy dolarů, na internetu ale přicházel o peníze kvůli snahám, většinou neúspěšným, dohnat jedničku Google na lukrativním trhu internetového vyhledávání.   Microsoft se snažil tak usilovně, že před třemi roky nabídl za Yahoo 47,5 miliardy dolarů. Nabídku ale stáhl, protože se jí Yahoo vzepřela. Nyní má Yahoo proti tehdejší nabídce od Microsoftu tržní hodnotu zhruba poloviční.   pok dvd jw  