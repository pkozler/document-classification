 Colin Firth byl na hlavní roli v Králově řeči až třetím v pořadí  --------------------    Ke zpravodajství: FOTO ve Fotobance  ID foto: F201012090461701, F201012090479301   --------------------    Londýn 25. ledna (zpravodaj ČTK) - Britský herec Colin Firth sice sklízí za svůj výkon v hlavní roli snímku The King's Speech (Králova řeč) jedno ocenění za druhým, ale role mu málem unikla. Podle britského listu The Daily Telegraph byl na úlohu zadrhávajícího krále Jiřího VI. až třetím v pořadí. Režisér Tom Hooper prý nejdřív nabídl roli Hughu Grantovi, který ji ale odmítl. Grant je vrstevníkem padesátiletého Firtha a společně se spolu objevili v několika filmech, například jako rivalové v deníku Bridget Jonesové.   Scenárista David Seidler, který s myšlenkou na film o Jiřím VI. a jeho problémech s řečí přišel, zase nejprve myslel na Paula Bettanyho (Šifra mistra Leonarda, Čistá duše, Královna Viktorie). "Když jsem scénář psal, hned mě napadl pro úlohu logopeda Geoffrey Rush. Ale myslel jsem si, že krále by měl hrát Paul Bettany," řekl Seidler.   Seidler i Hooper ale pak byli Firthem nadšeni. "Měl jsem štěstí, že roli dostal Colin. Už při čtené zkoušce bylo jasné, že je na to perfektní," řekl scenárista.   "Jakmile jsem začal s Colinem Firthem mluvit a začal jsem ho poznávat, poznal jsem, jak moc se na tu roli hodí," uvedl režisér Hooper.   Australan Geoffrey Rush skutečně hraje králova logopeda Lionela Loguea. Firth již za roli otce královny Alžběty II. dostal Zlatý glóbus a dnes byl nominován na Oscara, stejně jako Rush, Hooper i Seidler. Nejvíce nominací na Oscara - dvanáct - získal právě snímek The King's Speech.   ml jnd  