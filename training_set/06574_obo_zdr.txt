 ČOI zjistila závady při prodeji hraček a pomůcek do vody  Praha 12. května (ČTK) - Některé hračky a dětské pomůcky do vody jsou v Česku prodávány bez informací, které jsou důležité pro jejich správné používání. Zjistila to Česká obchodní inspekce, která při kontrolách v prvním čtvrtletí letošního roku kvůli těmto nedostatkům zakázala prodej 87 kusů hraček a pomůcek do vody v hodnotě bezmála pět tisíc korun. ČOI provedla celkem 41 kontrol a porušení povinností zjistila při sedmi z nich.   Mluvčí ČOI Miloslava Fléglová dnes ČTK sdělila, že kontroly byly zaměřeny na plovací kruhy, různá nafukovací zvířátka nebo čluny, které unesou váhu dítěte. Zakázané výrobky byly prodávány bez povinného označení a informací, anebo byly vybaveny pouze informacemi v cizím jazyce. ČOI kvůli těmto prohřeškům obchodníkům na místě uložila pokuty v celkové výši 2000 korun a se třemi kontrolovanými osobami zahájila správní řízení.   "Spotřebitelům, kteří hračky do vody pro děti nakupují, doporučujeme, aby se seznámili s upozorněními na rizika při používání těchto výrobků a pravidla bezpečného užívání také dodržovali. Zejména aby si uvědomovali, že se jedná o hračky, a že za bezpečnost a zdraví svých dětí odpovídají především oni sami," upozornil pověřený ředitel ČOI Jan Štěpánek.   beh vju    