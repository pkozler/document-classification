 Soud poslal cestovní agenturu Sunny Days do konkurzu  Praha 18. května (ČTK) - Městský soud v Praze dnes prohlásil konkurz na majetek cestovní agentury Sunny Days. Podle vyjádření insolvenčního správce Michala Šimků na dnešní schůzi věřitelů jiné řešení insolvence agentury nepřipadá v úvahu. Stejný názor má dlužník i věřitelé, vyplývá z informací v insolvenčním rejstříku.   Cestovní agentura čelila insolvenčnímu řízení od loňského června a o jejím úpadku rozhodl soud v půlce letošního března.   Své pohledávky u soudu přihlásilo téměř 70 věřitelů. Insolvenční návrh na Sunny Days podala Společnost Česká unigrafie, která se přihlásila s pohledávkou přes 1,9 milionu korun. Dalšími většími věřiteli jsou provozovatel internetových serverů Centrum Holdings s pohledávkou více než 2,9 milionu koruny, charterová letecká společnost Travel Service s pohledávkou přes 1,7 milionu korun a s pohledávkami přes jeden milion korun Česká správa sociálního zabezpečení, aerolinky Holidays Czech Airlines a Seznam.cz.   Sunny Days patřila mezi největší české cestovní kanceláře. Odhady počtu jejích klientů za rok se různí, odborníci se však shodli, že ještě před pár lety to mohlo být až 80.000 lidí. Loni v únoru přišla o koncesi na cestovní kancelář a mohla tak prodávat jen zájezdy jiných cestovních kanceláří.   vrk dvd  