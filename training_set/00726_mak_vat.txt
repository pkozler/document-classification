 Před 90 lety se narodil spoluzakladatel Sony Akio Morita  --------------------    Ke zpravodajství: FOTO ve Fotobance   --------------------    Nagoja (Japonsko)/Praha 25. ledna (ČTK) - Jednou z nejdůležitějších postav japonského průmyslového rozmachu druhé poloviny 20. století je Akio Morita. Tento spoluzakladatel a dlouholetý šéf společnosti Sony, který stál u zrodu takových obchodních trháků, jakými byly například walkman nebo videorekordér, se narodil před 90 lety, 26. ledna 1921.    Morita byl původní profesí fyzik a společnost, která se časem stala jedním z největších gigantů na poli spotřební elektroniky, založil v roce 1946 v Tokiu se svým přítelem inženýrem Masaruem Ibukou. Firma začínala jako malá opravna elektrických přístrojů a jejím prvním vynálezem byl vařič na rýži. Japonsko i celý svět později ohromila páskovým magnetofonem a následovala další prvenství. K nejvýznamnějším počinům z dílny Sony se řadí například první televizor s barevným systémem, barevný videorekordér a první domácí videorekordér na světě. V roce 1979 se zrodil slavný walkman, později digitální fotoaparát nebo první CD přehrávač.   Morita zemřel 3. října 1999 ve věku 78 let. "Myslím, že byl vůdčí postavou, která hrála stěžejní roli v rozvoji japonské poválečné ekonomiky," řekl po jeho smrti japonský premiér Keizo Obuči.   sat ped  