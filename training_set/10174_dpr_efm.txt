 Tržby železniční společnosti Eurostar loni stouply o 12 procent  Londýn 14. ledna (ČTK) - Společnosti Eurostar, která provozuje vysokorychlostní železniční spojení mezi Londýnem a evropským kontinentem, loni stouply tržby o 12 procent na 760 milionů liber (22 miliard Kč). Počet přepravených cestujících se pak zvýšil o tři procenta na 9,5 milionu. K růstu přispělo oživení firemních služebních cest. Uvedla to společnost v dnešním prohlášení.   Eurostar provozuje železniční přepravu pod kanálem La Manche mezi Londýnem a Paříží, Londýnem a Bruselem a dalšími evropskými městy. Na trase mezi Londýnem a Paříží a Londýnem a Bruselem má podíl 80 procent. Společnost zahájila provoz v listopadu 1994.   Eurostar je od 1. září 2010 společným podnikem kontrolovaným národními železničními společnostmi Francie, Belgie a Británie. Francouzská železniční společnost SNCF vlastní ve firmě podíl 55 procent, belgická SNCB pět procent a britská LCR 40 procent, napsala agentura AP.   irl mha  