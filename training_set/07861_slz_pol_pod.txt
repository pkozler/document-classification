 ÚOHS hledá firmu, která mu zajistí ostrahu a úklid sídla  Brno 2. května (ČTK) - Úřad pro ochranu hospodářské soutěže (ÚOHS) hledá firmu, která mu na další čtyři roky zajistí ostrahu a úklid jeho sídla v Brně. Vypsal zakázku s předpokládanou hodnotou 11 milionů korun. Je to jeden z největších tendrů, který ÚOHS v posledních letech vypsal. ČTK to zjistila z informačního systému o veřejných zakázkách.   Vybraná firma má zajistit fyzickou ostrahu osob a budovy ÚOHS s přístavbou. Bude mít na starosti úklidové služby v celém objektu a bude muset také pečovat o zeleň před budovou ÚOHS v Brně a na střeše přístavby sídla. Základním hodnotícím kritériem je nejnižší nabídková cena. Firmy mohou podávat nabídky do konce května. Vybraná firma bude služby pro ÚOHS vykonávat čtyři roky.   ÚOHS chce také koupit tři osobní automobily. Jeden z nich má být vyšší střední třídy, dva střední třídy. Firmy mohou podat své nabídky na obě nebo jednu z částí zadání zakázky. U auta vyšší střední třídy ÚOHS předpokládá cenu 1,25 mil bez DPH. ČTK to zjistila z webu ÚOHS.   Antimonopolní úřad v ČR vykonává dohled nad zadáváním veřejných zakázek. Některé tendry ale sám také vypisuje. Většinou se jedná o zakázky malého rozsahu, například na poradenské služby. Nedávno na ÚOHS uspěla společnost Ernst &amp; Young, s.r.o. Úřadu bude pomáhat v nastavení systému strategického řízení a plánování. Dostane za to 1,86 milionu korun.   V jednom z tendrů uspěl také Lumius. Úřadu bude v dalších čtyřech letech dodávat elektrickou energii. Celková konečná hodnota zakázky činí pět milionů korun včetně DPH.   vrn mol  