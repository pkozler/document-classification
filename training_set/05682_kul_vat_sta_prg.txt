 Archeologové našli při stavbě tunelu Blanka hroby a kostry  --------------------    Ke zpravodajství: FOTO/aktuality   --------------------    Praha 27. ledna (ČTK) - Při stavbě tunelu Blanka našli archeologové neočekávaně skupinu hrobů a koster. O případných hrobech na parcele mezi Patočkovou ulicí a ulicí Na Hubálce neměli doposud žádné poznatky. Stáří a okolnosti pohřbů se budou zkoumat, hroby by mohly souviset s třicetiletou válkou v 17. století nebo s boji o habsburské dědictví v 18. století. Vědci budou plochu prohledávat v následujících měsících, pro stavbu to bude znamenat zdržení. ČTK o tom informovala Jana Maříková-Kubková z Archeologického ústavu Akademie věd.   Zdržení kvůli archeologickým průzkumům by nicméně nemělo příliš zasáhnout do celkového harmonogramu prací na tunelu. Dokončení stavby se totiž pravděpodobně opozdí i kvůli nedostatku financí. Nedávno to řekl náměstek pražského primátora Karel Březina (ČSSD). Původně se plánovalo zprovoznění tunelového komplexu na konci roku 2012. Jasněji by mělo být v únoru, až pražské zastupitelstvo schválí nový rozpočet.   Podle dosavadních poznatků archeologů jsou hroby uložené těsně vedle sebe, nejméně ve dvou řadách v délce asi 20 metrů. Zatím archeologové odhalili 24 hrobových jam nebo skeletů. "Je však pravděpodobné, že po další skrývce jich přibudou ještě desítky," řekla ČTK Maříková-Kubková. Kostry jsou uložené hlavou k severu a nohama k jihu, k potoku Brusnici.   Archeologové zjistili, že hroby byly narušené a částečně zničené pravděpodobně v 50. letech 20. století při stavebních pracích v Patočkově ulici. Zemních prací se tehdy asi neúčastnili archeologové, protože o případném nálezu hrobů neexistují žádné záznamy.   Na levém břehu potoku Brusnice však učinili archeologové i mnohem starší nálezy, až z pravěku. Podle vedoucí výzkumu Ivy Herichové lze výskyt nálezů spojit s osídlením z éry mladší doby kamenné až do doby železné, tedy asi od konce třetího do prvního tisíciletí před naším letopočtem. "Zcela ojediněle byly v podloží staré půdy odkryty i zahloubené objekty, jejichž původ a funkce nejsou zatím spolehlivě objasněny," řekla Herichová.   Nejvýraznější je objekt s asymetrickými stěnami. Další dvě větší jámy s pravěkými keramickými nálezy se nyní dokumentují. Podle posledních odkryvů se zahloubené objekty ve větším počtu nalézají v ploše, která na průzkum teprve čeká.     Tunelový komplex Blanka se začal stavět v roce 2007. Stavební práce vyjdou Prahu na 21,2 miliardy korun, technologie budou stát dalších 4,5 miliardy korun.   hck mkv  