 Kalifornie se těší na návštěvu prince Williama s chotí  --------------------    Ke zpravodajství: FOTO ve Fotobance  ID foto:  F201105100129601 ,  F201105240228501 ,  F201105030318501 ,  FO00503559    --------------------    Los Angeles 8. června (ČTK) - Kalifornie si mne ruce v očekávání červencového pobytu britského prince Williama a jeho manželky Catherine v Los Angeles a jeho okolí. Představitelé tohoto amerického státu podle agentury AFP doufají, že královská návštěva pomůže oživit místní turistiku.   Buckinghamský palác oznámil, že novomanželé po své první oficiální zahraniční cestě, která je zavede do sedmi kanadských měst, zavítají 7. a 8. července do oblasti Los Angeles. Více neupřesnil, což vyvolalo spekulace o programu slavného páru, který měl velkolepou svatbu 29. dubna a nedávno se v Londýně setkal s americkým prezidentem Barackem Obamou a jeho ženou Michelle.   Pojedou na návštěvu britské fotbalové legendy Davida Beckhama? Povečeří u další britské osobnosti žijící ve Spojených státech, jakou je zpěvák Elton John? Plánují procházky po pláži Malibu? "Jejich život již nyní vydá na film, proto by bylo přirozené, kdyby pobyli v Hollywoodu," napsal americký časopis People.   Podle ředitelky kalifornského turistického úřadu Caroliny Betetové však není moc důležité, jaký bude mít William s chotí program. "Jejich návštěva zviditelní celý náš stát, ať půjdou kamkoli," řekla k návštěvě, která už plní první stránky tisku.   Kalifornie, jejíž ekonomika je na osmém místě na světě, se jen těžko vyrovnává s krizí, která v roce 2009 potopila místní turistiku. "Kalifornie patří k oblíbeným turistickým cílům a příjezd Williama a Catherine nejen posílí tuto atraktivnost, ale také vytvoří poptávku," usoudila Betetová.   Nadšení v Kalifornii vyvolala také návštěva Williamova otce a matky, prince Charlese a princezny Diany, v 80. letech. V roce 1993 cestovala po Kalifornii za velkého zájmu médií a veřejnosti i britská královna Alžběta II.   pek dr  