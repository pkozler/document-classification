 Soud znovu otevřel kauzu rasově motivovaného útoku v Počepicích  Doplnili jsme informaci o odročení jednání v 1. a 4. odstavci.   --------------------    Příbram 4. ledna (ČTK) - U Okresního soudu v Příbrami dnes začalo obnovené líčení s Filipem Bejšovcem kvůli rasově motivovanému útoku na nezletilého chlapce tmavé pleti. Obžalovaný byl za napadení v Počepicích již dříve odsouzen na 2,5 roku, proti rozsudku se ale odvolal a krajský soud případ vrátil státnímu zástupci k došetření. Další jednání je plánováno v únoru, řekl ČTK mluvčí příbramského soudu Miloslav Boudník.   Podle obžaloby Bejšovec maskovaný tmavou motocyklistickou přilbou napadl v srpnu 2008 v Počepicích chlapce, který se tam účastnil taneční školy. Třikrát ho údajně uhodil obuškem, dvakrát do ramene a jednou do ruky. Hoch, jehož otec je Dominikánec a matka Češka, utrpěl zlomeninu malíčku a pohmožděniny. Léčil se přes pět týdnů. Bejšovec vinu odmítá.   Krajský soud chtěl k případu více důkazů, zejména ty, které by podpořily tvrzení, že muž s přilbou byl skutečně Bejšovec. "Bylo to zrušeno a vráceno krajským soudem k došetření státnímu zástupci. Takže byla vlastně v té věci podána nová obžaloba," uvedl Boudník.   Bejšovec je nyní nově obžalován z výtržnictví a ublížení na zdraví s rasovým motivem, za což mu hrozí jeden rok až pět let. Soud dnes znovu vyslechl obžalovaného a také jednu utajenou svědkyni. Líčení odročil na 17. února. V případu zbývá podle Boudníka ještě vyslechnout čtyři svědky.   Obžalovaný byl v minulosti už odsouzen za rasově motivovaný útok v Rožmitále pod Třemšínem k 2,5 roku vězení s podmíněným odkladem. Ve zkušební době se ale dopustil dalšího rasově motivovaného trestného činu, za nějž ho soud poslal na rok do vězení. Ještě předtím, než do něj nastoupil, ale podle soudu zbil chlapce v Počepicích. Měl tak ve vězení dohromady strávit šest let.   khj mol  