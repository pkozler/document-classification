 Rozhledna na šumavském Špičáku by mohla stát v létě 2012  --------------------    Ke zpravodajství: AUDIO   --------------------    Špičák (Klatovsko) 26. května (ČTK) - Šestadvacetimetrová dřevěná rozhledna na vrcholu Špičáku u Železné Rudy, o kterou usiluje největší šumavský rekreační areál už několik let, by mohla být otevřena příští rok. Dokončuje se posudek vlivu stavby na životní prostředí, takzvaná EIA, a pokud vše dobře půjde, měla by stát už v létě 2012, řekl ČTK Vladimír Kasík ze sportovního areálu na Špičáku.   Posudek EIA předloží majitelé areálu do konce července, nejpozději v srpnu, krajskému úřadu. Musejí počkat, až skončí vegetační období, dokdy se vysledují všechny rostliny a zvířata v okolí. Ke studii rozhledny už mají souhlas Chráněné krajinné oblasti Šumava. Ihned po nabytí oznámení EIA právní moci začnou práce na projektu.   "Do konce zimy bychom chtěli mít všechna povolení včetně stavebního a finanční zajištění. Stavba věže by měla vyjít na osm milionů korun," dodal Kasík. Všechny návrhy zástupci areálu projednali se správou CHKO. Po jejích připomínkách snížil například o čtyři metry výšku věže, aby co nejméně rušila krajinný reliéf. Rozhledna na vrcholu s nadmořskou výškou 1202 metrů bude zhruba stejně vysoká jako vzrostlé smrky.   Ochranáři také zamítli majiteli areálu WC, malé občerstvení a letní sluneční terasu. Důvodem bylo to, že by sváděly mnoho turistů z Čertova a Černého jezera a z Rozvodí, a lokalita by se tak příliš zatížila. "Do věcí, k nimž má CHKO velké výhrady, nejdeme," dodal Kasík. K rozhledně, která by byla v provozu jen v létě, bude vozit turisty čtyřsedačková lanovka.   Díky tvaru kopce poskytne věž výhled na všechny světové strany. Za dobrého počasí je vidět železnorudským údolím do Německa, do nížiny Dunaje a někdy až do Alp v oblasti Dachsteinu. Na druhou stranu v úhlavském údolí je vidět až na Plzeň. Kromě toho je z vrcholu dobrý výhled na šumavské vrchy, například na Poledník. Kasík plánuje, že kromě panoramatické mapy by na rozhledně byly také dalekohledy.   Souhlas vlastníků pozemků, Lesů ČR, stavitelé mají. Rozhledna by kromě turistů mohla sloužit i lesníkům, například k pozorování kvůli možnému vzniku požárů. V oblasti Špičáku, kde je druhá zóna parku, žijí chránění živočichové, například datlík tříprstý, tetřívek a zejména tetřev.   Václav Prokš snm  