 Lisabon se snaží umlčet dohady o pomoci poukazem na nižší deficit  --------------------    Ke zpravodajství: FOTO/aktuality   Upravili jsme a rozšířili celý text o další informace.   --------------------    Lisabon 11. ledna (ČTK) - Portugalský premiér i ministr financí se dnes pokoušeli umlčet sílící dohady o tom, že Lisabon požádá o zahraniční finanční pomoc, a poukazovali na příznivý vývoj rozpočtového deficitu. Z řady však vybočil jeden z členů vedení centrální banky, podle něhož by země udělala lépe, kdyby pomoc přijala. Centrální banka navíc ve své prognóze předpověděla, že ekonomika země letos zažije nový propad.   Premiér José Sócrates sdělil, že Portugalsko v loňském roce snížilo rozpočtový deficit pod plánovanou úroveň 7,3 procenta hrubého domácího produktu z předloňských 9,3 procenta. Označil to za "vynikající výsledek" a jedno z nejvýraznějších snížení schodku v celé Evropě.   Sócrates prohlásil, že Portugalsko nemusí žádat o zahraniční pomoc, jako to loni učinilo Řecko a Irsko. Dodal, že dohady o finanční sanaci Portugalsku škodí a prospěch z nich mají pouze spekulanti. Také ministr financí Fernando Teixeira dos Santos uvedl, že vláda žádnou žádost o pomoc neplánuje.   "Rád bych sdělil, že portugalská vláda a Portugalsko nebude žádat o žádnou pomoc nebo finanční podporu, a to z jednoho důvodu, není to nutné," řekl Sócrates novinářům.   O víkendu se objevily spekulace, podle nichž Francie, Německo a některé další země vyvíjejí na Portugalsko tlak, aby dobrovolně požádalo o zahraniční pomoc. Zabránilo by tak prý šíření dluhové krize na další země eurozóny. Pokud by dluhová krize napadla sousední mnohem větší Španělsko, mohlo by to hrozit až rozpadem eurozóny. Analytici již vesměs považují pomoc Portugalsku za jistou.   Portugalsko je podle Sócratese schopno své potřeby dál financovat prodejem státních dluhopisů na trhu. Ve středu zemi čeká letošní první aukce víceletých dluhopisů, která naznačí, zda se země udrží na trhu, nebo bude nucena požádat o pomoc.   Vláda dříve odhadla, že zvýšení úroků z dluhopisů nad sedm procent by už Portugalsko neuneslo. V pondělí se však výnos desetiletého dluhopisu na sekundárním trhu dostal nad tuto úroveň a dnes nad ní i přes pokračující nákupy Evropské centrální banky zůstal.   Členka bankovní rady portugalské centrální banky Teodora Cardosová prolomila jednotu politiků a vyslovila se pro to, aby Lisabon raději usiloval o získání vnější pomoci. "Bylo by lehčí, kdybychom měli zahraniční pomoc, protože adaptace by pak nebyla tak náhlá. Pokud to budeme dělat sami, bude to muset být brutální, aby tomu trhy věřily," řekla Cardosová podle tiskové agentury Lusa.   Analytici označili zprávu o snížení rozpočtu za příznivou, za důležitější však považují velmi slabé růstové vyhlídky portugalské ekonomiky. Ty dnes zdůraznila centrální banka předpovědí, že ekonomika se letos opět propadne do recese a její hrubý domácí produkt země letos klesne o 1,3 procenta a smaže tím celý loňský růst. Vláda přitom pro letošek čeká mírný růst.   Nová recese by zkomplikovala snahu vlády snížit letos rozpočtový deficit na 4,6 procenta HDP, protože hrozí další silný výpadek vládních příjmů. Centrální banka předpokládá, že portugalský export bude letos dál růst, avšak domácí poptávka se v důsledku zvýšení daní a snížení platů státních zaměstnanců klesne o 3,6 procenta.   S novým propadem portugalské ekonomiky pod tlakem úsporných kroků počítá i řada analytiků a někteří se domnívají, že pokles začal již ve čtvrtém čtvrtletí. "Dopad fiskálního přitvrzení na HDP bude pravděpodobně značný," uvedli analytici banky Barclays.   hp spr dvd mha  