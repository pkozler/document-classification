 Kolínského zpravodaje bude dál tisknout Pekárkova firma  Kolín 28. ledna (ČTK) - Soutěž na vydávání kolínského městského zpravodaje vyhrála firma, jejímž jednatelem je bývalý místostarosta Roman Pekárek (ODS) vyšetřovaný policií kvůli údajnému milionovému úplatku. Společnost Decibel Production zpravodaje tiskla už v minulosti, nyní ale za to bude dostávat výrazně méně peněz. Radnice dala přednost nejlevnější nabídce, řekl ČTK starosta Vít Rakušan (Změna pro Kolín).   Nové vedení Kolína vypovědělo několik smluv, které byly podle něj pro město nevýhodné. Mezi nimi byla i smlouva na tisk kolínského zpravodaje. "Vypsali jsme výběrové řízení, abychom dostali nejlevnějšího dodavatele. Přihlásilo se 17 zájemců, z nich jsme vybrali nejlevnější nabídku," uvedl Rakušan.   Do ledna město platilo město tiskárně zpravodaje za 20 stran 74.250 korun bez DPH. Nyní firma patřící Pekárkovi a bývalým radním Jakubovi a Ondřeji Plašilovým nabídla za totéž 42.750 Kč bez DPH. "Splnili jsme to, co jsme chtěli, to znamená výrazně zlevnit vydávání zpravodaje. Předem jsme řekli, že nebudeme nikoho kádrovat, pokud splní všechny povinnosti. Prostě chceme tisknout co nejlevněji," dodal Rakušan.   Pekárek si podle Mladé fronty Dnes údajně řekl o milion korun jednateli stavební firmy za výhodný odprodej městských pozemků. Zda peníze skutečně převzal, není zřejmé. Kvůli aféře přišel o místo na kandidátce ODS nejen on, ale i tehdejší starosta Jiří Buřič (ODS), jenž údajně o věci věděl. Oba politici obvinění odmítají. Případ vyšetřuje policie.   Aféra s údajným úplatkem pro Pekárka připravila ODS v Kolíně o výsadní postavení na radnici. Její volební zisk se v podzimních volbách výrazně propadl a občanští demokraté přišli o místa ve vedení města. V Kolíně nyní vládne koalice tvořená Změnou pro Kolín, Kolíňáky a TOP 09.   khj snm  