 Lyžaři se mohou v Plzeňském kraji těšit na hory, sněhu je dost  Plzeň 27. ledna (ČTK) - Lyžaři v Plzeňském kraji se mohou těšit na víkendové lyžování na sjezdovkách i v běžeckých stopách. Další příděl sněhu ještě zlepšil podmínky, takže rozjet se mohly i některé areály, které po oblevě kvůli nedostatku sněhu stály. Upravují se i běžecké stopy.   V železnorudských zimních areálech leží na svazích 40 až 100 centimetrů sněhu. V provozu jsou podle informací železnorudského infocentra areály Špičák, Nad Nádražím, Belveder, Samoty, Weissova louka, Slavoj, Pancíř, Alpalouka i Dlouhá louka v Hojsově Stráži.   Největší areál kraje, šumavský Špičák, slibuje před nadcházejícím víkendem slunečné počasí, teploty by měly dál zůstat pod nulou. Na Špičáku nově napadlo dalších 25 až 30 centimetrů prašanu. Na sjezdovkách je tak okolo 110 centimetrů sněhu. "Čerstvě napadaný sníh je průběžně technicky zpracováván, a nabízí tak ideální podmínky pro lyžování," řekl majitel areálu Vladimír Kasík. "Návštěvníci mohou využívat všech vleků i sjezdovek, nejprudší sjezdovka v ČR Šance je opět v perfektním stavu," doplnil.   Dobré lyžování slibuje také areál v Kašperských Horách, kde leží 40 až 70 centimetrů sněhu. Díky ochlazení a sněhové nadílce se opět otevřel vlek v Kocourově u Klatov, lyžuje se už také na Přimdě v Českém lese na Tachovsku.   Průběžně se rovněž upravují běžecké stopy na Šumavě. V terénu je 50 až 80 centimetrů sněhu. Podrobné informace o stavu a upravování stop najdou běžkaři na  www.bilastopa.cz .   Lada Pešková hš  