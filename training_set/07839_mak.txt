 ČNB po předloňském zisku hospodařila loni se ztrátou 9,7 mld. Kč  Rozšířili jsme o vyjádření ČNB ve 2. až 5. odstavci.   --------------------    Praha 11. ledna (ČTK) - Česká národní banka uzavřela loňské hospodaření se ztrátou 9,7 miliardy korun po předloňském zisku 18,5 miliardy korun. Vyplývá to ze dnes zveřejněných údajů o bilanci ČNB. Celková ztráta centrální banky z předchozích let se ale ke konci loňska snížila.   Největší vliv na výsledek loňského hospodaření měly podle ČNB kurzové ztráty plynoucí z pohybů hlavních rezervních měn zastoupených v devizových rezervách ČNB, tedy eura a dolaru. "Tyto ztráty převýšily 17 miliard korun," sdělil ČTK mluvčí centrální banky Marek Petruš.   Konečný výsledek hospodaření ČNB bude znám podle něj až po uzavření veškerých operací a ověření účetní závěrky externím auditorem. Může se tak ještě podle ČNB změnit v rozsahu desítek milionů korun.   Loňský výsledek pak bude podle Petruše zahrnut do neuhrazené ztráty předchozích let. Ztráta ČNB z předchozích let ke konci loňského roku klesla díky ziskovému hospodaření centrální banky v roce 2009. Snížila se na 152,1 miliardy korun, zatímco o rok dříve ještě činila 170,6 miliardy korun. Banka totiž celý zisk z předloňského roku využila na snížení neuhrazené ztráty z předchozích období.   "ČNB bude schopna neuhrazené ztráty z předchozích období pokrýt - v horizontu zhruba 20 let - z budoucích zisků plynoucích zejména z příjmu z emise peněz při očekávaném poklesu tempa trendového zhodnocování měny," uvedl Petruš. Ztráty podle něj nemají dopad na nezávislost a důvěryhodnost ČNB.   Úkolem ČNB je vedle měnové politiky a vydávání peněz rovněž regulace finančního trhu. Banka vykonává dohled nad bankovním sektorem, kapitálovým trhem, pojišťovnictvím, penzijním připojištěním, družstevními záložnami, institucemi elektronických peněz a devizový dohled.   Jako ústřední banka poskytuje ČNB bankovní služby pro stát a veřejný sektor. Vede účty organizacím napojeným na státní rozpočet, jako jsou například finanční a celní úřady nebo Česká správa sociálního zabezpečení. Na základě pověření ministerstva financí provádí také operace spojené se státními cennými papíry.        Rok  Zisk/ztráta     2010  - 9,7 mld. Kč     2009  18,5 mld. Kč     2008  29,1 mld. Kč     2007  - 37,5 mld. Kč     Zdroj: ČNB   sos dvd  