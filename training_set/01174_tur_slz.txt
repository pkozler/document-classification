 Na Vysočinu přijelo v 1. čtvrtletí víc turistů a zdrželi se déle  Jihlava 10. května (ČTK) - Zájem o ubytování na Vysočině se po delším útlumu letos zvýšil. V prvním čtvrtletí roku nocovalo v kraji 58.660 turistů, v meziročním porovnání o 7,4 procenta více. Délka jejich pobytu se prodloužila víc než o pětinu, což bylo největší zlepšení v celém Česku. Podle údajů, které dnes zveřejnil Český statistický úřad, k tomu přispělo hlavně pořadatelství juniorského mistrovství světa v biatlonu, které se konalo v Novém Městě na Moravě.   Na Vysočinu přijelo od ledna do konce března víc turistů z Česka i ze zahraničí. Domácích hostů, kteří tradičně tvoří největší díl klientely hotelů a penzionů, bylo přes 49.200. Oproti stejnému období roku 2010 to bylo více o 5,2 procenta. Počty nocujících cizinců se meziročně zvýšily o 20,6 procenta na 9450 osob.   Ubytovatelé v kraji vykázali za letošní 1. čtvrtletí 141.460 přenocování, ve srovnání se stejným obdobním loni o 21,7 procenta více. U zahraničních hostů se délka pobytu v průměru zvýšila dokonce o 61,8 procenta na 26.520 dní. Tuzemští rekreanti prodloužili dobu pobytu v kraji o 15,1 procenta na 114.940 přenocování.   Cestovní ruch se letos zvýšil v celém Česku, polepšily si všechny kraje. Počty ubytovaných hostů stouply v prvním čtvrtletí o 8,5 procenta na 2,4 milionu. Délka pobytu se ve srovnání s prvními třemi měsíci minulého roku prodloužila o 6,5 procenta na 7,4 milionu přenocování.   Návštěvnost Vysočiny se v minulém roce snížila o 6,5 procenta na 335.400 turistů, což byl nejnižší počet za posledních 11 let. Počty nocujících hostů v kraji klesaly od roku 2008.     Návštěvnost ubytovacích zařízení na Vysočině v 1.čtvrtletí 2011:     počty hostů  1.čtvrtletí 2011  index 1 Q 2011/1 Q 2010     cizinci  9450  120,6     domácí  49.212  105,2     Vysočina celkem  58.662  107,4     Zdroj: ČSÚ   vst mol  