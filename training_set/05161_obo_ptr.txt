 V Česku loni posílily pozici hypermarkety a diskonty  Praha 11. ledna (ČTK) - Na tuzemském trhu loni posílily pozici hypermarkety a diskontní prodejny, jejichž preference při nákupu potravin vzrostly. Naopak podíl supermarketů klesl a obliba malých samoobsluh a pultových prodejen v Česku stagnovala. Vyplývá to z průzkumu společnosti Incoma GfK.   Pavel Cabal ze společnosti Incoma GfK dnes ČTK sdělil, že hypermarkety jako hlavní nákupní místo potravin v závěru roku 2010 uvedlo už 43 procent českých domácností, zatímco o rok dříve jich bylo 40 procent. Preference diskontů se loni zvýšily meziročně o jeden procentní bod na 25 procent.   Opačný trend podle Cabala vykázaly supermarkety, jejichž obliba se v loňském roce snížila meziročně o dva procentní body na 15 procent. Podíl malých prodejen loni stagnoval na 15 procentech.   "Hypermarkety si lidé vybírají především kvůli širokému výběru zboží. Diskonty zase lákají kombinací celkově příznivých cen a přiměřené kvality," uvedl Cabal. Pro supermarket se zákazníci rozhodují hlavně kvůli snadné dostupnosti a příjemnému a čistému prostředí. "Malé prodejny jsou pro své zákazníky atraktivní díky snadné dostupnosti, příjemnému a ochotnému personálu a také kvůli snadné orientaci v prodejně," podotkl Cabal.   V hypermarketech a supermarketech nakupují především mladší zákazníci do 40 let s vyšším vzděláním. Diskontní prodejny, které kladou důraz na nižší ceny, a malé prodejny jsou zase oblíbené u starších zákazníků a u lidí s nižším vzděláním.   Celkově v loňském roce utrácely české domácnosti za potraviny nejvíce v prodejnách Kaufland, které jako hlavní nákupní místo potravin uvedlo 19 procent domácností. O druhé místo se s dvanáctiprocentními preferencemi dělí obchody Albert s diskontními prodejnami Penny Market. Pětici řetězců doplňují prodejny Tesco a Lidl, jejichž preference činí shodně deset procent.   Cabal upozornil, že Češi při nákupech potravin stále více rozlišují mezi jednotlivými obchodními řetězci. "Řetězce se totiž začínají výrazně profilovat a díky rozlišné kombinaci ceny, šíře nabídky a kvality zboží dokážou přilákat zákazníky na různé kategorie zboží," uvedl.   Například v prodejnách Globus Češi rádi nakupují maso, uzeniny a biopotraviny. Řetězce Kaufland i Lidl jsou zase úspěšné s nabídkou ovoce a zeleniny a krmiva pro domácí mazlíčky. V prodejnách Tesco lidé v rámci velkých nákupů s oblibou nakupují nealkoholické nápoje a v supermarketech Albert pečivo a lahůdky. "Billa je oblíbená při nákupu sýrů a ovoce a zeleniny, Penny Market při nákupu mléčných výrobků, kávy a čaje," podotkl Cabal.   beh dvd  