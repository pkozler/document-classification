 Mahlerova Desátá nahradí zrušený koncert ČF z loňského května  Upravili jsme titulek a 1. až 3. odstavec, které jsme doplnili o informace o zrušeném koncertu z loňského roku.   --------------------    Praha 25. ledna (ČTK) - Nepříliš často uváděná Symfonie č. 10 od Gustava Mahlera rozezní tento čtvrtek Dvořákovu síň Rudolfina. Českou filharmonii (ČF) bude řídit její šéfdirigent Elijahu Inbal. Filharmonici tak nahradí zrušený koncert z května loňského roku, který se neuskutečnil kvůli jejich protestu proti odvolání bývalého generálního ředitele ČF Vladimíra Darjanina. ČTK to řekl dramaturg ČF Pavel Petráněk.   Darjanina odvolal z funkce kvůli nedostatkům v hospodaření tehdejší ministr kultury Václav Riedlbauch, jenž ČF před Darjaninem také šéfoval. Místo koncertu filharmonici pouze přečetli prohlášení, u mnoha abonentů však tato akce nenašla pochopení. Riedlbauch poté dosadil bez výběrového řízení do křesla šéfa ČF rozporuplného Václava Kasíka. Ten zde působil necelé čtyři měsíce. Od září loňského roku dočasně ČF vede náměstek ministra kultury Radek Zdráhal. Od 1. února se ČF dočká nového ředitele Davida Marečka, který loni v říjnu zvítězil v konkurzu.   ČF uvádí již dva roky v souvislosti s dvojitým výročím narození a úmrtí Gustava Mahlera (1860-1911) všechny jeho symfonie. Šéfdirigent Inbal vnímá Mahlera jako největšího symfonického skladatele všech dob. "Ano, jsou tady Beethoven, Mozart a další, ale Mahler je se svou hudbou maximální špičkou. On je takovým Mount Everestem v symfonické hudbě. Jeho hudba vyjadřuje celou řadu lidských emocí; pocity, naděje, zbožnost, lásku, sarkasmus i také ďábla," řekl ČTK Inbal.   Dodal, že mladí lidé všude na světě rozumí Mahlerově hudbě. Mahler jim prý vysvětluje, co od života chtějí. Zájem o jeho tvorbu se oživil v 60. letech minulého století v USA, Austrálii, Evropě i Japonsku. "Byl jsem tehdy jedním z průkopníků jeho tvorby v zemích, jako je Itálie, Francie a Španělsko. V současné době už Mahler stal módou. Nikdy nepřestane být populární," míní Inbal.   Symfonie č. 10, kterou Mahler začal koncipovat v roce 1910 jako rozlehlé pětivěté dílo, není obvyklým fragmentem. Autor ji dokončil v definitivně seřazeném kompletu s podrobnými poznámkami a instrumentačními odkazy, napsal úplnou partituru první a z větší části i třetí věty. Dílo vznikalo v létě roku 1910 v Toblachu, kde Mahler v minulých letech vytvořil Píseň o zemi a Devátou symfonii. Prožíval tehdy těžké životní období. Necítil se zdráv, jeho manželský vztah procházel vážnou krizi, a než se mohl vrátit k práci na Desáté, musel připravit premiéru Osmé a dokončit redakci Deváté. Na Desátou symfonii už nedošlo, umřel ve Vídni 18. května 1911.   "Nedokončená Desátá symfonie je v porovnání s ostatními devíti symfoniemi mnohem více vyspělá jak v harmonii, tak ve své moderním a komplexním rytmu i romantismu. Mahler věděl, že již brzy zemře. Je to, jako by říkal sbohem všemu. Proto je toto dílo trochu více romantické a osobité než jeho ostatní," dodal Inbal.   Na myšlenku vrátit do života hudbu, která dosud zněla jen v autorově představě, přišel muzikolog Deryck Cooke, jenž ve spolupráci s dirigentem Bertholdem Goldschmidtem začal s její rekonstrukcí. Po smrti Cooka práci dokončili a partituru připravili k tisku bratři David a Colin Matthewsovi.   Roman Jireš Šárka Mrázová pba  