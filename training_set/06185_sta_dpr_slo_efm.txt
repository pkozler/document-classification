 Týden.cz: Subterra získala v Maďarsku třímiliardovou zakázku  Praha 6. května (ČTK) - Tuzemská stavební společnost Subterra napodruhé uspěla v tendru na opravu železniční tratě mezi Budapeští a Tárnokem v Maďarsku. Zakázku získalo DSE konsorcium, jehož členy jsou slovenský Doprastav, maďarský Euroaszfalt a právě Subterra. Serveru Týden.cz to potvrdil vedoucí kanceláře generálního ředitele společnosti Subterra Vladislav Beneš. Hodnota zakázky je 31 miliard maďarských forintů, což je zhruba 2,8 miliardy korun.   Veřejnou zakázku, o niž nyní usilovalo celkem šest uchazečů, Subterra spolu s Doprastavem vyhrála poprvé loni na konci ledna. Po odvolání konkurentů se ale tendr musel opakovat. Maďarská Národní společnost pro rozvoj infrastruktury v závěru loňského roku vypsala soutěž znovu. Subterra s Doprastavem přibraly do konsorcia firmu Euroaszfalt, která je dceřinou společností maďarského kolosu Betonút, píše Týden.cz.   Výstavba zahrnuje kompletní rekonstrukci železniční trati dlouhé dvaadvacet kilometrů mezi stanicemi Budapešť-Kelenföld a Tárnokem. Na velké části trasy bude postavena nová druhá kompletní kolej. Součástí projektu je i oprava zabezpečovacího a signalizačního zařízení, elektrického trakčního vedení, třinácti mostů, dvanácti podchodů pro pěší či protihlukových stěn. Podle informací serveru se začne stavět letos v září, hotovo by mělo být na konci roku 2013.   Subterra je součástí přední tuzemské stavební skupiny Metrostav. Společně s Doprastavem pak patří do koncernu DDM Group. Společnost loni ztrojnásobila zisk, když v roce 2009 vydělala před zdaněním 56,2 milionu korun a za loňský rok pak 188,9 milionů korun. Navýšila i tržby, které činily 4,6 miliardy korun.   fsl vju        