 Stavba Vědeckotechnického parku v Jihlavě začne letos v září  Jihlava 11. května (ČTK) - Stavba Vědeckotechnického parku (VTP) a Centra pro transfer technologií (CTT) v jihlavské průmyslové zóně začne v září. Potřebné dva hektary pozemků v Hruškových Dvorech už byly od kraje odkoupeny, řekl dnes novinářům Jan Rakušan, předseda představenstva Energoklastru, který projekt zastřešuje. Smlouvy o spolupráci v budoucím parku byly do konce dubna uzavřeny s 23 firmami a probíhají jednání s dalšími zájemci.   Firmy, které se zavázaly ke spolupráci, podle Rakušana vesměs působí na Vysočině nebo v okolních regionech. Mezi nimi jsou například výrobci oken nebo podniky zaměřené na obnovitelné zdroje energií. "Na druhou stranu jednáme o spolupráci i s velkými firmami, jako je E.ON a ČEZ, ale tam zatím žádná smlouva uzavřena není," doplnil.   První vědeckotechnický park v kraji bude zaměřen na technologie v energetice, včetně využívání biomasy. Pracoviště umožní propojení výzkumu a škol s podnikatelským sektorem. Zaměstnávat by mělo kolem 250 specialistů.   Projekt za více než 400 milionů korun slíbila dotovat 300 miliony Kč Evropská unie. Firmy, které se už zavázaly ke spolupráci, poskytly dohromady kolem 115 milionů Kč. Peníze teď Energoklastru půjčí a po dokončení parku si je budou moci vybrat například tak, že si pronajmou technologie pro vlastní výzkum, vysvětlil Rakušan.   Areál s 600 metry čtverečními kancelářských ploch a 1780 metry čtverečními laboratoří by měl být postaven do konce příštího roku. Pak se budou pracoviště vybavovat. Naplno by měl park fungovat od roku 2014. Investorem je obecně prospěšná společnost Energoklastr CTT Vysočina, kterou založil jihomoravský Energoklastr. Mezi hlavní partnery patří Mendelova univerzita a České vysoké učení technické.   Podle Rakušana se už začíná připravovat projekt na další rozvoj parku, jehož náklady by se měly pohybovat do čtvrt miliardy korun. I na něj se investor pokusí sehnat evropskou dotaci. Půjde o doplnění dalších technologií. Tato potřeba podle Rakušana vyplynula z nynějších jednání s firmami.   vst mol  