 ČSÚ: Ve dvou pětinách rodin s dětmi do 14 let má práci jen muž  --------------------    Ke zpravodajství: AUDIO; GRAFIKA   Doplnili jsme od 6. odstavce další informace o zaměstnávání žen, o rodičovské dovolené i vyjádření socioložky.   --------------------    Praha 2. června (ČTK) - Ve dvou pětinách rodin s dětmi do 14 let v Česku pracuje jen muž, žena je bez zaměstnání. Na částečný úvazek pracují matky a otcové jen v osmi procentech českých domácností. V polovině rodin pak chodí na plno do práce oba rodiče. Vyplývá to ze zjištění, která dnes představil Český statistický úřad. Podle jeho zástupců právě částečné úvazky a jiné flexibilní možnosti práce mohou pomoci sladit zaměstnání s rodinou a zvýšit zaměstnanost matek s menšími dětmi.   Statistici situaci zkoumali celý loňský rok. Zaměřili se na zhruba 30.000 lidí v produktivním věku, tedy od 15 do 64 let. Podle Ondřeje Nývlta z ČSÚ se nakonec ve svých zjištěních věnovali hlavně ženám. Muži totiž přiznali, že péče o dítě jejich práci nijak neovlivňuje.   "Podíl částečných úvazků je velmi nízký. Ve srovnání se severní i západní Evropou je tak u nás situace naprosto odlišná," uvedl Nývlt. Podle něj například v Nizozemsku pracují na částečný úvazek tři čtvrtiny žen, v severských státech a sousedním Rakousku či Německu pak asi 40 procent.   Oba rodiče pracují na plný úvazek ve 49 procentech českých rodin. Ve 38 procentech domácností vydělává jen otec a matka je bez zaměstnání. Jen v sedmi procentech rodin má žena částečný úvazek. Jen v každé tisící domácnosti pracují částečně oba rodiče.   Většímu zaměstnávání matek podle statistiků brání nedostatečné možnosti flexibilní práce i nedostatek jeslí a školek. Každá devátá žena s dětmi do dvou let postrádá zařízení, kde by se o jejího potomka někdo postaral. Jen desetina matek malých dětí má možnost takovou službu využívat. Svého syna či dceru ve věku od tří do pěti let neposílají do školky jen tři z deseti matek. Víc než 40 hodin týdně je tam nechává jen desetina žen. Dvě pětiny matek své potomky do školky dávají na 21 až 40 hodin týdně.   V Česku mohou rodiče odcházet na rodičovskou dovolenou na dva, tři a čtyři roky. Obvykle na ni chodí ženy. Pokud mají víc dětí, přestanou do práce chodit na několik let. Obtížně pak hledají uplatnění. Podle Nývlta ve vyspělých zemích existuje možnost částečné rodičovské dovolené, kdy rodič třeba tři dny pracuje a dva dny pečuje o potomka. "Neexistence částečné rodičovské dovolené a malé využívání částečných úvazků přináší nepříliš uspokojivý model slaďování pracovního a rodinného života," podotkl Nývlt.   Pevný začátek a konec pracovní doby mají v Česku skoro tři čtvrtiny žen. Pevný počet hodin musí odpracovat devět procent žen, pružnou pracovní dobu má jen desetina. Vzít si mimořádně den volna z rodinných důvodů nemá možnost čtvrtina zaměstnankyň.   Podle socioložky Lenky Formánkové ze sociologického ústavu akademie věd by mnohé ženy s malými dětmi pracovaly rády. Důvodem bývá nejen to, že rodina často potřebuje i druhý příjem, ale také to, že se ženy touží po čase stráveném s potomkem "vrátit do dospělé společnosti", realizovat se, nebýt tak závislé na partnerovi a zažít i uznání, uvedla socioložka.   Dodala, že zaměstnavatelé v Česku o matky s malými dětmi ale příliš nestojí a rodičům vždy vstříc nevycházejí. Nemotivuje je k tomu ani stát. Větší zaměstnanosti žen s potomky brání i zažité předsudky, že by ženy měly s malými dětmi doma zůstávat co nejdéle.   Kateřina Krausová mal          