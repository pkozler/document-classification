 Oživení cestovního ruchu by mohlo podpořit španělskou ekonomiku  --------------------    Ke zpravodajství: ilustrační FOTO ve Fotobance  ID foto:  F200907160110101 ,  IF00007106 ,  IF00008620    --------------------    Madrid 8. května (ČTK) - Napětí na Blízkém východě by mohlo být vítanou podporou pro španělský cestovní ruch a celou ekonomiku zmítanou dluhovou krizí a vysokou nezaměstnaností. Aby si však sektor udržel zisky a mohl pomoci ekonomickému růstu, musí se stát více konkurenceschopným, napsala agentura Reuters.   Očekává se, že Španělsko letos navštíví o jeden milion více turistů než loni. Většina z nich by mohla být ze severní Evropy, skandinávští zájemci o dovolenou zřejmě přesměrují svůj zájem z oblastí, které v poslední době zasáhly politické nepokoje nebo přírodní neštěstí, do destinací v Evropě. To je dobrá zpráva pro odvětví, které se snaží dostat z dlouhodobého poklesu.   Odborníci však upozorňují, že pokud si španělský cestovní ruch chce udržet růst, musí se zvýšit kvalita a klesnout ceny. "Španělsko toho má hodně co nabídnout, ale zaostáváme v poměru cena ke kvalitě a v legislativní kontrole," uvedl odborník na cestovní ruch z podnikatelské školy ESADE v Barceloně Josep Francesc Valls.   Valls očekává, že letos příjezdy zahraničních turistů stoupnou o dvě až 2,5 procenta. Loni se počet turistů zvýšil o 1,4 procenta na 53 milionů, v předchozích dvou letech však zájem turistů o zemi klesal. Letošní růst počtu turistů by mohl vytvořit 7000 až 10.000 nových pracovních míst. Za dobu finanční krize, která začala před třemi lety, přitom ve španělském cestovním ruchu zaniklo 180.000 pracovních míst. Španělsko má nejvyšší míru nezaměstnanosti v eurozóně, více než 20 procent.   Španělsko je třetí největší turistickou destinací na světě za Francií a Spojenými státy. Na hrubém domácím produktu země se cestovní ruch podílí zhruba 11 procenty.   Španělsko v posledních letech trápí konkurence levnějších destinací, jako Turecko, a také posilování eura vůči britské libře, který prudce snižuje zájem turistů z Británie. Podle analytiků ceny ve Španělsku letos zůstanou zřejmě stabilní, přestože třeba v Řecku ceny klesly. V Řecku se turistka podílí na HDP téměř pětinou a pro zadluženou zemi představuje důležitý pohon ekonomického růstu.   Španělská vláda si je vědoma silného potenciálu cestovního ruchu, zvláště v době, kdy se zájem o cestování opět oživuje. Napumpovala proto v uplynulých třech letech do odvětví přes 3,6 miliardy eur (zhruba 86,8 miliardy Kč), přestože jinak své výdaje snižovala. Odborníci se však domnívají, že stejně důležité, jako marketingové kampaně, jsou i jiné kroky, jako snížení letištních tax a lepší legislativa na ochranu infrastruktury před neuváženými stávkami, které stojí sektor miliony eur.   Kromě svých pláží Španělsko nabízí další širokou škálu možností k trávení volného času, včetně kulturních a kulinářských zážitků. Odborníci se však domnívají, že je potřeba více propagovat zemi jako destinaci pro všechna roční období a koordinovat snahy soukromníků a státu. Jednou z možností je i vytvoření ministerstva pro cestovní ruch. Španělsko nikdy nemělo jednoho šéfa pro cestovní ruch, jako ho mají konkurenční země včetně Tuniska.   Španělsko by mělo také vylepšit svá ubytovací zařízení a představit se jako kvalitní destinace pro návštěvníky, kteří rádi utrácejí. Turisté loni ve Španělsku utratili zhruba 49 miliard eur a letos by měla být tato částka zhruba stejná. V době největšího rozkvětu země získala z turistiky kolem 52 miliard eur. Vláda již slíbila, že bude propagovat Španělsko ve velkých rozvíjejících se zemích, jako Čína a Indie, a usnadní získávání víz.   irl dvd  