 V Karlovarském kraji leží na některých cestách zmrzlý sníh  Karlovy Vary 30. ledna (ČTK) - V Karlovarském kraji musí být řidiči opatrní především v místech, kde na cestách zůstala ležet ujetá vrstva sněhu. Ten při průměrných teplotách mezi šesti až osmi stupni pod nulou zmrzl, a povrch cest tak může klouzat. V některých místech pak může vítr prachový sníh nafoukávat na komunikace. Podle informace dispečinku silničářů jsou ale všechny vozovky v současnosti sjízdné.   Rychlostní silnice a komunikace první třídy jsou v regionu převážně holé a vymrzlé, přesto jízda vyžaduje zvýšenou opatrnost. V některých úsecích, třeba na mostech, mohou být kluzká místa. Na cestách druhé a třetí třídy, zejména v horských oblastech, zůstává stále ležet ujetá a nyní také zmrzlá vrstva sněhu. Platí to hlavně pro Krušné hory, Slavkovský les a některé lokality na Tepelsku a Toužimsku.   vlm pba  