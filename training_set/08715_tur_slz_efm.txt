 Regionálním obchodním prezidentem Starbucks je Michael Hudspeth  Praha 12. května (ČTK) - Novým obchodním prezidentem sítě kaváren Starbucks pro Česko, Polsko a Maďarsko se stal Michael Hudspeth (36). Na starosti bude mít propagaci celkem 26 kaváren v těchto třech zemích. Jmenování nového prezidenta dnes společnost oznámila v tiskové zprávě.   "Mým cílem v Praze je soustředit se na další expanzi kaváren Starbucks," uvedl Hudspeth. Sídlo nového obchodního prezidenta Starbucks bude v centrále společnosti AmRest ve Vratislavi v Polsku.   Pro společnost AmRest, která v Česku sít kaváren Starbucks provozuje, pracuje Hudspeth tři roky. Nejprve působil na pozici manažera restaurace Applebee's, později jako oblastní manažer a regionální viceprezident.   Starbucks vznikl v roce 1971 a v současnosti má více než 17.000 kaváren po celém světě. Do Česka vstoupil v roce 2008 prostřednictvím společnosti AmRest.   AmRest v Česku od poloviny devadesátých let provozuje síť restaurací KFC, v roce 2008 společnost otevřela první restauraci Burger King. Celkově společnost v Česku řídí 63 provozoven a v roce 2009 vykázala obrat 1,65 miliardy korun.   cfr vju  