 Konzervativní Češi "zaspali" nové deskové hry, soudí odborníci  --------------------    Ke zpravodajství: ilustrační FOTO ve Fotobance  ID foto: F201002250147101, FO01247327, F201002250145601, FO00348738   --------------------    Praha 16. ledna (ČTK) - Monopoly a Dostihy a sázky stále vládnou světu deskových her v České republice. Za jejich úspěchem ale podle znalců stojí především masivní reklama a konzervatismus zákazníků s malým přehledem o jiných hrách. Češi se této zábavě věnují nejraději ve větší společnosti a ve srovnání se zahraničím od sebe důsledněji oddělují hry pro dospělé a hry pro celou rodinu. Obvykle příliš vágní pravidla globálních herních titulů si také důmyslní našinci s oblibou vysvětlují po svém, takže verze návodů určených pro český trh prý musí být mnohem detailnější.   Nabídka deskových her v českých obchodech obsahuje stovky titulů a neustále se rozrůstá. Domácím prodejním žebříčkům ale stále dominují legendární Monopoly a Dostihy a sázky, shodli se prodejci oslovení ČTK. "Monopoly a Dostihy a sázky ale vládnou díky tomu, že mají velkou marketingovou podporu, kterou si ostatní výrobci dovolit nemůžou," upozorňuje Jaroslav Daňhelka z firmy Svět her.   Výhrady má k oběma hrám i Pavel Prachař z vydavatelské a distribuční společnosti Mindok. "Lidé znalí věci považují Monopoly a Dostihy a sázky za dávno překonané," vysvětluje. Za jejich přetrvávajícím úspěchem podle něj stojí především nostalgie a neznalost zákazníků. "Sahají po ní lidé, kteří nevědí, jakou hru si mají vybrat. Netuší, že existují modernější hry," podotkl.   Významnou roli konzervatismu Čechů při nákupech her potvrzují i jejich vydavatelé. "Dostihy a sázky si lidé vybírají často proto, že je znají z minulosti," uvedla Hana Dědková z firmy Dino Toys. Titulu, jenž nedávno oslavil 25 let od uvedení na trh, se od té doby prodalo kolem tří milionů kusů a každým rokem si zákazníci zakoupí dalších zhruba 20.000, dodala.   Zmiňovaní premianti deskových her však představují podle Prachaře klasický prototyp dárku, který obdarovaný často jen odloží do skříně a vůbec nepoužívá. Jejich nevýhodou je časová náročnost. "Dostihy a sázky se hrají i pět hodin a víc a na to dnes lidé většinou nemají čas," vysvětlil. Stejného názoru jsou i ostatní experti. "Nevěřím, že by je lidé hráli tak často, jako kdyby si koupili nějakou moderní hru typu Carcassonne nebo Activity, které jsou zábavnější a hravější," domnívá se Daňhelka.   Právě zmiňované tituly patří mezi zástupce nové vlny moderních her, které se do ČR dostávají od začátku tisíciletí, a představují pro oba lídry trhu velkou konkurenci. Na rozdíl od pevně daného herního plánu Monopolů a Dostihů a sázek je herní schéma jejich následníků variabilnější a hra může být kratší. Dají se hrát třeba jen půl nebo tři čtvrtě hodiny, a vyhovují tak lépe dnešní uspěchané době. "Nové hry se také snaží o větší propracovanost z hlediska strategie a originálního herního systému, který je pokaždé jiný, a díky tomu je lidé kupují," podotýká Daňhelka.   Vztah Čechů ke stolním hrám se v některých aspektech výrazně odlišuje od situace v zahraničí. "V cizině jsou mnohem oblíbenější hry pro dva hráče, kdežto Češi preferují hry, které spolu může hrát více lidí - optimálně čtyři až šest hráčů," vysvětluje odborník na hlavolamy a společenské hry Jaroslav Flejberk.   Také tištěná pravidla přikládaná do krabic s hrami určenými pro tuzemské zákazníky bývají mnohem podrobnější, než je obvyklé v cizině. "Češi se v pravidlech mnohem více "šťourají". Český překlad proto musí být mnohem důkladnější a více se věnuje řešení mezních situací," objasňuje Flejberk. Hry spolu hraje obvykle více dospělých, a je tak pravděpodobnější, že v zápalu boje narazí na sporné situace. Není dokonce neobvyklé, že tyto brožurky dovozci přepisují i vícekrát jen za několik málo měsíců. "Musí třeba přesně stanovit, co znamená slovo 'kolmo'," dodal.   Přísněji se podle něj u nás rozlišují hry určené pro dospělé hráče od her vhodných pro celou rodinu. "Na západě jsou dospělí více ochotní si spolu zahrát Člověče, nezlob se a dobře se u toho pobaví. Češi spíše dají přednost verzi s upravenými a složitějšími pravidly," poznamenal Flejberk. Čeští hráči zato méně podléhají módním vlnám, které se ve světě her pravidelně objevují. "V Německu byla například jeden rok populární hra Carcassonne a všichni se po ní okamžitě vrhli. Další rok zase přišlo do módy něco jiného," uvedl. V ČR však žádná z her výrazněji nedominuje a zájem hráčů je rozprostřený do více směrů najednou. "Naše chuť hrát hry je mnohem rozmanitější než v zemích na západ od nás," doplnil Flejberk.   Carcassonne je společenská hra uvedená na trh v roce 2001, jejíž název inspirovalo jihofrancouzské město s pásy dochovaných středověkých hradeb. Jde o stolní hru pro dva až šest hráčů založenou na přikládání jednotlivých kartiček, čímž vzniká krajina s cestami, městy, kláštery a loukami, kterou si hráči obsazují svými figurkami, a sbírají tak body.   Mezi další populární herní tituly na českém trhu patří například jednodušší párty hra Time's up, v níž hráči pomocí nápovědy hádají ve vymezeném čase jména známých osobností uvedená na rozdaných kartách. Oblíbená je i hra Černé historky, v níž se hráči snaží zrekonstruovat některý z desítek kriminálních příběhů pomocí otázek, na které jim moderátor odpovídá pouze "ano" nebo "ne".   Další hrou, jejímž základním principem je uhádnout různé pojmy, které si spoluhráči vytáhnou na kartičce, je Activity. Mají ale vždy stanoven i způsob, jakým onen pojem musí sdělit - kresbou, pantomimou nebo opisem jinými slovy.   Úspěšně si vedou Osadníci z Katanu. Tato hra se poprvé představila v roce 1995. Katan je název ostrova, na němž se odehrává. Osadníci ostrov postupně osidlují, staví cesty a vesnice, dokud se jeden z nich nestane vítězem - pánem Katanu. Hrací plán je variabilní, ostrov může být pro každou hru vytvořen jinak. Jsou na něm zdroje surovin: vlna, dřevo, cihly, ruda a obilí a hráči tyto komodity získávané z vesnic mohou směňovat.   Mezi nejobtížnější hry na české trhu patří Agricola, jež se i díky tomu těší velké oblibě u hráčských "fajnšmekrů". Hra je přenese do 17. století na malou zemědělskou usedlost, jde si musí sami zaopatřit živobytí. Pěstují zemědělské plodiny, chovají zvířata a vykonávají různé farmářské profese.   Pavel Hortig dr  