 Pracovníky KRNAP čeká nácvik první pomoci v zimním období  Vrchlabí (Trutnovsko) 10. ledna (ČTK) - Pracovníky Správy Krkonošského národního parku (KRNAP) čeká v úterý a ve středu nácvik poskytování první pomoci v zimních podmínkách. Celkem se zimního cvičení zúčastní na šest desítek zaměstnanců správy. ČTK o tom dnes informoval mluvčí Správy KRNAP Radek Drahný.   "Kolegové, kteří se v terénu denně pohybují, musí být schopni v krizové situaci poskytnout základní, ale kvalifikovanou první pomoc. K tomu ale musí být řádně vyškoleni," uvedl ředitel KRNAP Jan Hřebačka. Školiteli budou záchranáři z krkonošské horské služby, pracovníci KRNAP budou nacvičovat například organizaci záchranných prací v zimě či záchranu lidí, které zasypala lavina.   Cvičení je součástí projektu Bezpečné Krkonoše, který zahájila Správa KRNAP vloni v květnu, v létě záchranáři proškolili 120 pracovníků. Na projekt získal park 911.000 korun z evropských fondů, pokračovat by měl do února 2011.   Krkonošský národní park byl založen v roce 1963 a je nejstarším národním parkem v zemi. Rozkládá se na téměř 55.000 hektarech na území okresů Trutnov, Semily a Jablonec. Spolu s polským parkem tvoří KRNAP největší chráněnou přírodní oblast ve střední Evropě.   sja snm  