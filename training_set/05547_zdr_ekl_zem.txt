 Veterináři našli v divočákovi nebezpečného cizopasníka  Dolní Dobrouč (Orlickoústecko) 26. ledna (ČTK) - Vzorky masa divočáků, které myslivci ulovili u Dolní Dobrouče na Orlickoústecku, obsahovaly larvy cizopasníka svalovce. Konzumace nakaženého masa může vyvolat trichinelózu. Ve výjimečných případech je toto onemocnění smrtelné. Ve stejném regionu už byly prokázány larvy cizopasníka v prosinci loňského roku. ČTK to dnes řekl mluvčí Státní veterinární správy Josef Duben.   Kromě těchto dvou případů se zjistila nákaza u divočáků naposledy před pěti lety. Larvy trichinel objevili ve vzorcích bránice pracovníci veterinárního ústavu v Olomouci. Nebezpečné maso nechají zničit. Mluvčí upozornil na to, že výskyt cizopasníka je vážným argumentem, proč dávat ulovené maso vyšetřit.   "Poslední případ v českých zemích se udál ve Smrdově u Pacova, kde v roce 1954 z 11 jedlíků závadného masa trichinelózního kance čtyři lidé zemřeli," řekl Duben.   Nemoc trichinelóza se kromě divokých prasat vyskytuje také u medvědů, oslů, nutrií, psů a v minulosti postihla i prasata domácí. Nebezpečné je málo tepelně opracované maso. Nemoc může způsobit horečku, třes a křeč dýchacích svalů a případně končí smrtí.   jlc snm  