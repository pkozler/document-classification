 ČR se již odvolala proti Rakouskému verdiktu v kauze Diag Human  V 1. odstavci jsme opravili chybné: "Informaci serveru Euro.cz potvrdil ČTK mluvčí ministerstva zdravotnictví Vlastimil Sršeň," na správné: "Informaci serveru Ekonom.cz potvrdil ČTK mluvčí ministerstva zdravotnictví Vlastimil Sršeň".   --------------------    Praha 14. června (ČTK) - Česká republika již odeslala odvolání proti rozhodnutí rakouského soudu, který uznal nárok společnosti Diag Human na více než desetimiliardové odškodnění ze strany ČR za zmařený obchod s krevní plazmou. Informaci serveru Ekonom.cz potvrdil ČTK mluvčí ministerstva zdravotnictví Vlastimil Sršeň. Firma zažalovala stát i v dalších zemích, podobně jako soud ve Vídni se již nepravomocně vyjádřil také pařížský soud. V rakouské metropoli byla Česku zabavena tři umělecká díla.   Podle serveru vídeňský soud nyní vyzval obě strany k doplnění svých stanovisek. Verdikt ohledně zabavených děl lze prý očekávat již tento týden. Stát prý předpokládá, že soud exekuci obrazů Emila Filly a Vincence Beneše a plastiky Otto Gutfreunda nakonec zamítne s odůvodněním, že jde o kulturní dědictví, na něž se vztahuje takzvaná jurisdikční imunita. Vrátí pak díla zpět ČR.   Diag Human se podle svého bývalého majitele Josefa Šťávy obrátil se svým nárokem například na soudy ve Velké Británii, USA či v dalších evropských státech, které vázaných newyorskou úmluvou o vzájemné vykonatelnosti rozhodčích nálezů. V Rakousku a Francii se opíraly o rozhodčí nález ze srpna 2008, podle kterého musí ČR společnost Diag Human odškodnit.   Stát však nepovažuje nález za pravomocný a tvrdí, že arbitráž stále pokračuje. "Vysvětlení vídeňskému soudu je založeno na prostém faktu, že soudy v ČR ve sporu stále jednají," řekl dnes Sršeň. Úřad již dříve uvedl, že zahraniční soudy nález neprověřovaly.   České obrazy a plastika ve Vídni skončila v depozitním skladu soudu, kde zůstanou do konečného verdiktu. Pařížský verdikt se netýká konkrétních budov či uměleckých děl, ale směřuje obecně proti českému majetku. Po rozsudcích stáhla Národní galerie desítky uměleckých děl, která půjčila do zahraničí.   ado mal      