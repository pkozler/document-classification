 Do čtvrtka hrozí sněhové jazyky, pak Česko pokryje ledovka  Praha 5. ledna (ČTK) - Meteorologové prodloužili výstrahu před náledím, v celé ČR bude kluzko od čtvrtka až do pondělí. Denní teploty v těchto dnech sice vystoupají nad nulu a sníh začne tát, v noci však bude opět namrzat a vytvářet ledovku. Český hydrometeorologický ústav (ČHMÚ) také varoval, že kvůli tání se mohou zvednout hladiny řek. Dnes v noci a ve čtvrtek se na severní polovině území ještě mohou vyskytnout sněhové jazyky, ve vyšších polohách i závěje.    "Ve čtvrtek se od jihozápadu bude postupně na většině území vyskytovat občasný déšť, zpočátku i déšť se sněhem a místy srážky mrznoucí. V místech s mrznoucími srážkami se bude tvořit ledovka," uvedli meteorologové. Kluzká vrstva bude vznikat v celé České republice, na náledí by si měli chodci a řidiči dávat pozor až do pondělního dopoledne.   Dnes večer severní polovinu území zasáhne silný vítr, na horách může v nárazech dosahovat rychlosti až 90 kilometrů za hodinu. "Vzhledem k zesílenému větru se budou od nadmořské výšky 500 metrů místy tvořit sněhové jazyky, na horách i závěje," upozornil ČHMÚ. Výstraha platí do čtvrtečního rána pro kraje Karlovarský, Ústecký, Liberecký a Královéhradecký, do čtvrtečních 16:00 pak pro kraje Pardubický, Olomoucký, Moravskoslezský, Zlínský a Vysočinu.   Od čtvrtka až do příštího týdne začnou nejvyšší denní teploty stoupat k pěti stupňům Celsia, v noci bude kolem nuly a tající sníh může namrzat. "Vzhledem k očekávanému tání sněhu a dešťovým srážkám lze předpokládat na sledovaných tocích všeobecné vzestupy, zejména v nižších a středních polohách, a dosažení stupně povodňové aktivity," sdělili meteorologové s tím, že situaci budou dále upřesňovat.   kli vit  