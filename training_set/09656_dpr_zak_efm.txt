 Revizoři loni v Brně objevili 115.000 černých pasažérů  Brno 18. ledna (ČTK) - Počet černých pasažérů, které loni zkontrolovali revizoři Dopravního podniku města Brna (DPMB), stoupl oproti roku 2009 o 2000 na 115.000. Zároveň stoupl i počet zkontrolovaných vozů, v nichž proběhlo celkem 268.000 kontrol. Vyplývá to z dokumentů, které ČTK poskytla mluvčí dopravního podniku Linda Škrancová.   Brněnský dopravní podnik, který patří k největším zaměstnavatelům v kraji, přepraví denně až milion cestujících.   "Z dosažených výsledků je zřejmé, že se v roce 2010 snížil počet zjištěných neplatičů na jeden zkontrolovaný vůz," uvedl vedoucí tarifního odboru DPMB Vít Prýgl. Podle něj se nejvíc neplatičů (29 procent) rekrutuje z věkové skupiny mezi 18 a 25 lety. Zároveň dlouhodobě přibývá neplatičů ve všech kategorii cestujících nad 30 let; letos je to 20 procent.   Podle Prýgla se prý loni účastnilo kontrol o deset procent méně revizorů než v minulých letech.   Pokud je pasažér přistižen bez jízdenky, hrozí mu na místě pokuta maximálně 700 korun. Když ji uhradí po pěti dnech, zaplatí již 700 korun. V případě, že je pokuta vymáhána soudně, zvyšuje se až na 1000 korun. Nejčastěji prodávanou jízdenkou v Brně je lístek umožňující šedesátiminutovou jízdu za 15 korun.   Podnik provozuje kolem 320 tramvají, 300 autobusů, 150 trolejbusů a šest výletních lodí.   lab sap  