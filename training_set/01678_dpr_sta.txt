 Největší problémy čekají v létě motoristy v Liberci  --------------------    Ke zpravodajství: GRAFIKA   --------------------    Liberec 22. května (ČTK) - V Libereckém kraji čekají v létě motoristy největší problémy přímo v krajském městě. V Liberci se pracuje už od dubna na modernizaci tramvajové trati na Jablonec a Ředitelství silnic a dálnic toho využilo a souběžně rekonstruuje přilehlou silnici I/14 v Jablonecké ulici. Práce za zhruba 20 milionů korun by měly skončit až na podzim. Frekventovaná Jablonecká ulice ale bude pro dopravu otevřena nejpozději 28. srpna, řekl ČTK mluvčí krajského úřadu Jiří Langer.   Dopravní omezení čeká na řidiče také na silnici I/9 u Svoru na Českolipsku. Na vytížené silnici směrem na Rumburk a česko-německou hranici se opravují propustky pod silnící a opěrné zdi. Motoristé tam musí počítat se zdržením, protože vozovka je částečně uzavřena a dopravu řídí kyvadlově semafory. Podle Pavla Slavíka z krajského odboru dopravy se bude na zhruba dvoukilometrovém úseku silnice pracovat až do konce července. Na silnici, po níž denně projede na 7000 automobilů, musí proto motoristé počítat s kolonami. Podobné komplikace čekají do konce prázdnin i motoristy v Mimoni, kde se buduje nová okružní křižovatka.   Zcela uzavřena by měla být až do poloviny července také hlavní silnice I/13 z Liberce na Frýdlant. V Dětřichově se pracuje na opravě mostu zničeného loni při povodních. Doprava je vedena po objízdné trase přes Dětřichov. Podle posledních informací tam ale zřejmě práce skončí s předstihem a provoz by tam měl být obnoven ještě před prázdninami.   Opravy silnic a hlavně mostů poškozených loňskými povodněmi plánuje na léto také Liberecký kraj. Připraveny jsou rekonstrukce poškozených silnic druhých a třetích tříd, na něž se podařilo získat dotace z evropských fondů, a desítek mostů, jejichž opravy kraj financuje z úvěru. "Zatím ale nedokážeme říct, kdy a kde se v létě doprava kvůli opravám omezí, realizaci řady projektů komplikuje prověřování antimonopolního úřadu," řekl ČTK náměstek libereckého hejtmana pro dopravu Martin Sepp (ČSSD).   Liberecký kraj vypsal loni obří tendr na rekonstrukci 53 mostů za zhruba 400 milionů korun. Opravy by se měly dočkat i mosty, které poškodily v srpnu povodně, práce ale stále nemohou začít. Neúspěšní uchazeči Skanska a Eurovia se loni v prosinci obrátili na Úřad pro ochranu hospodářské soutěže (ÚOHS). Firmy upozorňovaly zejména na nepřiměřenost lhůty pro podání nabídek a na kvalifikační předpoklady. "Působí nám to obrovské problémy, třeba most v Břevništi by nutně potřeboval rekonstrukci, museli jsme tam omezit dopravu na 3,5 tuny, řidiči to ale nerespektují a mostu hrozí zřícení. Nemůžeme ale nic dělat, dokud ÚOHS nerozhodne," dodal Sepp.     Přehled letních dopravních omezení na hlavních tazích v Libereckém kraji     silnice  místo  práce  dokončení     I/9  Svor  oprava propustků a stavba opěrné zdi  31.07.2011     I/13  Dětřichov  oprava mostu po povodních  15.07.2011     I/14  Liberec  rekonstrukce Jablonecké ulice  28.08.2011     zdroj: Krajský úřad Libereckého kraje   ivc hj  