 Ze Smržovky do Josefova Dolu znovu jezdí vlaky  Změnili jsme titulek a zprávu jsme aktualizovali k 16:00   --------------------    Liberec 12. ledna (ČTK) - Ze Smržovky do Josefova Dolu na Jablonecku začaly po poledni znovu jezdit vlaky. Jizerskohorskou trať v úterý zablokoval ledový masiv, který se uvolnil ze skal a zasypal koleje nedaleko zastávky v Jiřetíně pod Bukovou. Pracovníci Správy železniční dopravní cesty tam proto dopoledne preventivně odstranili všechny ledové převisy, které vlivem oblevy kolem tratě vznikly. ČTK to řekl mluvčí SŽDC Pavel Halla. Není to přitom letos v zimě poprvé, kdy byla kvůli ledovým převisům trať pro dopravu uzavřena.   V horských oblastech Libereckého kraje napadlo do rána kolem čtyř centimetrů nového sněhu, v níže položených oblastech pršelo. Všechny vozovky jsou ale sjízdné, řekl ČTK hlavní dispečer Krajské správy silnic Libereckého kraje Pavel Pospíšil. Pozor by si měli dát motoristé na průtahu Libercem směrem na Chrastavu. Za tunelem na sjezdu do Jungmannovy ulice se střetla dvě osobní auta. Jeden pruh je tam uzavřený a na průtahu se budou tvořit fronty.   Teploty v kraji se pohybují nad nulou, někde vystoupaly ke čtyřem stupňům. Hlavní tahy jsou většinou holé a mokré. Na silnicích nižších tříd leží ujetá vrstva zledovatělého sněhu, v níž se tvoří vyjeté koleje. Řidiči by měli jezdit se zvýšenou opatrností, radí silničáři.   ivc snm  