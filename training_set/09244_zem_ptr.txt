 V Brně dnes byla otevřena nová stálá farmářská tržnice  Brno 7. května (ČTK) - V Brně dnes byla otevřena nová stálá farmářská tržnice. Na místě své výrobky nabízelo 25 zemědělců. Pravidelně budou přivážet zboží každou sobotu a neděli. Tržnice je na ulici Heršpická poblíž obchodního domu Bauhaus. ČTK to řekli organizátoři trhů ze společnosti Happycatering, s.r.o.   Firma chce do budoucna oslovovat pouze prodejce, kteří nabízejí produkty "ze dvora", nebo přímo výrobce potravin. "Chceme, aby si trh udržel úroveň od začátku," řekla ČTK za organizátory trhů Petra Machová. Podle ní je kapacita prostoru pro stánkaře 30 až 40 prodejních míst.   Na místě se dnes nabízely uzeniny, sýry, produkty pekařů, cukrářů, ale i moravská kamenina a rukodělné výrobky. Zemědělci přijeli z jižní Moravy a Hané. Od začátku byl o jejich produkty zájem. Za první hodinu po otevření na místo přišlo několik desítek lidí.   Podle Machové farmáře nebylo jednoduché přesvědčit. "Mají strach jít do něčeho nového," uvedla. Farmáři podle ní chtějí nejdříve vědět, jaké množství svých produktů na místě prodají. Zatím tedy budou trhy v provozu jen o víkendech. V případě dalšího zájmu možná i v některé všední dny. Provoz bude do podzimu, protože tržnice není krytá.   Nová tradice farmářských trhů začala v Brně loni na podzim na dožínkových slavnostech. Podporuje ji agrární komora. O pár dní později do městské části Bystrc k hotelu Santon přišly 3000 lidí. Agrární komora pořádá trhy pravidelně každý pátek v Kotlářské ulici. Podle ředitele regionální pobočky v Brně Jaromíra Musila je o ně zájem. "Cílem je nabídnout čerstvé potraviny přímo od výrobce," uvedl Musil. Podle něj na trhy chodí každý týden stovky lidí. Trhy budou pokračovat celoročně. Zájem o farmářské výrobky je i mimo Brno. V kraji byly trhy ve všech okresních městech. Hostil je například vyškovský pivovar. Menší akce se konají i na vesnicích, například v Moravanech u Brna.   vrn rot  