 Zisk Kodaku klesl ve čtvrtletí o 95 procent  New York 26. ledna (ČTK) - Čistý zisk amerického výrobce fotografických přístrojů a materiálu Eastman Kodak klesl ve čtvrtém čtvrtletí o 95 procent na 22 milionů USD (389,8 milionu Kč). K propadu přispěly nižší tržby a mimořádný zisk, který firma zaúčtovala předloni.   Bez zahrnutí mimořádných položek Kodak dokonce vykázal ztrátu 99 milionů USD. V období říjen až prosinec 2009 hospodaření firmy podpořily mimořádné zisky z licenčních poplatků za vynálezy z odvětví digitálního zobrazování.   Tržby se ve čtvrtletí snížily o 25 procent na 1,93 miliardy USD. Příjmy digitální divize klesly také o 25 procent, a smazaly tak růst tržeb z aktivit v oblasti inkoustových tiskáren.   Americká Komise pro zahraniční obchod (ITC) tento týden zamítla stížnost Kodaku, podle níž fotografující telefony iPhone a BlackBerry zneužívají jeho technologii digitálního obrazu. Rozhodnutí je však zatím jen předběžné, plné rozhodnutí se očekává do 23. května. V případě, že by Kodak uspěl, znamenalo by to, že s ním musí výrobci Apple a RIM uzavřít dohody o licenčních poplatcích, napsala agentura AP. Kodak si k digitálnímu zpracování obrazu zaregistroval přes 1000 patentů a téměř všechny dnešní fotoaparáty na jeho technologii stojí.   irl vju  