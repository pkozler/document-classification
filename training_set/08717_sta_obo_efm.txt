 V areálu bývalé textilky Tiba v Berouně má vzniknout Tesco  Beroun 12. ledna (ČTK) - V areálu bývalé berounské textilky Tiba by mohl vzniknout obchodní dům Tesco. Investor chce v rozlehlém areálu vybudovat i několik desítek bytů a parkoviště. Stavět se podle plánu bude na pozemcích, které jsou v územním plánu označeny jako výrobní zóna a nejsou v majetku města, sdělila dnes ČTK mluvčí berounské radnice Pavla Švédová.   Investor podle ní nabízí i vybudování nové spojovací silnice, která by vedla rovnoběžně s Plzeňskou ulicí uvnitř současného areálu a spojila by sídliště Litava s křižovatkou u dálničního sjezdu. Uvažuje také o vybudování nového kruhového objezdu. Podle územního plánu má být 20 procent celkové plochy pozemků využito pouze pro zeleň. Město se ale podle Švédové nyní snaží o to, aby to byl až dvojnásobek.   Jiný investor má zase v plánu v Berouně na soukromém pozemku u Litavky vybudovat dopravní polygon. Sloužit by měl řidičům ke zdokonalení jízdy a získání jistoty. Provozovatelé polygonu slibují, že zde řidiči budou mít možnost si po absolvování kurzu odečíst i trestné body.   Hned vedle pak chce společnost Franken Maxit postavit nový výrobní areál na výrobu suchých omítkových a maltových směsí, a to v těsném sousedství areálu bývalých Královodvorských cementáren, v němž je nyní v nájmu. Nová továrna by měla stát mezi cementárnou a tokem Litavky. Díky tomu by mohla využívat stávající zdroje hlavních surovin, a tudíž nijak nezatěžovat přilehlé silnice nákladní dopravou. Společnost podle Švédové počítá i s novými pracovními místy. Přibýt bych jich v následujících pěti letech mohly až čtyři desítky.   Podmínkou obou těchto staveb je vybudování samostatné příjezdové komunikace vedené od dálničního sjezdu přes Litavku k jejich areálům, dodala mluvčí.   khj sap  