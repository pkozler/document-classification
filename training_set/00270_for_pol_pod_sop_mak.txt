 Česko vstoupilo do roku úspor, které se dotknou prakticky každého  Praha 1. ledna (ČTK) - Česká republika vstupuje do roku, v němž ji čekají úspory a šetření. Začíná platit nový státní rozpočet, kvůli němuž vláda prosadila v parlamentu řadu zákonů umožňujících seškrtat výdaje státu. Opatření dopadnou téměř na každého: od prezidenta republiky, jemuž se začne zdaňovat jeho plat, až po rodiny, kterým se zkrátí sociální dávky. K úsporným opatřením vláda přistoupila ve snaze zkrotit rostoucí státní dluh a schodky veřejných rozpočtů.   Úsporná opatření by měli pocítit na svých mzdách hlavně státní zaměstnanci vzhledem k tomu, že vládní koalice v rozpočtu snížila objem peněz na platy ve veřejné správě o deset procent. Výjimku dostali jen učitelé, kteří mají dostat přidáno, podobně jako důchodci. Vláda zvýšila penze v průměru o 371 korun.   Vládní opatření neznamená automaticky snížení platů o desetinu, například mzdy policistů se sníží pouze o 6,3 procenta. Představitelé státu budou mít v porovnání s předloňskem po příští čtyři roky platy nižší o devět procent a navíc přijdou o bezplatnou městskou dopravu. O pět procent snížili pro příští rok také platy soudcům a státním zástupcům. O pět procent se sníží rovněž státní příspěvek politickým stranám a hnutím za křesla v parlamentu a krajských zastupitelstvech.   Pohorší si i lidé, kteří přijdou o práci. Nárok na podporu získají až po uplynutí doby, na kterou jim stačilo odchodné či odstupné. Pokud dali výpověď sami, budou mít nárok na nižší podporu ve výši 45 procent platu. Od začínajícího roku se nevyplatí být ani dlouho nemocný, nemocenská byla snížena na 60 procent vyměřovacího základu.   Smůlu budou mít hned na počátku děti, které se nenarodí do chudých poměrů. Na třináctitisícové porodné měly jejich matky nárok jen do silvestrovské půlnoci. Měly by si naplánovat jen tříletou rodičovskou dovolenou, za čtyři roky by dostaly od státu o 45.600 korun méně než letos.   Posledním dnem loňského roku skončila na většině území Česka regulace nájemného. Týká se to obyvatel přibližně 400.000 bytů. Jak se uvolněné nájemné bude v roce 2011 skutečně vyvíjet, zatím není jasné. Záležet bude například na ochotě nájemníků přistoupit na další zvyšování činží, na rychlosti a způsobu rozhodování soudů v případných sporech o určení nájemného nebo na vývoji poptávky po nájemním bydlení.   Všem, kdo mají stavební spoření, se státní podpora za loňský rok připsaná letos zdaní 50 procenty. Na některé daňové poplatníky také dopadne tzv. povodňová stokoruna. O tuto částku se jim měsíčně sníží sleva na dani. Vláda chce z těchto peněz financovat odstraňování povodňových škod. Opatření má platit jen do konce roku. Majitelé domů i chat si budou muset nově nechat povinně každý rok zkontrolovat stav komínů.   Více než čtvrt milionu řidičů vstupuje do nového roku s neplatným řidičským průkazem, protože si jej nestihli včas vyměnit, ačkoli na výměnu měli tři roky. Policisté jim starý průkaz uznávat nebudou. Motoristé si naopak nemusí pořizovat elektronické dálniční viněty místo dosavadních papírových známek. Parlament schválil jejich pětiletý odklad. V autech ale budou muset mít řidiči lékárničku s novým vybavením a také reflexní vestu.   Sami policisté také nemají od dnešního dne svého prezidenta. Dosavadní policejní prezident Oldřich Martinů ke konci roku rezignoval a politici nyní vyberou jeho nástupce. Bez vrcholného představitele je i ministerstvo životního prostředí. Dosavadní ministr Pavel Drobil (ODS) rezignoval kvůli údajným korupčním praktikám ve Státním fondu životního prostředí. Nového šéfa mají ode dneška naopak státní žalobci. Nejvyšším státním zástupcem se místo odvolené Renaty Vesecké stal Pavel Zeman, který působil v organizaci Eurojust.   nlm mhm rot  