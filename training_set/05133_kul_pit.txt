 Na internetu se draží totožnost tajemného umělce Banksyho  New York 18. ledna (zpravodaj ČTK) - Na internetovém aukčním serveru eBay se  draží  údajná totožnost zřejmě nejtajemnějšího umělce současnosti, který je známý pod pseudonymem Banksy a jehož tvář znají asi jen nejbližší spolupracovníci. Prodejce hodlá identitu britského pouličního výtvarníka prozradit pouze vítězi aukce. Informoval o tom americký blog Mashable. Hodnota nejvyššího příhozu dnes v 9:00 SEČ činila téměř milion dolarů.   "Pokud vyhrajete tuto aukci, pošlu vám poštou kus papíru odhalující skutečnou identitu 'Banksyho'. Jeho totožnost jsem zjistil porovnáním cen, za kterou se prodala jeho díla a odpovídajících daňových záznamů. Další podrobnosti neprozradím," stojí v popisu aukce. Na papíru bude podle prodejce pouze jméno, nic jiného.   Autor aukce, jenž na eBayi vystupuje pod přezdívkou "jaybuysthings", podle informací ve svém uživatelském profilu pochází z newyorského Brooklynu. Na eBayi má od ostatních uživatelů kladné hodnocení. Vítězi aukce poskytuje "stoprocentní záruku, že s největší pravděpodobností půjde o jméno pouličního umělce známého jako Banksy".   Umělec vystupující pod tímto jménem zřejmě pochází z anglického Bristolu. Díky svým pouličním dílům, která často ironicky komentují politiku,  společnost  i svět výtvarného umění, patří k nejpozoruhodnějším výtvarníkům současnosti. I proto jeho anonymita dráždí mnoho lidí.   Banksy nejčastěji pracuje se sprejem a šablonami. Mezi jedny z jeho nejvydařenějších výtvarných provokací patří například "pravěká" kresba  jeskynního muže  tlačícího nákupní vozík, kterou umělec propašoval do Britského muzea, kde mezi exponáty visela tři dny, než si jí všiml místní personál. V roce 2005 vzbudil velkou mezinárodní pozornost, když namaloval několik  obrazů  na zeď mezi Palestinou a Izraelem. Stavbu nazval největším vězením světa.   Aukce, jejíž vítěz se zřejmě dozví Banksyho totožnost, skončí ve středu. Vyvolávací cena byla 3000 dolarů. eBay ji přitom podle prodejce již jednou zrušila, protože se prý v ní prodávalo něco, co nebylo hmatatelné. "Nyní to hmatatelné je," napsal prodejce v narážce na to, že draží papír se jménem.   fcz hej  