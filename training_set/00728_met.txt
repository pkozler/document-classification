 Na Slovensku loni padlo nejvíce srážek za nejméně 140 let  Bratislava 7. ledna (ČTK) - Na Slovensku spadlo loni nejvíce srážek za posledních nejméně 140 let, od kdy se v zemi provádějí měření. Informovali o tom meteorologové na svých internetových stránkách. Nad dlouhodobým průměrem se loni udržely i teploty.   Slovenský hydrometeorologický ústav spočítal, že za celý rok 2010 padlo v přepočtu přes 1200 litrů vody na každý metr čtvereční území. Oproti běžnému roku, kdy srážky dosahují 762 milimetrů, to znamená více než poloviční nárůst. Do loňska byl rekordní rok 1937, kdy spadlo 1015 milimetrů srážek, uvedl ústav.   Vydatné a dlouhotrvající deště způsobily ve vícero regionech rozsáhlé povodně, které si vyžádaly několik lidských životů. Meteorologové jen za prvních sedm měsíců roku zaznamenali více srážek než obvykle za celý rok. Ničivé záplavy v květnu a červnu způsobily podle odhadu vlády škody přinejmenším za 695 milionů eur (17 miliard Kč). Kabinet částečně odškodnil mimo jiné majitele zničených domů a zemědělce. Evropská unie zase na krytí nákladů na odstranění povodňových škod schválila Slovensku příspěvek přes 20 milionů eur (zhruba 500 milionů korun).   Průměrná loňská roční teplota překročila dlouhodobý normál o 0,53 stupně Celsia. Předchozí roky však byly ještě teplejší.   boa sva  