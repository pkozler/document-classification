 Na palubě zříceného íránského letadla bylo 106 osob  Teherán 10. ledna (ČTK) - Na palubě letadla íránských aerolinek, které se v neděli zřítilo na severozápadě Íránu, bylo 106 lidí. Nejméně 70 jich zahynulo a ostatní utrpěli zranění, a to často vážná. S odvoláním na místní úřady to uvedla agentura Reuters. Dosavadní zprávy hovořily o 105 až 156 pasažérech.   Boeing 727 společnosti IranAir letěl z Teheránu a zřítil se těsně před přistáním ve městě Orúmíje v provincii Západní Ázerbájdžán. Příčinou neštěstí bylo pravděpodobně špatné počasí a mlha. Na palubě bylo 94 cestujících a 12 členů posádky, upřesnilo vedení záchranářů.   Letecké nehody jsou v Íránu poměrně časté vzhledem ke stáří letounů a jejich špatné údržbě. Například v červenci 2009 se krátce po startu z Teheránu zřítil dopravní letoun ruské výroby, v jehož troskách zahynulo 168 lidí. V únoru 2003 zemřelo při havárii vojenského Iljušinu v horách na jihu země všech 18 členů posádky a 284 příslušníků elitních íránských gard.   pek    