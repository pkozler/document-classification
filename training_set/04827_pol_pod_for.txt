 Výběr senátního kandidáta pro Kladensko bude asi věcí celé ČSSD  Praha 19. ledna (ČTK) - Výběr kandidáta do doplňujících senátních voleb na Kladensku bude zřejmě celostranickou záležitostí ČSSD. Předseda středočeských sociálních demokratů Richard Dolejš chce tuto věc v pátek konzultovat s předsednictvem sociální demokracie, které se sejde v Lidovém domě. ČTK řekl, že se tak rozhodl proto, že volba svým významem přesahuje hranice Středočeského kraje.   Sociální demokracii totiž jde v těchto volbách o většinu v horní parlamentní komoře. Ztratí-li kladenský mandát, pak bude mít v 81členném Senátu jen menšinu 40 křesel. Jednačtyřicáté křeslo patřící ČSSD se uvolnilo úmrtím senátora Jiřího Dienstbiera staršího.   ČSSD zatím shromažďuje návrhy eventuálních kandidátů, z nichž ve čtvrtek 27. ledna jednoho vybere krajský výkonný výbor středočeské ČSSD. Podle zvyklostí sociální demokracie tohoto kandidáta potvrzuje centrální stranické vedení, které má v odůvodněných případech právo veta. Úřadující šéf ČSSD Bohuslav Sobotka ČTK řekl, že vzhledem k mimořádnému významu této volby bude strana kandidáta vybírat zvláště pečlivě a vedení v Lidovém domě se bude na jeho výběru podílet.   Zatím se v ČSSD nejčastěji hovoří jako o kandidátovi o stínovém ministru vnitra ČSSD Jiřím Dienstbierovi mladším, který vedl ČSSD ve volební kampani v Praze při volbách do městského zastupitelstva. Nejvíce na sebe upozornil tím, že nepodpořil velkou koalici ODS a ČSSD na pražském magistrátu, kterou uzavřeli předsedové regionálních organizací. Jeho odmítavý postoj podpořil šéf strany Sobotka. Dienstbier má podporu nejen mnoha členů senátorského klubu ČSSD, ale i na Kladensku.   Dalším uchazečem o kandidaturu je první náměstek kladenského primátora Zdeněk Syblík. Dolejš nevyloučil, že kladenská organizace ČSSD a sociální demokraté z okresu Praha-západ, jehož část je součástí volebního obvodu, navrhnou ještě další kandidáty.   Dvě velké pravicové strany ODS a TOP 09 už své kandidáty mají. V barvách ODS se se sociálnědemokratickým kandidátem utká primátor Kladna Dan Jiránek a v barvách TOP 09 starosta Kmetiněvsi Luděk Kvapil.   vh pba  