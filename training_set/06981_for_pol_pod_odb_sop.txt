 ČSSD v Senátu chce posílit krajskou úroveň úřadů práce  Praha 19. ledna (ČTK) - ČSSD chce v Senátu v rámci koaličního návrhu zákona o změně struktury úřadů práce posílit jejich krajskou úroveň. Krajské úřady práce by měly být například odvolacím místem, nikoli pouze pobočkami chystaného centrálního úřadu práce. Měly by svou vlastní právní subjektivitu a vliv na chod úřadů práce v regionu, řekl dnes senátorům ze sociálního výboru místopředseda horní komory a ČSSD Zdeněk Škromach.   "Tahle změna nám umožňuje přece jen podpořit zákon, aby byl dlouhodobě akceptovatelný," uvedl Škromach. Podle něj by změna mohla být přijatelná pro ministerstvo práce i pro sněmovnu, v níž má na rozdíl od Senátu většinu vládní koalice. Sociální výbor má jednání o změně dokončit příští týden krátce předtím, než zákon projedná horní komora jako celek.   Náměstek ministra pro zaměstnanost a trh práce Karel Machotka senátorům řekl, že návrh ČSSD zachovává základní myšlenku navrhovaného zákona, kterou je sjednocení agend, dostupnost poskytovaných služeb v každé pověřené obci a úspory provozních nákladů ve výši 175 milionů korun ročně.   Navrhovaný zákon počítá se vznikem jednoho centrálního úřadu, který bude v pražském sídle ministerstva, jeho krajským zastoupením a se dvěma stovkami pracovišť v pověřených obcích. Nahradit by měly 77 samostatných úřadů práce v bývalých okresních městech, které mají asi 250 pracovišť zaměřených na zaměstnanost a zhruba 400 poboček státní sociální podpory.   Zákon podle Machotky umožní vybudovat kontaktní pracoviště v každé z 205 obcí z rozšířenou působností, nyní prý v sedmi takových obcí chybí. Od změny si náměstek slibuje zlepšení dostupnosti komplexních služeb úřadů práce. Změny mají začít platit od 1. dubna.   mhm pba  