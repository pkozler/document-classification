 Čech a Němec jsou stále pohřešováni po potopení tankeru na Rýnu  --------------------    Ke zpravodajství: FOTO/aktuality   Rozšířili jsme o prohlášení zemského premiéra Becka a o názory na škodlivost a vlivy případného úniku kyseliny do řeky.   --------------------    Berlín 13. ledna (ČTK) - Na řece Rýně v Německu se dnes převrátil tanker Waldhof přepravující kyselinu sírovou. Pohřešováni jsou dva ze čtyř členů posádky, Čech a Němec. Pokud některý z nich přežil, bylo by to ve vzduchové bublině v nitru lodi, naděje je však malá už kvůli nízké teplotě vody, uvedli záchranáři. Záchrana lidí ale má přednost před vyzdvižením lodi, prohlásil premiér spolkové země Porýní-Falc Kurt Beck.   "Dva členové posádky byli zachráněni, ale další dva jsou nezvěstní," potvrdil mluvčí říční policie Paul-Heinz Meurisch. Do pátrání po nich byly nasazeny i vrtulníky a čluny s termovizí, až do večera ale bez úspěchu.   Pátrání po pohřešovaných členech posádky musí mít přednost před odstraňováním vraku lodi, řekl podle DPA premiér Porýní-Falce Kurt Beck. "Nejdříve jsou na řadě lidé, pak teprve náklad," prohlásil během návštěvy místa havárie. Situaci vraku ležícího na dně na levém boku ale označil za obtížnou jak z hlediska pátrání po lidech, tak odčerpání nákladu. Ten zatím do řeky vůbec neunikl, avšak důležité ventily nádrží s kyselinou jsou pod vodou.   V říční vodě sice byl zaznamenán mírný pokles hodnoty pH a úřady se původně domnívaly, že do rozvodněného veletoku z tankeru malé množství kyseliny uniklo. Ministerstvo životního prostředí spolkové země Porýní-Falc však brzy domněnku o úniku kyseliny do řeky vzalo zpět. Kontrola trupu lodi totiž ukázala, že je nedotčen, navíc je zdvojený. Mírný pokles pH ve vodě podle ministerstva nesouvisí s nehodou.   V době ztroskotání se dva členové posádky nacházeli u kormidla, další dva byli v kajutách, řekl podle AFP mluvčí policie v Mohuči Jörg Hitzelberger. Podrobnosti k totožnosti a věku nezvěstných policie nesdělila. Posádku tvořili tři Němci a Čech.   Více než 100 metrů dlouhý německý motorový tanker, který přepravoval 2400 tun kyseliny sírové z chemičky BASF v Ludwigshafenu do belgických Antverp, se z dosud neznámých příčin převrátil na bok mezi městy Sankt Goar a Sankt Goarshausen, nedaleko pověstmi opředené skály Loreley. "Loď znenadání zmizela z radaru," řekl oblastní ředitel řízení lodní dopravy Martin Mauermann. Lodní doprava na veletoku byla kvůli nehodě zastavena v úseku mezi obcemi Bingen a Bad Salzig.   Policie neuvedla, jaké nebezpečí hrozí z případného úniku chemikálie. Odborníci však později označili nebezpečí vyplývající z možnosti úniku kyseliny do řeky jako relativně nízké. Kyselina sírová se ve vodě velmi dobře ředí a určitou výhodou je prý i to, že řeka má momentálně zvýšenou hladinu a vysoký průtok, uvedla mluvčí BASF.   Přesto by bezprostřední okolí případného úniku ohroženo bylo, varoval chemik Martin Keller ze spolkového vodárenského úřadu v Koblenzi. Pokud by celý náklad kyseliny v 96procentní koncentraci unikl najednou, chemická reakce by vodu silně zahřála. "Mohlo by dojít k tomu, že by se Rýn na daném místě dokonce vařil," řekl podle DPA.   Nehoda, hlášená kolem 5:00 SEČ, se stala v malebné krajině poblíž mytologického útesu Loreley, pojmenovaného podle nymfy, která svým zpěvem podle pověsti vábí lodivody do záhuby. V tomto úseku řeky je obzvlášť silný proud a skaliska pod vodou, což je příčinou mnoha nehod. Jde o nejužší místo Rýna mezi hranicí Švýcarska a ústím do Severního moře. Na Rýnu je navíc v současnosti kvůli oblevě zvýšená hladina.   ik zdp hej   