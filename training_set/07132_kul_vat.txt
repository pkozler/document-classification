 Archeologové v Opavě našli stříbrné mince  Opava 11. května (ČTK) - Několik stříbrných mincí ze středověku našli archeologové v těchto dnech v Opavě. Na místech, kde se bude stavět obří nákupní centrum, narazili na sklepy zničených měšťanských domů z první poloviny 13. století. V nich pak objevili peněženku se čtyřmi stříbrnými mincemi. ČTK to řekla Pavla Skalická z Národního památkového ústavu Ostrava.   Archeologické vykopávky už několik měsíců pokračují nedaleko Horního náměstí a budovy opavské radnice. Za obchodním centrem Slezanka by v budoucnu mělo vyrůst velké nákupní centrum. Právě v těchto místech se našly stříbrné jednostranně ražené mince v jediné krabičce. "Pocházejí z přelomu 13. až 14. století. Po průzkumu budeme schopni určit i přesný rok, kdy byly vyraženy," řekla ČTK Skalická. Dodala, že jde pravděpodobně o ztracenou peněženku, kterou vytrousil někdo při zavážení sklepů již nepoužívaných domů.   Archeologové také při vykopávkách našli středověký poutní odznak z Cách. Podle nich jde o obdobu dnešních suvenýrů. Poutník při cestě do Cách si ve svém cíli na památku koupil tento olověný odznak s modlícím se andělem, který si pak přišil na pokrývku hlavy, či na mošničku. Někdy během 14. století jej pak v Opavě vytratil.   Podle Skalické je současný nález velmi důležitý především proto, že se umístění měšťanských domů v těchto místech vůbec neočekávalo. V období války zde stála požární zbrojnice, později pak jen park.   Díky stříbrnému pokladu a odznaku archeologové narazili i na středověkou cihlovou pec, kde se sušil slad pro místní pivovar. Našli i velké množství keramiky. "Té jsme odvezli z místa 60 banánových beden," doplnila vedoucí výzkumu. Dodala, že mezi další nálezy pak patří dětské hračky, šperky či hrací kostky.   dvc tja hj  