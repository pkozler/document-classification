 EIA: Poptávka po ropě letos vzroste o 1,7 pct,cena dosáhne 93 USD  Washington 11. ledna (ČTK) - Světová poptávka po ropě letos vzroste o 1,45 milionu barelů, tedy o 1,7 procenta, na 88,02 milionu barelů denně. Předpověděl to dnes Úřad pro energetické informace (EIA) při ministerstvu energetiky USA. Průměrná cena americké ropy za celý rok by se podle jeho první letošní prognózy měla proti loňsku zvýšit o 14 dolarů na 93 dolarů za barel.   EIA zvýšila svůj prosincový odhad růstu světové poptávky o 20,000 barelů denně. Pro příští rok úřad očekává mírné zrychlení růstu světové spotřeby na 1,9 procenta, což by znamenalo 89,65 milionu barelů za den.   Letošní tempo růstu poptávky se zřetelně zpomalí z loňských 2,4 procenta, protože loňské tempo růstu dohánělo krizový propad z roku 2009. Odhadované tempo 1,7 procenta se shoduje s průměrem let 1993 až 2007, řekl analytik newyorské Citi Futures Perspective.   EIA předpokládá, že letošní růst cen ropy bude podobný jako loni, kdy ceny vzrostly o zhruba 15 procent. Pro příští rok předpokládá zpomalení růstu cen na zhruba šest procent a cena americké ropy by měla v průměru činit 99 dolarů za barel. Nyní se cena americké ropy WTI pohybuje kolem 90 dolarů za barel. Analytici dotázaní agenturou Reuters odhadli pro letošek cenu na 86 dolarů a příští rok růst na 92,50 USD.   Dosavadní odhad produkce ropy mimo země ropného kartelu OPEC úřad snížil o 20.000 barelů na 170.000 barelů denně. Mimo OPEC by se tak mělo letos těžit v průměru 51,69 milionu barelů a v roce 2012 by to mělo být o 20.000 denních barelů více.   Prognóza EIA je v letošním roce první odhad světové poptávky a produkce a první předpověď pro rok 2012. Příští pondělí svou předpověď zveřejní OPEC a o den později Mezinárodní agentura pro energii /IEA).   hp mha  