 Vonnová má v SP jubilejní dvacátý triumf ve sjezdu  Aktualizovali jsme 2. a 3. odstavec.   --------------------    Zauchensee (Rakousko) 8. ledna (ČTK) - Olympijská vítězka Lindsey Vonnová z USA vyhrála dnešní sjezd Světového poháru v Zauchensee. Při čtvrtém triumfu v sezoně porazila šestadvacetiletá obhájkyně prvenství v seriálu o 43 setin sekundy druhou Anju Pärsonovou ze Švédska, třetí skončila Anna Fenningerová z Rakouska.   Vedení v celkovém pořadí SP uhájila Maria Rieschová z Německa, jež zajela čtvrtý čas. Vonnovou nezastavila ani hrubá chyba v poslední třetině trati, kde v ostré pravotočivé zatáčce vyjela z ideální stopy takřka až k ochranné bariéře.   "Skoro jsem skončila v ochranné síti. Snažila jsem se to hodit za hlavu a v další zatáčce zase získala rychlost. Na téhle trati se dá agresivní jízdou získat spousta času. A já měla hodně rychlé lyže," pochvalovala si Vonnová, jež si na tříkilometrové sjezdovce Kälberloch připsala jubilejní dvacátý triumf ve sjezdu a 37. celkově. Ztrátu na Rieschovou v celkové klasifikaci snížila na 136 bodů.   České lyžařky Klára Křížová a Daniela Marková uzavřely výsledkovou listinu na 51. a 52. místě.   V neděli se ve stejném středisku pojede superobří slalom.   gi nkr  