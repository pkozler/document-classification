 Začal týden prevence, připomene ochranu před rakovinou čípku  Praha 23. ledna (ČTK) - Česko se dneškem připojilo k pátému ročníku Evropského týdne prevence rakoviny děložního čípku. Nemoc je ročně odhalena u tisícovky českých žen, 400 jich zemře. Česko tak patří k zemím s vysokým výskytem této rakoviny. Týden prevence trvá do 29. ledna a upozorní na to, že zhoubnému onemocnění se dá bránit pravidelným vyšetřením u gynekologa a očkováním.   Pod záštitou Evropské asociace proti rakovině děložního čípku (ECCA) se celý týden konají v Evropě akce, na nichž dostanou ženy a dívky informaci o příčinách této rakoviny a možnostech prevence. V Česku je očkováním chráněno zhruba 12 procent žen a dívek. Lékaři radí očkovat ještě před startem pohlavního života, tedy zhruba mezi 13. až 15. rokem života. Doporučují očkování i chlapcům, protože právě muži nemoc přenášejí.   Rakovina děložního čípku je celosvětově druhým nejčastějším nádorem u žen hned po rakovině prsu. Na celém světě jí každý rok 250.000 žen. V Evropě na rakovinu děložního čípku umírá jedna žena každých 18 minut.   Symbolem boje proti této rakovině je brož Perla moudrosti. Na  internetu  mohou lidé vyjádřit podpisem petice podporu boji s touto rakovinou, podpis připojilo přes 300.000 Češek a Čechů.   Příčinou rakoviny děložního čípku jsou lidské papillomaviry (HPV). Dívky s nimi mohou přijít do kontaktu velmi brzy, prakticky již při prvním pohlavním styku. Infekce může přetrvávat bez příznaků v těle řadu let.   "Přednádorové stavy rakoviny děložního čípku mnohdy zjišťujeme u velmi mladých žen, které teprve plánují rodinu. Pokud by měly dříve možnost být vakcinovány, pravděpodobně by se nemoci vyhnuly," řekl přednosta gynekologicko-porodnické kliniky ve Fakultní nemocnici Motol profesor Lukáš Rob.   nam pba  