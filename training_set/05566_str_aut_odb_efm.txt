 Odbory Hyundai zatím nejsou s návrhem vedení na mzdy spokojeny  Nošovice (Frýdecko-Místecko) 28. ledna (ČTK) - Odbory nošovické automobilky Hyundai zatím nejsou spokojeny s návrhem vedení firmy na navýšení mezd pro letošní rok. Požadují aspoň stejné navýšení platů jako loni, kdy bylo sedmiprocentní. Kolektivní vyjednávání v třetí největší tuzemské automobilce začalo až po Novém roce kvůli dřívějším problémům s přesčasy a složitějšímu vyjednávání se loni obě strany dohodly na kolektivní smlouvě až v dubnu. ČTK to řekl předseda odborů společnosti Hyundai Motor Manufacturing Czech Radek Kuchař. První návrh firma nezveřejnila.   Vedení firmy zatím odborům předložilo první návrh. "Určitě budeme chtít nějaké změny, možná ne malé. Některé věci oproti minulému roku vyškrtnul (zaměstnavatel). Bude to o vzájemných ústupcích," konstatoval odborář. Mzdy se podle něj musí ve firmě každopádně zvednout. "Určitě chceme reálné navýšení, vždyť firma loni vyrobila 200.000 aut, což byl výborný výsledek," podotkl. Navíc se firmě dařilo i ekonomicky, za tři čtvrtletí loňského roku vykázala zisk přibližně 1,55 miliardy korun.   Díky přesčasům a dalším příplatkům se loni údajně průměrná mzda v automobilce zvýšila na 22.000 až 23.000 Kč, z dřívějších 17.000 až 18.000 Kč.   "Procentní navýšení platů by mohlo být stejné jako loni. Bude to záležet na domluvě, případně z jakých věcí a benefitů ustoupíme. Chceme, abychom při spočítání celé mzdy dosáhli požadovaného nárůstu," dodal Kuchař.     Otázku problematických přesčasů se podle něj zřejmě nepodaří v kolektivní smlouvě vyřešit. "Zaměstnavatel na nějakou úpravu nechce přistoupit, to by jedině muselo přijít nějaké rozhodnutí z ministerstva práce a sociálních věcí. Mělo by stanovit, co je vlastně výjimečná práce a přesčas, co si pod tím představují," dodal odborář.   V letošním roce plánuje automobilka další expanzi, chce rozjet také třetí směnu. Počítá, že zvýší počet zaměstnanců ze současných 2600 na 3600. Ročně pak bude vyrábět 300.000 automobilů.   Radim Kijonka sap  