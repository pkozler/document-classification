 Gainsbourgovy písně pomáhají propagovat parfémy Dior a Guerlain  --------------------    Ke zpravodajství: FOTO ve Fotobance  ID foto:  FO00529460 ,  FO01339538    --------------------    Paříž 13. června (ČTK) - Sugestivní tóny, slova a supění písně Serge Gainsbourga (1928-1991) Je t'aime...moi non plus, která byla kdysi cenzurovaná, slouží teď jako hudební podklad k novému reklamnímu šotu na voňavku Miss Dior a další jeho melodie pomáhá propagovat parfém Shalimar. Reklamní kampaň teď běží ve francouzské televizi, napsala agentura Reuters.   Šot pro salon Christian Dior natočila známá režisérka Sofia Coppolová. Neméně známá filmová hvězda Natalie Portmanová v něm za zvuků Gainsbourgovy písně v luxusním pařížském bytě občas přičichává k růžovým růžím a nyvě vzhlíží ke svému milenci ve smokingu.   Výrobce Shalimaru, salon Guerlain, sáhl po Gainsbourgově písni The Initials BB. Její melodii hraje piáno, zatímco v rozestlané posteli se převaluje nahá modelka Natalja Voďanovová.   Reuters cituje emeritního profesora současné francouzské kultury z univerzity v Leedsu Davida Looseleyho, podle něhož je Gainsbourg, jehož písně zpívaly třeba Edith Paif nebo Jacques Brel, pro tvůrce reklamy velmi atraktivní.   "Jakmile takoví lidé umřou, okamžitě se jich (reklama) zmocní kvůli prvku nostalgie, který v nich je a který dodává výrobku nejenom image dnešní erotičnosti, ale i kouzlo minulosti. Výrobky pak jakoby dostávaly lehce sepiový okraj a získávají retro kvalitu, která odsouvá sexualitu lehce do dáli a dělá ji trochu lákavější," řekl Looseley.   Reklamu kosmetiky, konkrétně parfému Balenciaga, dělá teď i Gainsbourgova dcera Charlotte. Její matka je Jane Birkinová, která s Gainsbourgem nazpívala tehdy skandální Je t'aime...moi non plus".   pz dr  