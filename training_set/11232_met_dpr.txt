  Do půl hodiny vydáme SHRNUTÍ zpráv o počasí.   ------------------------------    Sníh v Ústeckém kraji ztěžuje dopravu, u Lovosic zapadly kamiony  Ústí nad Labem 24. ledna (ČTK) - Řidiči v Ústeckém kraji opět bojují se sněhem, kterého přes noc spadlo až deset centimetrů. Největší problémy napáchal na staré silnici E55 ve směru z Lovosic do Teplic, kde v kopci za Velemínem zapadla řada kamionů. Zbytek hlavních tahů by měl být v protažený a chemicky ošetřený, řekla ČTK provozní náměstkyně krajských silničářů Lenka Holovská. V kraji napadla zřejmě největší porce sněhu od oblevy v polovině ledna.   "Tentokrát to šlo od jihu, což se projevuje i tím, že je víc sněhu v nížinách než na kopcích," řekla ČTK Holovská. Hlavní tahy jsou podle ní zatím sjízdné. Silničáři je dokázali nejen proplužit, ale i chemicky ošetřit. Problémy zatím nejsou ani na silnicích nižších tříd, kde ovšem leží ujetá vrstva sněhu a je potřeba po několika týdnech relativního klidu opět jezdit opatrně.   Jediný větší problém se zatím objevil na silnici z Lovosic do Teplic. Ve stoupání za obcí Velemín na kopec zvaný Paškapole uvázlo několik kamionů. "Trochu tam blokují dopravu, zatím to řešíme," dodala Holovská.   jtb mol  