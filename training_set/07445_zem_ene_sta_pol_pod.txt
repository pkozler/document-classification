 Odkanalizování okrajové části Mělníka přijde na 222 milionů korun  Mělník 23. ledna (ČTK) - Mělník zahájil výstavbu kanalizace v okrajové části města na Chloumku. Investice za 222 milionů korun potrvají 18 měsíců a skončí nejpozději do června roku 2012, řekl ČTK mělnický starosta Ctirad Mikeš (ČSSD).   Výstavba kanalizace v příměstské části Chloumek patří k jedné z nejvýznamnějších investic letošního roku ve městě. Kanalizaci plánuje město budovat ve dvou etapách, celkem bude stát 222 milionů Kč. Podle starosty Mikeše je investice kryta dotací 29 milionů Kč. Letos je na kanalizaci vyčleněno 122 milionů Kč, druhá etapa bude pokračovat v roce 2012. Na výstavbě kanalizace se bude finančně podílet také provozoval vodovodů a kanalizace ve městě společnost Vodárny Kladno Mělník, který městu přispěje 80 miliony korun.   Firma začala se stavbou v extravilánu v polích pod příměstskou částí. Do roku 2012 položí více než 7000 metrů kanalizačních řadů, vybuduje 264 domovních přípojek a 170 uličních vpustí, které budou odvádět dešťovou vodu. Po ukončení odkanalizování Chloumku čeká lokalitu rekonstrukce povrchů vozovek za 50 milionů korun. Hotová má být do listopadu 2012.   Přestože středočeská města v uplynulých čtyřech letech výrazně investovala do vodárenské soustavy a výstavby a modernizací čistíren odpadních vod, nadále v regionu žije významné procento lidí odkázaných na vlastní studny nebo odpadní jímky. Podle Českého statistického úřadu se podíl Středočechů napojených na kanalizaci od roku 2006 zvýšil o 0,5 procentního bodu na 66,5 procenta a podíl lidí využívajících veřejný vodovod vzrostl o 0,7 bodu na 83,5 procenta.   Do vodohospodářské infrastruktury výrazně investovali například v Berouně, kde v letech 2006 až 2008 rozšiřovali kanalizační síť za více než 400 milionů korun.   zik sap  