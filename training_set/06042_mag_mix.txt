 Miss USA se stala sedmnáctiletá kráska z Nebrasky  --------------------    Ke zpravodajství: FOTO/aktuality   --------------------    Las Vegas 16. ledna (ČTK) - Korunku Miss USA si dnes nasadila sedmnáctiletá studentka z Nebrasky Teresa Scanlanová, která se netají svými politickými ambicemi. V soutěži 52 nejkrásnějších dívek z celých Spojených států za sebou nechala na druhém místě Alyse Eadyovu z Arkansasu a Jalee Fuselierovou z Havaje. Scanlanová je první Miss Nebrasky, která kdy zvítězila v této celostátní konkurenci.     Nová Miss USA kromě korunky nejkrásnější ženy Spojených států získala také stipendium 50.000 dolarů (přes 910.000 korun); první vicemiss se může těšit z 25.000 dolarů a druhá vicemiss pak z 20.000 dolarů.     Scanalanová, která nedávno absolvovala střední školu, by chtěla poté, co skončí její kralování na trůnu Miss USA, studovat politologii. Politické otázky pro ni prý nejsou vůbec těžké, protože prý doma běžně o politice diskutovali. Uvedla, že také uvažovala o právnické škole a kariéře soudkyně a poté političky. Nejdříve se ale musí jít registrovat k volbám, až jí bude příští měsíc 18 let.   "Myslím, že se zaregistruji jako nezávislá," řekla Scanlanová. "Celý ten systém dvou stran začíná být směšný a je čas zabývat se problémy, a ne stranami."   Miss Arizony Kathryn Bulkleová věnovala svoje vystoupení na soutěži krásy poslankyni Gabrielle Giffordsové, která byla minulý týden při zběsilé střelbě v Tucsonu vážně zraněna do hlavy. Bulkleyová nazvala Giffordsovou, která v Poslanecké sněmovně zastupuje Arizonu, svojí učitelkou.   Volba Miss USA, která se v přímém televizním přenosu vysílala z Las Vegas, letos slavila 90. výročí. The Miss America Organization se považuje za největší organizaci v zemi, která poskytuje ženám stipendium. Letos na tyto účely vynaloží v podobě výher 349.000 dolarů, uvádí agentura AP.   ko kš  