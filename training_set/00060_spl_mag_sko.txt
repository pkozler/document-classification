 Tradiční oslavy studentského života ve Zlíně překazil déšť  --------------------    Ke zpravodajství: FOTO/aktuality; AUDIO   --------------------    Zlín 3. května (ČTK) - Tradiční studentskou oslavu majáles v centru Zlína dnes překazil vytrvalý déšť. Organizátoři museli přesunout veškerý program do klubu Golem. Kvůli malému zájmu se letos nevolil král majálesu. I přesto se oblíbené akce zúčastnila spousta lidí převlečených za strašidelné příšery, vrahy, pochybná individua. Hlavním tématem letošního ročníku je totiž horor.   "Kvůli dešti jsme již od rána počítali s tím, že se asi budeme muset přesunout jinam. Takže hlavní kapely - Airfare a Charlie Straight, které měly původně koncertovat na náměstí, budou hrát v klubu Golem. Vstup na ně je volný a poté se uvidí, jak to bude dál," řekla ČTK Tereza Pálková z organizačního týmu.   První přípravy začaly prakticky už loni v květnu, den po Majálesu 2010. Téma hororu si prý vybrali z jednoduchého důvodu - hlavní manažer Martin Thoř má horory rád. "Horor je velice zajímavé, neotřelé a svým způsobem i nové téma, na kterém si propagace mohla vyhrát," poznamenala Pálková.   Jeden z nejoblíbenějších programů majálesu - volbu krále - letos organizátoři nahradili zajímavými soutěžemi o bohaté ceny. Zájemci se například mohli zúčastnit hororového kvízu či soutěže o největší hororový pokřik.   Program pokračuje do pozdních nočních hodin, a to kromě již zmíněného klubu Golem také v Metru a Flipu, v Dílně 9472 se lidé mohou těšit například na vystoupení Jiřího Schmitzera.   Letos se akce ve Zlíně koná podeváté. Každým rokem ji pořádají studenti Fakulty multimediálních komunikací Univerzity Tomáše Bati.   Gabriela Sluštíková      