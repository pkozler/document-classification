 Pražský dopravní podnik prodá za 72,55 mil. Kč areál učiliště  Praha 18. ledna (ČTK) - Pražský dopravní podnik prodá za 72,55 milionu korun areál učiliště v Košířích. Prodej dnes schválila rada hlavního města, informovalo o tom tiskové oddělení magistrátu. Nový vlastník, kterým se stane společnost CEI Estate, musí zachovat smlouvu o podnájmu se Střední průmyslovou školou dopravní, která v areálu sídlí. Jedná se o další prodej, kdy se dopravní podnik zbavuje majetku, který nepotřebuje přímo pro provoz MHD.   Střední škola má nájemní smlouvu na dobu neurčitou, ročně platí zhruba 488.000 korun. Tyto podmínky musí být novým vlastníkem zachovány po dobu dvou let.   Rada hlavního města, která má působnost valné hromady Dopravního podniku hlavního města Prahy (DPP), už minulý týden schválila prodej ubytovny v Hostivaři s přilehlým pozemkem. Podnik za to utrží 39,6 milionu korun.   Radní měli dnes jednat rovněž o prodeji pozemku u stanice metra Anděl za 50 milionů korun společnosti Smíchov development II, což je dceřiná firma společnosti Sekyra Group. Projednávání tohoto materiálu ale bylo odloženo.   sdv vju  