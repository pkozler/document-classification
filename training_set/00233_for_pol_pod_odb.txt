 Odbory přijdou na tripartitu o reformách, dál ale hrozí protesty  Doplnili jsme další informace o postupu odborů, jejich výhradách k reformám a o dnešní schůzce předáků s premiérem. V posledním odstavci i informace o jednání předsedy vlády se šéfem rady postižených.   --------------------    Praha 9. května (ČTK) - Odboráři se vrátí k jednacímu stolu a chtějí s vládou a zaměstnavateli na tripartitě 20. května znovu jednat o navrhovaných reformních zákonech. Požadují ale stažení či přepracování sociální a zdravotnické reformy. Jinak po své demonstraci, kterou plánují na 21. května, přistoupí k radikálním protestním akcím. ČTK to dnes řekl šéf Českomoravské konfederace odborových svazů (ČMKOS) Jaroslav Zavadil.   Jednání tripartity o reformách se konalo už 21. dubna. Odboráři ho ale na protest opustili. Stěžovali si na to, že vláda nebere jejich výhrady k reformám vážně a že jim předkládá k debatě často návrhy, které sama už schválila. Vedení největší odborové centrály jednalo dnes o dalším postupu několik hodin.   "Samotné jednání bylo dlouhé a hektické. Názorové hladiny byly rozdílné, jsou tu svazy s radikálními postoji," řekl Zavadil. Dodal, že pokud se situace nezmění, "demonstrací to nemůže končit." Označil ji za poslední varování před případnými dalšími akcemi. Ty ale nechtěl přiblížit. Odbory zaměstnanců v dopravě už dřív mluvily o možné stávce.   I když podle informací ČTK někteří předáci volali po razantnějším postupu už teď, ČMKOS jako celek zatím sází na jednání a do 21. května radikálnější kroky podle svého šéfa Zavadila nepodnikne. Premiérovi také pošle otevřený dopis, v němž vysvětlí své výhrady k sociální a zdravotnické reformě. Odbory kritizují i reformu penzí a daní.     Zdravotnická reforma by měla mimo jiné stanovit, na co by lidé měli mít nárok ze zdravotního pojištění. Podle odborů hrozí, že chudší lidé budou dostávat horší péči. Kritizují i plánované zvyšování zdravotnických poplatků a další záměry.   Sociální reforma má zavést třeba sociální karty, na které by měli potřební dostávat dávky od státu a jimiž by se dalo i platit. Mění i příspěvky na pomůcky a dopravu pro postižené, posuzování jejich zdravotního stavu či poskytování příspěvku na péči. Tyto peníze na opatrování by už nemusel podle návrhu dostávat senior či handicapovaný, ale přímo poskytovatel služby.   Ještě před jednáním předáků byl dnes šéf ČMKOS a šéfka zdravotnických odborů Dagmar Žitníková na neformální schůzce u premiéra Petra Nečase (ODS). Podle Zavadila předseda vlády na některé výhrady odborů reagoval pozitivně. "Pořád je to ale zásadní. Požadujeme stažení a přepracování sociální reformy," řekla ČTK Žitníková. Dodala, že premiér na schůzce řekl, že principy reforem jsou v pořádku a je ochoten jednat jen o dílčích změnách.   Odborářka si stěžovala na to, že k trojici zdravotnických reformních zákonů mohly odbory a jiné instituce dávat své připomínky jen deset dní, další norma už je ve sněmovně a do pár týdnů by měla být hotova velká novela o zdravotním pojištění, přiblížila Žitníková. "Je nepřípustné, že se vše odehrává bez diskuse, když zákony budou mít dopad na všechny," řekla.   Premiér dnes dopoledne přijal i šéfa Národní rady osob se zdravotním postižením Václava Krásu. "Poprvé mám z toho jednání pozitivní pocit, že by se mohlo něco změnit," řekl ČTK Krása. Premiér podle něj řekl, že by se normy mohly ještě proměnit, než je kabinet pošle do sněmovny. Podle Krásy by tak sociální karty nemusely být platební, posuzování stavu postižených kvůli příspěvkům by se mohlo upravit a příspěvek na péči by nedostával poskytovatel služby, ale dál potřebný. Stejné záležitosti, o nichž by se ještě mohlo jednat, zmínila i Žitníková.   Kateřina Krausová mal      