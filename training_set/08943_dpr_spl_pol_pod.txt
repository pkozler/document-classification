 Mělnické přístavní molo se potopilo do Labe  Mělník 10. ledna (ČTK) - Městské přístavní molo v Mělníku na Labi, které je proti areálu Lobkowiczkého vinařství, se nedávno potopilo. Město ho ve vodě nechá i přesto, že se dnes výška hladiny Labe přiblížila k prvnímu stupni povodňové aktivity. Není to překážka vodního toku, řekl ČTK starosta Ctirad Mikeš.   Přístaviště pro výletní lodě patří městu, loni v dubnu na něm zahájila provoz pravidelná lodní doprava. Když se několikatunové molo do vody potopilo, vedení města rozhodlo, že v řece zůstane až do jara. "Bude se muset vyzvednout a odvézt," řekl Mikeš. Uvolnilo a potopilo se zřejmě kvůli technické závadě.   S ponecháním potopeného přístaviště ve vodě podle Mikeše souhlasil správce vodního toku, Povodí Labe. Město se na tom dohodlo také s provozovatelem lodní dopravy společností Porta Bohemica.   Vlastní lodní dopravu zavedlo město na soutoku Labe a Vltavy už v roce 2009. Loni začaly lodě plout po Labi v pravidelných intervalech. Mělník si od toho slibuje mimo jiné zvýšení turistického ruchu. Kapacita plavidla je zhruba 250 lidí.   zik snm  