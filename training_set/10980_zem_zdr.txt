 Dioxiny - nejtoxičtější látky "vytvořené" lidskou činností  --------------------    Ke zpravodajství: FOTO/aktuality; AUDIO   --------------------    Berlín/Praha 11. ledna (ČTK) - Vybrané údaje o dioxinech, jejichž přítomnost byla v Německu potvrzena i ve vepřovém mase:     Charakteristika:   - Termínem dioxiny se označují dvě skupiny sloučenin blízkých si chemickou strukturou a chemickým chováním. Obě skupiny dohromady zahrnují 210 látek. Ze 17 toxických dioxinů je nejnebezpečnější dioxin 2,3,7,8-tetrachlor-p- dioxin (TCDD).   - Dioxiny se označují za nejtoxičtější látky "vytvořené" lidskou činností a uvolněné do životního prostředí. Vznikají například při chemických reakcích při výrobě pesticidů, chlorovaných látek, při bělení celulózy chlorem nebo například při spalování odpadů, v metalurgii nebo i při požárech, při nichž hoří organické sloučeniny obsahující chlor.   - Dioxiny nejsou rozpustné ve vodě a jen velmi těžce se váží na jiné chemikálie, ukládají se tak v životním prostředí i v tukových tkáních živočichů, včetně člověka.   - Do lidského organismu se mohou dostat vdechnutím, v potravě nebo pokožkou. Krátkodobá expozice vysokým dávkám vyvolává u člověka kožní změny jako chlorakné, tmavé skvrny na kůži a poškození jater. Při dlouhodobém působení je zasažen imunitní a nervový systém, žlázy s vnitřní sekrecí a jsou porušeny reprodukční funkce. Některé dioxiny jsou také karcinogenní.     Havárie a zneužití:   - Dlouhodobé působení dioxinů na přírodu a člověka se prokázalo například ve Vietnamu, kde Američané za války použili jedovatou látku Agent Orange s vysokým obsahem dioxinu. Ještě po více než 30 letech od konce války byla zjištěna v krvi obyvatel postižených míst až 135krát vyšší koncentrace dioxinu než v oblastech, které Agent Orangem zasaženy nebyly.   - Dioxiny vznikaly také v letech 1965 až 1968 v neratovické Spolaně jako vedlejší produkt při výrobě chlórovaného herbicidu Arboricid E. Teprve po hromadném onemocnění více než 80 zaměstnanců v letech 1967 a 1968 byla výroba herbicidu ukončena a provozy zakonzervovány.   - Velké množství nebezpečných dioxinů uniklo do ovzduší v červenci 1976 při explozi chemičky v italském Sevesu. Dioxinový mrak zasáhl území, na kterém žilo 220.000 lidí, a přibližně 200 obyvatel utrpělo těžkou otravu.   - "Dioxinovou krizi" v Belgii způsobilo v roce 1999 odhalení dioxinů v belgických krmných směsích pro dobytek a drůbež, které vedlo k uzavření stovek hospodářství, sebevraždám farmářů i k prohře konzervativní vlády.   - Počátkem prosince 2008 irská vláda nařídila na několik dní stáhnout z trhu všechny produkty z vepřového masa domácí výroby kvůli kontaminaci dioxinem. Dioxiny se do masa dostaly z kontaminovaného krmiva od jednoho z dodavatelů.   - Pozornost vzbudil případ bývalého ukrajinského prezidenta Viktora Juščenka, který byl otráven dioxinem údajně při večeři se zástupci zpravodajských služeb před prezidentskými volbami v roce 2004. Zfalšování těchto voleb nakonec vedlo k tzv. oranžové revoluci, která tehdy Juščenka vynesla k moci. Následky otravy jsou dodnes patrné na jeho tváři.   - Zatím poslední větší skandál s dioxiny zasáhl Německo, kde byly zjištěny v drůbežím i vepřovém mase a vejcích.   David Preisler rmi vju  