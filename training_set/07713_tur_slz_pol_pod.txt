 Mezi českými turisty se začínají množit obavy z cesty do Egypta  Aktualizovali jsme vyjádření cestovní kanceláře Fischer ve třetím odstavci.   --------------------    Praha 29. ledna (ČTK) - Mezi českými turisty se začínají množit obavy z cestování do Egypta. Zemí zmítají protivládní nepokoje. Pobyty tuzemských turistů v Egyptě ale zatím nepokoje nenarušují. Vyplývá to z dnešního zjištění ČTK mezi cestovními kancelářemi. Ministerstvo zahraničních věcí v pátek večer doporučilo českým občanům zvážit za současné situace nutnost cestování do země.   "Naše asociace dostává obrovské množství telefonátů od veřejnosti, která se informuje na situaci v Egyptě a zvažuje tam pobyt", sdělil ČTK mluvčí Asociace českých cestovních kanceláří.   Podobné zkušenosti má cestovní kancelář Fischer, řekl ČTK její mluvčí Daniel Plovajko. Od pátečního večera nabízí Fischer klientům cestujícím do Egypta, že si bez dodatečných poplatků mohou vybrat zájezd do jiné destinace, nebo si mohou dovolenou v Egyptě přeložit na pozdější termín. Aktuální nabídky zatím využilo jen několik málo z více než 500 klientů, kteří mají do Egypta odletět během následujících 14 dnů. Většina z nich poletí na Kanárské ostrovy nebo do Spojených arabských emirátů, ostatní si dovolenou posunuli na pozdější termín. CK Fischer situaci monitoruje a je připravena dočasně pozastavit zájezdy do Egypta, pokud by se zhoršila bezpečnostní situace v letoviscích.      V samotném Egyptě podle Okamury turisté nadále necestují na výlety do Káhiry. Internet stále funguje s problémy, mobilní sítě prý ale výpadky nemají.   Nepokoje a rabování podle agentury DPA pokračovaly v Káhiře i v noci a dnes ráno v Káhiře. Po čtyřech dnech nepokojů a násilností, které si v zemi vyžádaly nejméně 18 mrtvých a přes tisíc zraněných, se prezident Husní Mubarak poprvé obrátil na Egypťany v nočním televizním projevu. Oznámil rozpuštění vlády a přislíbil demokratické reformy.   dnv dp  