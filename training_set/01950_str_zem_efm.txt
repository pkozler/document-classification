 Čtvrtletní zisk Deere a Co vzrostl o dvě třetiny  New York 18. května (ČTK) - Zisk největšího světového výrobce zemědělské techniky Deere &amp; Co vzrostl ve druhém čtvrtletí firemního finančního roku v meziročním srovnání o 65 procent na 904,3 milionu dolarů (15,6 miliardy Kč). Dopomohla k tomu poptávka v Severní i Jižní Americe, vyšší ceny a slabý kurz dolaru, sdělila dnes americká společnost.   Zisk na akcii dosáhl 2,12 dolaru a o šest centů překonal odhady analytiků dotázaných agenturou Thomson Reuters. Tržby firmy stouply o čtvrtinu na 8,9 miliardy dolarů a rovněž mírně překonaly očekávání.   Prodeje velkých zemědělských strojů byly podle firmy na silné úrovni ve Spojených státech, Kanadě a Brazílii. Firma produkuje rovněž lesní a stavební stroje a uvedla, že poptávka v americkém stavebnictví je zatím v počáteční fázi oživení.   Deere očekává, že v celém finančním roce do konce října tržby z prodeje techniky stoupnou o 21 až 23 procent. V únoru firma předpovídala nárůst o 18-20 procent. Společnost dodala, že březnové zemětřesení s následnou vlnou cunami v Japonsku sníží celoroční tržby o zhruba 300 milionů dolarů.   hp vju  