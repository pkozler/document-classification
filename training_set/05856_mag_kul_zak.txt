 Jackson byl prý v podstatě zdravý, nebyl ale léčen, jak měl  --------------------    Ke zpravodajství: FOTO/aktuality   --------------------    Los Angeles 11. ledna (ČTK) - Zesnulý americký zpěvák Michael Jackson byl v podstatě zdravý, ale nedostalo se mu od jeho osobního lékaře dostatečné péče. Takový je názor soudního lékaře Christophera Rogerse, který dnes vypovídal v předběžném soudním líčení, na němž se má rozhodnout, zda je dost důkazů pro to, aby byl Jacksonův lékař Conrad Murray souzen z neúmyslného zabití popové hvězdy.   Podle závěrů policejního vyšetřování podal Murray Jacksonovi 25. června 2009 v 10:40 silné anestetikum propofol, aby mu pomohl usnout. Asi deset minut po podání prostředku Murray z místnosti odešel a když se vrátil po 11:00, zpěvák už nedýchal.   Murray podle Rogerse nepodal propofol správně a udělal chybu, že odešel z Jacksonovy blízkosti, když byl zpěvák v bezvědomí. Žaloba již předtím Murrayho obvinila, že Jacksonovu chronickou nespavost řešil podáváním prostředků, které se používají na narkózu při operacích.   Rogers také řekl, že nevěří tomu, že by zpěvák byl s to si anestetikum vzít sám, jak naznačili Murrayho obhájci. Připustil nicméně, že něco z léku mohl spolknout.   Lékařovi se rovněž podle předchozích výsledků vyšetřování klade za vinu, že nechal Jacksona bez pomoci tři čtvrtě hodiny, než zavolal záchrannou službu, protože telefonoval třem různým lidem. Podle dalších svědeckých výpovědí přinutil Murray Jacksonova tělesného strážce, aby mu před příjezdem sanitky pomohl ukrýt léky ve zpěvákově pokoji.   Prokurátor Murrayho rovněž obvinil ze špatného provedení masáže srdce, při níž se lékař snažil Jacksona oživit. Jeden z tělesných strážců také vypověděl, že lékař podlehl panice a obrátil se na oba přítomné bodyguardy s dotazem, zda umí kardiopulmonární resuscitaci.   Murray už před zahájením řízení, které začalo před týdnem, prohlásil, že se cítí být nevinen. Pokud by nakonec byl shledán vinným, hrozí mu až čtyři roky vězení. V takovém případě by patrně přišel i o licenci k vykonávání lékařské praxe ve Spojených státech.   rv kš  