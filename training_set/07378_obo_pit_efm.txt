 Toshiba pustí na trh počítačový tablet s příští verzí Androidu  --------------------    Ke zpravodajství: FOTO/aktuality   --------------------    San Francisco 3. ledna (ČTK) - Japonská Toshiba pustí na trh počítačový tablet s příští verzí operačního systému Android od americké firmy Google. Prodávat by se měl od konce června. Japonský elektronický výrobce dnes uvedl, že jeho zařízení bude mít úhlopříčku dotekového displeje 26 centimetrů, tedy o centimetr delší než rival iPad od americké firmy Apple.   Přístroj zatím nese provizorní název Toshiba Tablet a bude pracovat s chystanou verzí Androidu, která dostala označení Honeycomb. Tento systém bude pro tablety vhodnější než současné verze Androidu, které vznikly hlavně pro mobilní telefony. Honeycomb lépe využije především rozsáhlejší displej tabletu.   Nejde o první tablet Toshiby ani o první její tablet s Androidem, bude to ale její první tablet pro americký trh. Předpokládá se, že Toshiba představí svůj přístroj tento týden na mezinárodní výstavě spotřební elektroniky (CES) v Las Vegas. Nebude ale jediná. V minulém roce šla na trh řada podobných přístrojů a mnohé další se letos na CES a v obchodech očekávají.   Americká Apple představila svůj tablet iPad loni v lednu, a spustila tak lavinu zájmu mezi spotřebiteli. Jiné podniky se pak pustily do výroby konkurenčních přístrojů, aby popularity iPadu využily ve svůj prospěch.   Toshiba sice ještě neurčila cenu nového přístroje, věří ale, že bude schopna konkurovat iPadu. Jeho ceny se pohybují v USA od 499 do 829 dolarů (zhruba 9300 až 15.500 Kč) podle paměťové kapacity a parametrů bezdrátového přenosu, napsala agentura AP.   pok dvd    