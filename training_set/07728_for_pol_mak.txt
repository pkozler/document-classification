 Kongresmani na schůzce s Chuem kritizovali lidská práva v Číně  --------------------    Ke zpravodajství: FOTO/aktuality   Doplnili jsme Chuova vyjádření v americko-čínské obchodní radě v 1. až 3. odstavci.   --------------------    Washington 20. ledna (ČTK) - Američtí zákonodárci kritizovali úroveň dodržování lidských práv v Číně na dnešním setkání s čínským prezidentem Chu Ťin-tchaem. Zároveň požadovali, aby Peking dělal víc pro ochranu duševního vlastnictví amerických firem působících v Číně. Chu naopak při projevu před americko-čínskou obchodní radou vyzval USA, aby respektovaly územní celistvost Číny, včetně jejích nároků na Tibet a Tchaj-wan.   Chu v projevu zdůraznil, že pokud se budou Čína a USA navzájem vměšovat do oblastí svých "klíčových zájmů", může to vést k napětí ve vzájemných vztazích. "V tomto ohledu představují otázky suverenity Tchaj-wanu a Tibetu a územní svrchovanosti Číny středobod čínských zájmů," řekl.   Čínský prezident ale zároveň uvedl, že vztahy mezi Pekingem a Washingtonem jsou nyní na velmi dobré úrovni. Podotkl také, že Peking se nechce pouštět do žádných závodů ve zbrojení se Spojenými státy a nehodlá usilovat o světovou hegemonii.   Před vystoupením v obchodní radě se dnes Chu setkal se zástupci obou komor amerického Kongresu, kde čelil výtkám ohledně dodržování lidských práv v Číně. "Vyjádřili jsme své dlouhodobé znepokojení kvůli zprávám o porušování lidských práv v Číně, včetně bránění svobodě vyznání," řekl předseda Sněmovny reprezentantů John Boehner. Poslanci v této souvislosti mluvili i o kontroverzní čínské politice jednoho dítěte, která podle Boehnera vede i k tomu, že úřady nutí Číňanky k potratům.   O dodržování lidských práv v Číně mluvil Chu ve středu i s americkým prezidentem Barackem Obamou. Čínský prezident při té příležitosti uvedl, že Peking v otázce lidských práv urazil hodně cesty, ale že ho také mnoho práce čeká. Čína ale podle Chua má zájem na tom, aby se situace v zemi v tomto ohledu zlepšovala.   Boehner dnes také uvedl, že poslanci vyzvali Chua k většímu důrazu při ochraně duševního vlastnictví. Mluvili s čínským prezidentem i o Severní Koreji a požádali ho, aby Peking uplatnil svůj vliv a zmírnil agresivní vystupování Pchjongjangu.   Samostatně s Chuem jednali i vedoucí představitelé Senátu a členové senátního zahraničního výboru. Na schůzce nastolili mimo jiné problematiku čínské měny, která je podle Spojených států uměle podhodnocená. To zvýhodňuje čínské výrobce před americkými.   Senátoři mluvili s Chuem jen den poté, co předseda Senátu Harry Reid v rozhovoru pro média označil čínského prezidenta za diktátora. Svůj výrok se ale později snažil zmírnit.   Chu jednal s představiteli Kongresu den po přijetí v Bílém domě. Také na středeční schůzce se svým americkým protějškem Obamou mluvil kromě lidských práv i o problémech mezinárodní politiky nebo o kurzu čínského jüanu.   Čínský prezident je v USA od úterý. Ve středu byl hostem státní večeře v Bílém domě. Před návratem do Číny se ještě zastaví v Chicagu, kde navštíví tamní čínské kulturní středisko. Setká se také s chicagským starostou Richardem Daleym, který dlouhodobě patří mezi hlavní stoupence posilování čínsko-amerických vztahů.   str šeb  