 GM chce investovat do svých továren v USA 2 mld USD  Toledo 10. května (ČTK) - Automobilka General Motors Co chce investovat do svých 17 továren ve Spojených státech, včetně závodu na výrobu převodovek pro malé vozy, zhruba dvě miliardy USD (33,8 miliardy Kč). Automobilka tak po své záchraně začíná opět investovat do nových produktů. GM však neupřesnila načasování investice a dodala, že podrobnější informace poskytne v příštích měsících.   Investice mají vytvořit nebo uchránit více než 4000 pracovních míst. Celkem automobilka zaměstnává po celém světě 202.000 osob, z toho 77.000 v USA. "Děláme to, protože věříme v poptávku po našich vozech a ekonomiku," uvedl v prohlášení generální ředitel Daniel Akerson.   GM v letošním prvním čtvrtletí více než ztrojnásobila čistý zisk na 3,2 miliardy dolarů z 900 milionů dolarů před rokem. Navázala tak na úspěšný loňský rok, kdy vykázala poprvé od 2004 celoroční zisk. Výsledky byly podpořeny oživením na domácím trhu a silným prodejem v Asii.   GM předloni opustila bankrotový režim a koncem loňského roku se vrátila na burzu. Od té doby investovala do amerických továren 3,4 miliardy USD a vytvořila nebo zachovala 9000 pracovních míst. Americká vláda stále vlastní 32 procent akcií automobilky, napsala agentura Reuters.   irl jw  