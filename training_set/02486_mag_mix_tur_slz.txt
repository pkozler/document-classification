 Návrhář Pierre Cardin v 88 letech postaví obří hotel v Benátkách  --------------------    Ke zpravodajství: FOTO ve Fotobance  ID foto:  F201009300185701    --------------------    Řím 23. června (ČTK) - Francouzský módní návrhář a podnikatel Pierre Cardin spřádá i ve svých 88 letech plány na velkolepé podnikatelské projekty. V Benátkách chce rodák z nedaleké obce Sant'Andrea di Barbarana postavit věžový hotel s 1400 pokoji, 37 výtahy, čtyřmi kiny a parkovištěm pro 1000 automobilů. Luxusní hotel vysoký 240 metrů má podle agentury APA stát v blízkosti benátského nádraží, tedy dost daleko od historického jádra města na laguně.   Výstavba hotelu má být zahájena v říjnu a dokončena v roce 2015. Benátský starosta Giorgio Orsoni už stavbu povolil, řekl Cardin, jenž bude mít ve čtvrtek v Římě velkou módní přehlídku.   Cardin - návrhářská legenda, podnikatel a kulturní mecenáš v jedné osobě - rovněž potvrdil, že chce prodat své firmy. "Chci prodávat, protože jsem starý, ale chápu, že jsem drahý. Chci za své impérium dvě miliardy eur (téměř 49 miliard korun)," řekl Cardin, jenž kromě svého módního domu vlastní i řetězec restaurací a hotelů Maxim.   zdp dr  