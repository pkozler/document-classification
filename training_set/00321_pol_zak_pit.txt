 Důkazem o komplici švédského atentátníka může být video YouTube  Stockholm 3. ledna (ČTK) - Videoposelství sebevražedného atentátníka Taymoura Abdela Wahaba, které bylo na síť YouTube umístěno dva dny po jeho smrti při atentátu v centru Stockholmu z 11. prosince, ale dva dny předtím, než text poselství zveřejnily tajné služby, může být důkazem o tom, že Wahab měl zřejmě komplice. Napsal to dnes švédský deník Aftonbladet.   Atentátník Wahab zaslal zvukové poselství švédské tajné službě Säpo a tiskové agentuře TT jen několik minut před výbuchem, při němž zahynul. Celý text poselství vyšetřovatelé zveřejnili až 15. prosince, ale kompletní verze ve švédštině, arabštině a angličtině byla odeslána na Wahabův účet Mona123Timo na portálu YouTube již o dva dny dříve, píše list.   "Osoba, která poselství dala na portál, musela tudíž k němu mít přístup," zdůrazňuje deník. Podle něj měl Wahab svůj účet na portálu aktivní již čtyři roky.   Švédská média už dříve uvedla, že analýza Wahabova zvukového poselství umožnila zjistit, že zachycuje dech nejméně jedné další osoby přítomné při jeho natáčení, z čehož bylo možné existenci komplice vyvozovat. Zpráva obsahovala zvukové nahrávky ve švédštině a v arabštině, jež odkazovaly na švédské angažmá v Afghánistánu a na karikaturistu Larse Vilkse, který dříve nakreslil karikatury muslimského proroka Mohameda.   "Naše činy budou mluvit za sebe. Dokud neskončíte s válkou proti islámu a s ponižováním proroka a se svou hloupou podporou tomu praseti Vilksovi," řekl podle TT hlas na nahrávce.   Säpo se odmítla agentuře AFP k věci vyjádřit s poukazem na to, že vyšetřování je vedeno jako důvěrné.   Již v polovině prosince vyslovili švédští vyšetřovatelé domněnku, že Wahab, jenž nebyl mezi zhruba 200 sledovaných švédských islamistů, možná atentát nezosnoval sám. Po komplicích se pátralo mimo jiné na internetové sociální síti Facebook, zjištěné vazby byly ale podle dostupných informací zřejmě jen nepřímé.   V sobotu 11. prosince vybuchlo kolem 17:00 SEČ v obchodní čtvrti Stockholmu auto, v němž bylo několik plynových bomb. Krátce poté se asi o 300 metrů dál ozvala druhá detonace. Policisté našli na místě výbuchu těžce zraněného muže, který svým zraněním podlehl. Mrtvý měl v batohu šest trubic s výbušninami, z nichž ale jen jedna explodovala. Při výbuchu zahynul pouze útočník, další dva lidé byli zraněni.   ik mik    