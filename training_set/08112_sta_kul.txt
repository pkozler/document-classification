 Jiřičná navrhla mrakodrap pro Brno, má měřit 117 metrů  Brno 18. ledna (ČTK) - Architektka Eva Jiřičná navrhla pro brněnské širší centrum mrakodrap, který by byl nyní nejvyšší ve městě. Stavba v brněnské ulici Heršpická vysoká 117 metrů má stát 3,5 miliardy korun. Informoval o tom web lidovky.cz. Jiřičná to ČTK potvrdila. Podle ní je zatím dokončen pouze projekt, investor HS-Investment nemá žádná další povolení.   Jiřičnou a její studio AI Design prý o vypracování projektu požádala přímo investorská firma, za nímž zřejmě stojí rakouský podnikatel Gerhard Hudecek. Ten už v Brně vlastní řadu nemovitostí, z nichž některé nechal postavit.   Podle zastupitele městské části Brno-střed Vojtěcha Mencla (ODS) by zřejmě měl magistrát vypracovat projekt, který by zrevidoval možnosti lokality kolem Heršpické.   Nový mrakodrap pod jménem Palác Heršpická by měl mít 35 pater. Bude konkurentem dvou mrakodrapů, které by měly vyrůst na jihu Brna. Věže AZ Tower, které by se měly začít budovat už v únoru, mají měřit 109,5 metru. Stojí za nimi investor AZ Tower.   Jedenasedmdesátiletá Jiřičná žije ve Velké Británii. Je proslulá díky svým projektům obchodů v New Yorku a Londýně. Za svou práci získala několik řádů a ocenění.   lab sap  