 Vrchní soud potvrdil za střelbu na Zlínsku nepodmíněné tresty  --------------------    Ke zpravodajství: FOTO/aktuality   Doplnili jsme odůvodnění rozsudku a další informace ve 4. až 6. odstavci.   --------------------    Olomouc 25. ledna (ČTK) - Olomoucký vrchní soud dnes potvrdil nepodmíněné tresty dvěma mužům podezřelým z obchodu s marihuanou, při němž byl předloni na Zlínsku postřelen muž, jenž na následky zranění později zemřel. Tomáš Hrdlička z Luhačovic na Zlínsku, který podle obžaloby střílel, si odpyká ve vězení 12 let. David Kolda z Hluku na Uherskohradišťsku tři roky. Stejný trest uložil obžalovaným loni v říjnu Krajský soud ve Zlíně.   Událost se stala 29. října 2009. Podle obžaloby si poškozený přijel na Zlínsko z Ostravy pro dva kilogramy marihuany, které chtěl koupit od Hrdličky za 220.000 korun. Obchod zprostředkoval Kolda, za což mu podle žalobce Hrdlička slíbil 10.000 korun. Kolda měl poškozeného také odvézt na smluvené místo.   Tam ho údajně Hrdlička z nezjištěných důvodů střelil v autě pistolí do kolena a pak jej tloukl neznámým předmětem do hlavy a těla. Poté poškozeného zanechal na místě, kde muž vykrvácel. Jeho tělo tentýž den nalezl náhodný kolemjdoucí. Kolda podle spisu Hrdličkovi pomáhal s čištěním auta, kde zůstaly stopy krve.   Proti rozhodnutí Krajského soudu ve Zlíně se odvolali oba obžalovaní i státní zástupce. Hrdlička v odvolání tvrdil, že jeho vina nebyla prokázána, podle obhájce Koldy v případu absentují jakékoliv důkazy o vině jeho klienta. Krajský soud podle obhahoby postupoval nezákonně, když údajně oba obžalované odsoudil na základě výpovědi Koldy v trestním řízení, které bylo proti němu zastaveno.   Vrchní soud však dospěl k jinému závěru. "Výpověď obžalovaného Koldy lze použít jako důkaz. Trestná činnost obou byla dostatečně prokázána," uvedl v odůvodnění rozsudku předseda senátu vrchního soudu Jaroslav Zbožínek.   V případě Hrdličky se však kauza částečně vrací na Krajský soud ve Zlíně. Vrchní soud totiž z podnětu odvolání státní zástupkyně zrušil rozhodnutí krajského soudu, kterým zprostil Hrdličku obžaloby z nedovolené výroby a držení omamných a psychotropních látek. Na základě stejných důkazů přitom kraj podle státní zástupkyně odsoudil mimo jiné za tento trestný čin Koldu.   orv jpt  