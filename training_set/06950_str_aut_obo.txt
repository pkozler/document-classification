 Víc než polovinu nových osobních aut loni v ČR koupily firmy  --------------------    Ke zpravodajství: GRAFIKA   --------------------    Praha 28. ledna (ČTK) - Víc než polovinu nových osobních aut loni v Česku koupily firmy. Ze statistik Sdružení automobilového průmyslu (SAP) vyplývá, že z téměř 170.000 prodaných nových osobních aut na firemní nákupy připadá 56,52 procenta.   V celkových prodejích vedly s 26,25 procenta auta zařazená do třídy malé vozy, následovala střední třída s 20,32 procenta a nižší střední s 19,10 procenta. Celkem se ve třídách mini, malé vozy, nižší střední třída a střední třída prodalo 117.006 aut, což představuje téměř 70 procent všech prodaných vozů.   Nejprodávanější značkou osobních aut byla podle dřívějších informací SAP Škoda s nárůstem o 11 procent na 53.009 aut. Následoval Ford i přes pokles o 13 procent se 14.234 vozy a třetí byl Volkswagen, který si meziročně polepšil o desetinu na 13.069 prodaných aut.   Podle používaného paliva měly v prodejích nových aut v loňském roce více než nadpoloviční zastoupení vozy s benzinovým motorem, který mělo 57,28 procenta aut. Vozy se vznětovým motorem se na prodejích podílely necelými 40 procenty.   Více než polovina prodaných nových osobních aut byla s motorem o výkonu do 75 kW, osobních automobilů s výkonem nad 125 kW bylo 7,27 procenta.   Průměrné emise oxidu uhličitého u nových osobních automobilů poprvé registrovaných v ČR v loňském roce činily 149 gramů na kilometr. Z toho u vozidel s benzinových motorem 147 g/km a automobilů se vznětových motorem 151 g/km, uvedlo Sdružení automobilového průmyslu.   kri dvd  