 Výrobci luxusního zboží Burberry loni stoupl zisk o 39 procent  --------------------    Ke zpravodajství: ilustrační FOTO ve Fotobance  ID foto:  F200809250063001 ,  P200901200597901    --------------------    Londýn 26. května (ČTK) - Výrobci luxusního zboží Burberry Group stoupl v loňském fiskálním roce zisk před zdaněním a bez mimořádných položek o 39 procent na 298 milionů liber (8,4 miliardy Kč). Firma v dnešním prohlášení rovněž oznámila, že plánuje zvýšit investice do nových obchodů a modernizace dosavadních obchodů a vytěžit tak co nejvíce z oživení poptávky po luxusním zboží.   Tržby se za za rok do konce března zvýšily o 27 procent na 1,5 miliardy liber. Firmě pomohla hlavně vysoká poptávka obyvatel Číny, a to jak doma, tak při jejich cestách v zahraničí. Burberry díky silným výsledkům hospodaření zvýší za loňský rok dividendu o 43 procent na 20 pencí na akcii.   Burberry chce v letošním fiskálním roce investovat do nových obchodů a renovace starších obchodů ve velkých městech, jako Londýn, Paříž, Chicago, Hongkong, Šanghaj a Sao Paulo, 180 až 200 milionů liber. V loňském roce její investice činily 108 milionů liber.   Trh s luxusním zbožím letos silně oživuje, i když někteří analytici se báli, že by ho mohly zasáhnout úsporná opatření v Evropě a kroky k ochlazení příliš rychlého růstu v některých rozvíjejících se zemích. Americká konzultační společnost Bain tento měsíc zvýšila výhled růstu tržeb z prodeje luxusního zboží na osm procent z původních tří až pěti procent.   Burberry letos očekává mírné zlepšení provozní ziskové marže, tedy podílu provozního zisku na tržbách, z loňských rekordních 15,6 procenta. V první polovině roku však zřejmě marže kvůli vyšším investicím klesne, napsala agentura Reuters.   Burberry prodává širokou škálu produktů, včetně pánského a dámského oblečení, kabelek, obuvi a parfémů. Burberry vznikla v roce 1856 a pověst si získala šátky a kabáty a typickým vzorem béžovo-červeno-černé kostky. Společnost je oficiálním dodavatelem oděvů pro britskou královnu Alžbětu II. Značkový obchod má rovněž v České republice, v pražské Pařížské ulici.   irl mha  