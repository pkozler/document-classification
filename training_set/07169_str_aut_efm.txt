 VW i se Škodou zaznamenal v Německu růst prodeje firemních flotil  Berlín 26. ledna (zpravodaj ČTK) - Německé automobilce Volkswagen (VW) a jejím dceřiným značkám Audi, Seat a Škoda se loni dařilo u německých firemních klientů. Uvedené koncernové značky dodaly firmám celkem 153.134 nových osobních vozů, což představuje nárůst o 13 procent oproti roku 2009. Oznámila to wolfsburská automobilka v tiskovém prohlášení.   Největší zájem měli zákazníci s vozovým parkem nad deset aut o stroje mateřského koncernu VW, kterých se prodalo 87.303. Na druhém místě skončily modely Audi se 49.450 kusy. Nejlepším importérem byla česká Škoda, která německým firemním flotilám dodala 13.975 nových vozů. Španělský Seat se na výsledcích podílel 2.406 auty.   U všech čtyřech značek to znamená procentuální nárůst oproti předchozímu roku, nejmarkantnější byl ale u španělského výrobce. Seat loni firemní klientele v Německu dodal o 104 procenta víc vozů než v roce 2009, kdy jich bylo 1180.   "Koncern Volkswagen potvrdil v roce 2010 svou vynikající pozici v obchodování s velkými zákazníky," komentoval výsledky za loňský rok šéf mezinárodního prodeje firemních flotil VW Martin Jahn. Německá automobilka podle něj disponuje jedinečným portfoliem inovativních automobilů šetrných k životnímu prostředí, které ještě víc zhodnotí nové modely chystané na letošní rok. "I přes obtížnou situaci trhu se díky této silné konkurenční pozici díváme do nového roku pozitivně," dodal nejvýše postavený Čech v hierarchii největší evropské automobilky.   Z jednotlivých modelů byly loni na německém firemním trhu nejžádanější vozy VW Passat a Golf a Audi A4. Odděleně Volkswagen eviduje lehké užitkové vozy do pěti tun, kterých firemním zákazníkům dodal 26.336; zhruba o 2000 víc než v předchozím roce.   fln mha  