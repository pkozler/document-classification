 Čím déle se pátrá, tím je menší šance na nalezení zdroje průjmů  Praha 1. června (ČTK) - Čím déle trvá pátrání po zdroji krvavých průjmů, které se ze severu Německa rozšířily do dalších evropských zemí, tím je podle epidemiologa profesora Romana Prymuly menší naděje, že se najde. Nákaza si od půlky května vyžádala téměř dvě desítky obětí. Testy nepotvrdily, že by zdrojem byly španělské okurky, jak se původně uvádělo. Podle ministra zemědělství Ivana Fuksy by zdrojem mohlo být špatně tepelně zpracované maso. Prymula soudí, že teď už se nákaza přenáší mezi lidmi navzájem.   "Pokud si všichni lidé budou řádně mýt ruce, epidemie může rychle skončit. Protože to všichni neudělají, mohla by skončit do dvou měsíců," řekl ČTK Prymula. Na mytí rukou stačí běžné mýdlo, není nutné dezinfekční. Prymula je přesvědčen, že v ČR není žádný produkt, z něhož by se lidé nakazili. Všichni nemocní mají souvislost s Německem. Prymula nevylučuje ani úmyslné zanesení infekce do skladišť potravin. Historicky se to už v konkurenčním boji firem prý stalo.   Hlavním nebezpečím silného průjmu je odvodnění, hlavně u kojenců, malých dětí a seniorů. Velké ztráty tekutin a iontů vedou k rozvratu vnitřního prostředí. Pacient může zkolabovat. Obecně příčinou akutních průjmů jsou infekce, dietní chyby, alergie či špatný psychický stav. Chronické průjmy mohou souviset s psychikou, střevním zánětem či špatnou funkcí slinivky.   Primářka infekčního oddělení Fakultní nemocnice na Bulovce Hana Roháčová ČTK řekla, že léčba se zaměřuje na zavodňování, kontrolu vnitřního prostředí a sledování funkcí ledvin. Jsou-li větší krvácivé příznaky, je i protikrvácivá. Aktuálně není na Bulovce žádný pacient s krvácivým průjmem.   Antibiotika se při léčbě průjmu nepodávají, mohou v některých případech průběh zhoršit. Někteří pacienti musejí být na dialýze, hrozí selhání ledvin. Při celkovém zhoršení stavu, hlavně u starších lidí, kteří mají už křehčí cévy, se může objevit komplikace v podobě mrtvice.   E. coli je běžná bakterie, mají ji ve střevě všichni lidé i zvířata. Několik typů ale může vyvolat vážné zdravotní problémy, nově objevená enterohemoragická O104:H4 tvoří toxiny.   Primářka doporučila lidem s průjmem, aby vyhledali praktika. "Stav by měl posoudit první on, zná epidemiologické souvislosti. Průjem může být také reakcí na užívání antibiotik," řekla.   Pediatr Milan Kudyn ČTK řekl, že čím menší dítě, tím vážnější je ohrožení dehydratací. U dětí jsou průjmy běžné. "Pokud se najde ve výtěru nebezpečný kmen a dítě zvrací, má průjem, ve stolici je krev a hlen, předáváme ho na infekci, protože někdy rozhodují hodiny," řekl.   Rodiče poučuje, že když má dítě průjem, mají přinést k lékaři plínku, aby stolici posoudil. Pokud má dítě řídkou stolici každé dvě hodiny, je to alarmující příznak. Má-li řídkou stolici jednou za den, je možné vyčkat na další vývoj. Vhodná dieta jsou suchý rohlík, mrkev nebo rýže.   Kojené děti mají matky dál kojit. "Kojení se nepřerušuje, dítě dostane rýžový nebo mrkvový odvar, dá se koupit i v lékárnách," poradil lékař.   Riziko nákazy snižují probiotické bakterie v některých mléčných výrobcích. Zpravidla ale neobsahují dostatek těchto bakterií, proto odborníci radí doplňky stravy. Probiotické bakterie podporují rozklad toxinů tvořených škodlivými bakteriemi.   Česko má tři případy možné nákazy - z nich jedno podezření u americké turistky testy potvrdily. Testy má specializovaná laboratoř ještě udělat u vzorku od starší pacientky, která je v nemocnici v Hradci Králové, a u starší pacientky z Trutnova.   Naďa Myslivcová mkv  