 Společnosti VaK Prostějov loni klesl zisk na 1,5 milionu korun  Prostějov 23. května (ČTK) - Společnosti Vodovody a kanalizace Prostějov (VaK) loni klesl podle auditovaných čísel čistý zisk na 1,5 milionu korun. V roce předcházejícím hospodaření prostějovské vodohospodářské firmy skončilo ziskem 1,8 milionu korun. ČTK informaci získala z pozvánky na řádnou valnou hromadu společnosti.   VaK Prostějov měl na konci loňského roku celková aktiva 731 milionů korun. Cizí zdroje společnosti činily 72,6 milionu Kč, v roce předcházejícím dosahovaly 62,4 milionu korun. Majoritním vlastníkem firmy Vodovody a kanalizace Prostějov je prostějovská radnice.   Společnost VaK Prostějov původně zásobovala pitnou vodou zhruba 71.000 lidí z Prostějovska. V únoru 2006 však pronajala na 25 let vodohospodářský majetek společnosti Středomoravská vodárenská, která se po fúzi se Zlínskou vodárenskou přejmenovala na Moravskou vodárenskou. Prostějovská firma se nyní zabývá plánováním, přípravou a budováním vodovodních řadů a kanalizačních stok.   orv snm  