 Spor firmy Diag Human s českým státem se táhne skoro 20 let  Praha 1. června (ČTK) - Vývoj sporu společnosti Diag Human s ČR:     1991 - Ministerstvo zdravotnictví vyhlásilo soutěž na zpracování krevní plazmy. Předběžně dohodlo přijetí nabídky dánské firmy Novo Nordisk a společnosti Diag Human (do roku 1993 Conneco). Ve výběrovém řízení firmy ale neobstály.   9. března 1992 - Ministr zdravotnictví Martin Bojar sdělil firmě Novo Nordisk, že nevyhrála, protože se spojila s podezřelou firmou Conneco. Kolem jejího představitele Josefa Šťávy se tehdy vynořila řada skandálů. Nic mu ale nebylo prokázáno.   1995 - Diag Human požadovala 500 milionů korun za ušlý zisk.   1996 - Diag Human snížila výši škody na 197 milionů korun. Ministr zdravotnictví Jan Stráský podepsal rozhodčí smlouvu, což znamenalo, že případ bude řešit arbitráž.   1997 - Rozhodčí senát uznal nárok Diag Human, ale nezabýval se výší škody.   1998 - Potvrzeno rozhodnutí z roku 1997. Diag Human nabídla smír za 50 milionů a akcie společnosti Sevak. Ministryně Zuzana Roithová podala žalobu na neplatnost rozhodčí smlouvy. V roce 2000 soud žalobu zamítl.   16. prosince 2002 - Přezkumný senát potvrdil nález z června 2002, podle kterého musela ČR zaplatit 326,6 milionu korun.   26. května 2003 - Diag Human oznámila, že si vypočítala náhradu za obchodní ztrátu. Původně chtěla dvě miliardy korun, částku pak zvýšila o úroky a odhady hovořily až o 10 miliardách.   Září 2003 - Ministryně zdravotnictví Marie Součková pověřila zastupováním státu ve sporu advokáta Zdeňka Nováčka, a to bez výběrového řízení. Později se objevilo podezření, že Nováček své služby předražil. Smlouva mu určila odměnu deset milionů korun bez ohledu na výsledek sporu.   6. ledna 2005 - Součková byla obviněna z porušování povinnosti při správě cizího majetku a ze zneužití pravomoci veřejného činitele kvůli smlouvě s advokátem Nováčkem. Soud se táhne šest let. Naposledy 18. května 2011 Obvodní soud pro Prahu 2 rozhodl o zastavení stíhání Součkové. Podle nepravomocného rozhodnutí soudu se dopustila porušení povinnosti při správě cizího majetku, tento čin již byl ale promlčen.   1. února 2006 - Ministerstvo zdravotnictví nemusí podle rozhodnutí soudu advokátovi Nováčkovi vyplácet deset milionů.   10. července 2006 - Policie nezjistila, že by někdo při rozhodčím řízení mezi firmou Diag Human a Českem uváděl nepravdivé údaje či se snažil ovlivňovat svědky. Policejního prověřování okolností prohrané arbitráže tak skončilo odložením.   13. srpna 2008 - ČR prohrála arbitráž s Diag Human, zaplatit musí 8,33 miliardy korun. Firma požadovala 14 miliard korun.   3. září 2008 - Stát se odvolal proti výsledku arbitráže a žádá, aby ortel přezkoumali noví soudci.   28. listopadu 2008 - Bylo rozhodnuto, že o přezkumu nálezu má rozhodovat senát ve složení Petr Kužel (prezident Hospodářské komory), Milan Kindl (tehdejší proděkan plzeňské právnické fakulty) a Damian Della Ca (švýcarský právník). Se jmenováním Kužela, o jehož nominaci rozhodl soud, nesouhlasila Diag Human.   2. listopadu 2009 - Ústavní soud bez veřejného jednání odmítl stížnost Diag Human proti jmenování Kužela, protože firma ještě nevyčerpala všechny procesní prostředky ke své obraně. Podala totiž zároveň dovolání k Nejvyššímu soudu.   29. března 2010 - Diag Human navrhla vládě, aby se zastavilo současné přezkumné rozhodčí řízení a aby obě strany sporu respektovaly původní rozhodčí nález z roku 2008.   30. března 2010 - Rozhodce Damian Della Ca odstoupil. Učinil tak prý kvůli pochybám o nezaujatosti dalších rozhodců.   12. dubna 2010 - Rozhodci z přezkumného senátu zamítli nárok dvou offshorových firem, které se zapojily do celé kauzy a požadovaly zhruba čtvrtinu pohledávky Diag Human.   29. dubna 2010 - Diag Human jmenovala nového rozhodce, kterým se stal švýcarský právník Max Baumann.   13. května 2010 - Ministerstvo zdravotnictví požadovalo, aby třetího rozhodce v arbitráži jmenoval soud. Jmenování Švýcara Maxe Baumanna firmou je podle ministerstva neúčinné.   14. října 2010 - Nejvyšší soud zrušil jmenování Petra Kužela rozhodcem v arbitráži. Vyhověl tak stížnosti Diag Human. Případ bude posuzovat Městský soud v Praze. V souvislosti s tím se Diag Human rozhodla podat trestní oznámení na exministra zdravotnictví Tomáše Julínka a jeho někdejšího náměstka Marka Šnajdra (oba ODS). Podle firmy vědomě oklamali vládu ČR, protože údajně záměrně umístili návrh na jmenování rozhodce k předem vybranému, ale nepříslušnému Obvodnímu soudu v Praze 6.   24. května 2011 - Vídeňský soud na návrh Diag Human provedl exekuci tří významných uměleckých děl zapůjčených ČR na výstavu v rakouské metropoli. Česko se pravděpodobně odvolá.   30. května 2011 - Právní zástupce Diag Human Jan Kalvoda oznámil, že také pařížský soud uznal nárok společnosti na odškodnění ze strany ČR.   1. června 2011 - Rozhodnutí zahraničních soudů ohledně možných exekucí českého majetku na základě návrhů Diag Human odporují obecně uznávaným zásadám mezinárodního práva v oblasti jurisdikčních imunit státu, sdělilo ČTK české ministerstvo zahraničí.   - Společnost Diag Human oznámila, že její majitel Josef Šťáva prodal akcie firmy mezinárodnímu konsorciu investorů.   ipo ped pba  