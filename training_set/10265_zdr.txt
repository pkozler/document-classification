 Pardubická krajská nemocnice kvůli chřipkám zakáže návštěvy  Pardubice 31. ledna (ČTK) - První nemocnice v Pardubickém kraji omezuje kvůli vlně chřipek a respiračních onemocnění návštěvy. Pardubická krajská nemocnice od úterý 1. února zakázala přístup veřejnosti na infekční oddělení, ARO, jednotky intenzivní péče a geriatrické centrum s léčebnou dlouhodobě nemocných. ČTK o tom dnes informovala mluvčí zdravotnického zařízení Alice Štrajtová Štefková.   Další nemocnice zatím k podobnému opatření nepřistoupily, nejsou však vyloučena. V minulém týdnu se výskyt akutních respiračních chorob včetně chřipky se v kraji zvýšil o 40 procent na 1800 nemocných na 100.000 obyvatel, za takzvaný epidemický práh hygienici považují 2000 nemocných. Tuto hodnotu již překročily okresy Ústí nad Orlicí a Chrudim.   dos pba  