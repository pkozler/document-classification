 Autobazar Auto Esa stáhl žalobu na sdružení SOVA  Praha 3. května (ČTK) - Autobazar Auto Esa stáhl žalobu na Sdružení na ochranu vlastníků automobilů (SOVA) kvůli údajné negativní kampani, kterou sdružení proti prodejci ojetin vedlo. Zástupci autobazaru to dnes uvedli v prohlášení pro ČTK. SOVA se domnívá, že Auto Esa se stažením žaloby snaží zabránit jejímu zamítnutí soudem.   Auto Esa žaloval sdružení kvůli sérii článků, ve kterých SOVA naznačovalo, že se autobazar podílel na podvodném jednání společnosti Globus Car. V žalobě na ochranu dobré pověsti požadoval celkem 300.000 Kč odškodného a stažení všech článků. Auto Esa vykoupil od Globus Caru téměř 200 automobilů, které Globus nezaplatil původním majitelům. Za to byl majitel Globus Caru Zdeněk Kazda pravomocně odsouzen k pěti letům odnětí svobody.   "Sdružení SOVA ve svých písemných vyjádřeních pro Městský soud v Praze v rámci výše jmenovaného soudního sporu s Auto Esa uvedla, že netvrdila, ani netvrdí, že by se společnost Auto Esa podílela na podvodném jednání společnosti Globus Car či že by se pracovníci Esa podíleli na trestné činnosti," uvedl mluvčí Auto Esa Jan Kučmáš.   Podle předsedy sdružení Zbyňka Veselého není pravda, že by se SOVA přestala hlásit ke svým tvrzením v kauze Globus Car. "Na webu našeho sdružení se nezměnilo ani písmeno. Máme pocit, že Auto Esa zjistilo, že nemá šanci ve sporu vyhrát, a stažením žaloby se snaží zabránit zamítnutí žaloby soudem," uvedl.   Veselý doplnil, že autobazar žalobu stáhl, když sdružení soudu navrhlo, aby ve sporu s Auto Esa svědek dosvědčil, že mezi prodejci Globus Caru a výkupčími Auto Esa působili lidé, kteří se velmi dobře osobně znali z předchozího zaměstnání v jiném autobazaru, a mohli tak celý podvod předem naplánovat. Podle Kučmáše autobazaru není o takových zaměstnancích nic známo. Dodal, že policie ani městský soud neshledali po roce a půl žádnou vinu ze strany zaměstnanců Auto Esa.   Sdružení nyní podle Veselého bude požadovat po bazaru úhradu nákladů na výlohy spojené se soudním procesem.   jsa dvd  