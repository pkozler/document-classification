 Britské supermarkety stáhly z prodeje potraviny zasažené dioxiny  Berlín/Londýn 9. ledna (ČTK) - Britské řetězce supermarketů Tesco, Morrison's a Sainsbury's stáhly z prodeje koláče, sušenky a další zboží obsahující suroviny z vajec poté, co se potvrdilo, že k jejich výrobě byla použita vejce kontaminovaná rakovinotvornými dioxiny. Zdravotní rizika po jejich konzumaci ale byla minimální, napsala v noci na dnešek agentura AP.   Britský úřad pro potravinovou bezpečnost uvedl, že většina zasažených potravin se již prodala, protože mají krátkou trvanlivost. Zároveň ale dodal, že po požití těchto produktů nehrozí zdravotní rizika.   Krmivo s dioxiny v tukové složce zkrmovala zvířata na farmách v Německu. Ministerstvo zemědělství Šlesvicka-Holštýnska uvedlo, že má důkaz, že firma Harles &amp; Jentzsch vyráběla kontaminovaný tuk po měsíce.   První nález dioxinů v mase se objevil tuto sobotu. Tři kuřata z 15 vzorků kuřat, krůt a prasat odeslaných komisi EU, vykazovala dvojnásobnou koncentraci, než zákon povoluje, uvedl mluvčí německého ministerstva zemědělství.   České úřady podle pátečního vyjádření českého ministerstva zemědělství zintenzivnily kontroly potravin dovážených z Německa i kontroly výrobců krmiv. Podle předběžných výsledků byly testované vzorky vepřového v pořádku.   Německé úřady nebezpečnou látku objevily ve 13 z 16 spolkových zemích. Dioxin je vysoce toxická a karcinogenní látka, která se rozkládá pomalu. Dobře se váže na tuk v lidském nebo zvířecím těle a při větších koncentracích nebo dlouhodobém působení může způsobit vážné zdravotní poruchy.   pok mha  