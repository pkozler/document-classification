 Výrobce stavebních hmot Cemex má v ČR nového generálního ředitele  Praha 16. května (ČTK) - Novou funkci generálního ředitele předního tuzemského výrobce stavebních hmot a materiálů Cemex obsadil Peter Dajko (40). Oznámila to dnes firma. Kromě změny v čele firmy má Cemex novou organizační strukturu.   Všechny provozní činnosti společnosti v Česku nově spadají v určité úrovni pod generálního ředitele. "Díky této změně bude naše společnost schopna pružněji reagovat na změny, bude rychlejší v přijímání rozhodnutí a bude se moci lépe přizpůsobit místním podmínkám," uvedl Dajko.   Změna organizační struktury nastala také v dalších zemích, kde firma podniká. V celosvětovém měřítku patří mezi hlavní změny rozdělení poboček do šesti regionů. Česká republika je součástí regionu nazvaného Severní Evropa, jehož prezidentem je Ignacio Madridejos. Severní Evropa se dále člení na takzvané podregiony. Česko společně s Rakouskem, Maďarskem, Litvou a Polskem spadá do oblasti s názvem Východní Evropa. Tento podregion koordinuje Rüdiger Kuhn, nově jmenovaný prezident firmy pro Polsko a Východní Evropu.     Cemex je původem mexický výrobce a dodavatel betonových směsí, cementu, kameniva, přísad a dalších stavebních materiálů. V České republice podniká od roku 2005. V tuzemsku provozuje kolem 50 betonáren, sedm štěrkoven, dva kamenolomy a cementovou mlýnici.   dnv vju  