 Favority na Zlatou malinu jsou Twilight a Poslední vládce větru  --------------------    Ke zpravodajství: FOTO ve Fotobance  ID foto: P201007010060001, P201005271063301, P201007210895701, F201101210070801   --------------------    Los Angeles 24. ledna (ČTK) - Dnes byly v Los Angeles oznámeny nominace na Zlatou malinu, výroční anticenu pro nejhorší filmy a herecké výkony uplynulého roku. Mezi nejžhavější kandidáty patří podle agentury Reuters filmy Poslední vládce větru režiséra Nighta Shyamalana a kasovní trhák Twilight Sága: Zatmění, oba si vysloužily po devíti nominacích.   Se sedmi nominacemi jim dýchá na záda Sex ve městě 2, který líčí nejnovější sexuální dobrodružství stárnoucích hrdinek stejnojmenného seriálu. Kromě Zlaté maliny pro nejhorší film aspiruje čtveřice hereček v hlavních rolích - tedy Sarah Jessica Parkerová, Kim Catrallová, Kristin Davisová a Cynthia Nixonová - na kolektivní cenu pro nejhorší obsazení celého filmu. Pětici nejhorších filmů uzavírá romantická komedie Exmanželka za odměnu a Tupíři, kritiky strhaná parodie na Twilight Ságu.   Mezi herečkami budí pozornost jméno Jennifer Anistonové, která byla nominována za role hned ve dvou romantických komediích - Exmanželka za odměnu a Záměna. Rovněž herec Ashton Kutcher získal dvě nominace za výkony ve filmech Vrahouni a Na sv. Valentýna.   Pro zpěvačku a herečku Miley Cyrusovou (Poslední píseň) by předávání mohlo být rodinnou záležitostí, protože její otec Billy Ray Cyrus je také kandidátem na Zlatou malinu za vedlejší roli ve filmu Chůva v akci.   Vítězové, kteří vzešli z hlasování 637 lidí z USA i zahraničí, budou slavnostně vyhlášeni 26. února, tradičně den před udílením Oscarů. Ocenění si zřídkakdy Zlatou malinu vyzvedli osobně. Čestnými výjimkami jsou Halle Berryová v roce 2005 a Sandra Bullocková vloni, které si shodou okolností den poté došly na pódium pro Oscara.   Idea ceny Zlatá malina, která má být protiváhou k vážnosti udělování Oscarů, se zrodila před jednatřiceti lety v hlavě publicisty a filmového nadšence Johna Wilsona. Cena má podobu plastikové maliny velikosti golfového míčku, usazené na kotouči osmimilimetrového filmového pásu, obojí je posprejované zlatou barvou.   K ceně, která vyznamenává to nejhorší, co se minulý rok objevilo v kinech, patří jistá převrácená logika. Podle této logiky byl rok 2010 bohatý na události. Webová stránka cen Razzie.com jej charakterizuje jako rok remaků, snížené návštěvnosti kin a přirážek na vstupném za 3-D brýle.   jzk str jnd  