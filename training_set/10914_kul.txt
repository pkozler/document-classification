 Před 165 lety se narodil autor nesmrtelných Broučků  --------------------    Ke zpravodajství: FOTO ve Fotobance   --------------------    Jimramov 3. ledna (ČTK) - Český evangelický kněz Jan Karafiát, který se narodil 4. ledna 1846 v Jimramově na Českomoravské vysočině, vydával články o biblických studiích, kázání, publikoval i teologické spisy a pustil se také do revize textů Bible kralické. Jeho jméno je však nesmrtelně spjato především s jedinou knihou - Broučky.   Od roku 1876, kdy tato poetická dětská knížka vyšla poprvé, se dočkala zhruba stovky vydání, a to i přes to, že byla po 40 let na indexu. Příběh ze světa broučků a světlušek, který je plný laskavého humoru, lásky a pochopení, byl mnohokrát zpracován pro činohru, loutkové divadlo, film, televizi, byl zhudebněn jako balet a stal se námětem pro operu.   Karafiát pocházel ze vzdělané, ale poměrně chudé rodiny. Měl devět sourozenců. Studoval gymnázium a potom teologii v Berlíně, Bonnu a ve Vídni. Byl soukromým učitelem v Kolíně nad Rýnem a skotském Edinburgu, tam se také seznámil se svou mecenáškou, lady Jane Beaukenen, která mu byla nápomocna s prvním vydáním Broučků. Od roku 1872 byl učitelem evangelického semináře v Čáslavi a od roku 1875 působil 20 let jako evangelický farář v Hrubé Lhotě na Valašsku. Ke konci života žil v Praze, kde také 31. ledna 1929 zemřel.   tom sat  