 Výroba masa na jihu Čech v 1. čtvrtletí mírně klesla  České Budějovice 24. května (ČTK) - Výroba masa v Jihočeském kraji v prvním čtvrtletí meziročně mírně klesla, a to o 0,2 procenta. Na jatkách od ledna do března zpracovali 10.221 tun hovězího, vepřového a skopového, loni to bylo o 18 tun více. Vyplývá to z údajů Českého statistického úřadu (ČSÚ).   Pokles statistici zaznamenali u vepřového masa, vyrobeno bylo 8081 tun, meziročně o 126 tun méně. Naopak hovězího bylo vyrobeno meziročně o 117 tun více, 2139 tun. Skopového byly za první tři měsíce roku zpracovány dvě tuny, loni to bylo devět tun.   Pokles výroby vepřového souvisí s poklesem počtu chovaných prasat. Ten zase souvisí například s nárůstem cen obilovin v minulém roce, uvedla ředitelka jihočeské agrární komory Hana Hricová. Výkupní ceny vepřového byly také pod výrobními náklady, proto se řada družstev rozhodla stav prasat snížit.   Na porážku v prvním čtvrtletí šlo 6951 kusů skotu, meziročně o 306 více. Počet poražených prasat meziročně klesl o 3704 kusů na 87.414.   Výroba masa klesla v celé republice. Za první tři měsíce se vyrobilo 84.252 tun masa, meziročně to bylo o 3,6 procenta méně. Nejvíce masa se vyrobí na Vysočině, za první čtvrtletí to bylo 12.916 tun, meziročně o 1,7 procenta méně. Jihočeský kraj je ve výrobě masa třetí, před ním jsou ještě střední Čechy.     Výroba masa v Jihočeském kraji v 1. čtvrtletí v tunách:      1. čtvrtletí 2011  1. čtvrtletí 2010  index v pct.     výroba masa celkem (bez drůbežího)  10.221  10.239  99,8     hovězí  2139  2022  105,8     vepřové  8081  8207  98,5     Zdroj: ČSÚ   kpe hj  