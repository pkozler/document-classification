 Pátou součástí hradecké univerzity se stal Ústav sociální práce  Hradec Králové 5. ledna (ČTK) - Pátou součástí Univerzity Hradec Králové (UHK) se od začátku letošního roku stal Ústav sociální práce. Dosud univerzitu tvořily fakulty pedagogická, přírodovědecká, filozofická a informatiky a managementu. Ředitelem nového ústavu dnes rektor UHK Josef Hynek jmenoval Miroslava Mitlöhnera. ČTK o tom informoval kancléř UHK Ondřej Tikovský.   Podle nového ředitele by měl nový ústav vytvořit předpoklady pro akreditaci doktorského studia sociální práce, cílovou perspektivou je pak vytvoření podmínek pro přetvoření ústavu do řádné Fakulty sociální práce UHK. "Absolventi ústavu se budou zaměřovat na sociální pomoc cílovým skupinám, jakými jsou s ohledem na demografický vývoj společnosti senioři, lidé se sníženou soběstačností či děti žijící v neutěšených životních podmínkách," uvedl Mitlöhner.   Ústav sociální práce vznikl podobně jako v roce 2010 zřízená Přírodovědecká fakulta UHK oddělením od mateřské Pedagogické fakulty. Obory nového ústavu zaměřené na sociální a charitativní práci studuje na 600 studentů.   Univerzita Hradec Králové vznikla v roce 2000 z vysoké školy pedagogické. Škola v několika objektech nabízí ke studiu zhruba devět desítek studijních oborů. Celkem se na čtyřech fakultách univerzity vzdělává zhruba 9000 studentů. Letos ke studiu přijala 3199 uchazečů, celkem se hlásilo ke studiu rekordních 12.000 lidí.   sja mol  