 V Brazílii desítky mrtvých při záplavách a sesuvech  Rio de Janeiro 12. ledna (ČTK) - Nejméně 14 lidí zahynulo při záplavách a sesuvech půdy, které v horském terénu u brazilského Ria de Janeiro vyvolaly prudké lijáky. Oznámily to dnes brazilské oficiální zdroje.   V Teresópolis asi 80 kilometrů od Ria zahynulo 11 lidí. Některé části města zůstaly dnes bez elektřiny i telefonního spojení.   Turisty hojně navštěvované Teresópolis se 140.000 obyvateli je nejvýše položeným městem ve státě Rio de Janeiro. Leží v nadmořské výšce 910 metrů.   Další tři lidé přišli o život v troskách svého domu v Nova Friburgo ležícím 140 kilometrů od Ria. Ve městě jsou pohřešováni tři hasiči, kteří pomáhali při záchranných pracích. Nova Friburgo má 180.000 obyvatel a je nejhůře postiženou lokalitou - voda tu zaplavila celé čtvrti a bahno vytvořilo v ulicích zátarasy.   V hornaté oblasti Ria bylo v uplynulých hodinách zaznamenáno 42 sesuvů půdy.   Záplavové lijáky už v předchozí den připravily o život 13 lidí v Sao Paulu.   V letním období jsou prudké lijáky v jihovýchodní Brazílii každodenní záležitostí. A časté jsou i oběti na životech v důsledku záplav a sesuvů půdy. V loňském roce v Brazílii takto zahynulo 473 lidí, napsal deník Estado de Sao Paulo.   hit hej  