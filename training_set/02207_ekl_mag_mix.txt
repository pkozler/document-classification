 V Českém Švýcarsku se pohybuje rys, vyfotila ho fotopast  --------------------    Ke zpravodajství: FOTO/aktuality   --------------------    Krásná Lípa (Děčínsko) 25. ledna (ČTK) - Po Národním parku České Švýcarsko se pohybuje rys ostrovid, podařilo se ho zachytit na snímku fotografické pasti. Správě parku se tak potvrdily nepřímé důkazy, jako byly stopy a škrábance na stromech. ČTK to dnes sdělil mluvčí Správy Národního parku České Švýcarsko Tomáš Salov.   "Při vyhodnocování týden starých fotografií jsme narazili na dva snímky, na nichž je vidět rozutečená zvěř a místo ní rys. Nyní máme konečně jistotu, že škrábance na stromech, stržené srnky a otisky stop ve sněhu nebo v blátě jsou opravdu od rysa," sdělil mluvčí. Podle serveru Deník.cz fotoaparát aktivovalo infračervené čidlo, které se spouští při pohybu.   Rysa podle Salova do Českého a Saského Švýcarska pravděpodobně přilákal klid, typický pro zimní období. V létě se ale šelma pravděpodobně stáhne do nějaké turisticky méně atraktivní oblasti, třeba do bývalých vojenských újezdů v Sasku.   "Pro národní park je to velká událost. Rys byl totiž stejně jako všechny šelmy ve středoevropském prostoru po staletí systematicky pronásledován a takto téměř vyhuben," dodal mluvčí. Vedení národního parku bude nyní pomocí takzvaných fotopastí zkoumat, zda se rys pohybuje po Českém Švýcarsku sám. Monitoring by podle mluvčího mohl vést k objevení stabilní populace.   Ochránci přírody v České republice sledují pohyb rysů také na Šumavě a v Beskydech. Na Šumavě se je dobrovolnické hlídky hledající pytláky snaží uchránit před zastřelením. Podle odhadů zveřejněných hnutím Duha pytláci v Česku zabili za posledních dvacet let kolem 500 rysů. Ze čtrnácti rysů, které v minulosti správa šumavského národního parku označila vysílačkou, jich bylo podle organizace zastřeleno s největší pravděpodobností osm.   van mol  