 iDnes.cz: Ze seznamu soudců-exkomunistů byla odstraněna 4 jména  Praha 7. ledna (ČTK) - Na seznamu soudců a státních zástupců, kteří byli podle dostupných údajů před 17. listopadem 1989 členy Komunistické strany Československa (KSČ), se podle serveru iDnes.cz ocitli čtyři lidé, kteří ve straně nebyli. Jejich jména již byla ze seznamu odstraněna, uvedl dnes večer server. Seznam dnes na svém webu zveřejnilo ministerstvo spravedlnosti.   "Seznamy jsou tvořeny z dat, která nám poskytovaly soudy a nejsou zpětně ověřovány. Budeme je aktualizovat průběžně, pokud má někdo pocit, že je tam neprávem, tak se nám ozve a my to prověříme," řekla serveru mluvčí ministerstva spravedlnosti Tereza Palečková. Žalob na ochranu osobnosti se nebojí, "protože data máme od soudů, se kterými budeme dále spolupracovat".   Na seznamu byla po jeho zveřejnění jména 618 soudců, což je zhruba pětina z celkového počtu, a 359 státních zástupců, tedy téměř 30 procent. Těmi, jejichž jména byla z původního seznamu odstraněna, jsou podle iDnes.cz soudce Vrchního soudu v Praze Vojtěch Trojánek, soudce Krajského soudu v Českých Budějovicích Miroslav Veselý, soudkyně Krajského soudu v Hradci Králové Martina Vršanská a soudkyně brněnského Nejvyššího soudu Ivana Štenglová.   "V seznamu bylo uvedeno i mé jméno a příjmení mezi soudci Vrchního soudu v Praze, kteří byli v minulosti členy KSČ. Tento údaj je nepravdivý, členem KSČ jsem nikdy nebyl," uvedl Trojánek. Kontaktoval ministerstvo, které jeho jméno ze seznamu odstranilo. "Nepochybuji o tom, že po mém případu ministerstvo spravedlnosti správnost údajů v seznamu prověří," dodal.   "Pan Trojánek se nám odpoledne ozval, rychle jsme to prověřili a byl tam neprávem, tak jsme jej vymazali," potvrdila Palečková. Neřekla však, proč jméno řádně neprověřili před zveřejněním seznamu.   Podle iDnes.cz nechtěla Palečková komentovat, zda je takových případů více. Redakce serveru proto porovnala původní seznam s tím, jak vypadal po 19:00, a objevila další tři jména, která z něj během několika hodin zmizela: Veselého, Vršanskou a Štenglovou.   Podle advokáta Jana Černého se jedná o velmi citlivá data, která je vhodnější několikrát prověřit, než budou zveřejněna. Člověku a zvláště soudci či státnímu zástupci totiž může takový seznam ubrat na důvěryhodnosti.   "Mohou se bránit občanskoprávní cestou, a to žalobou na ochranu osobnosti proti státu. Záleží na každém z nich, jak to zváží a do jaké míry ho to poškozuje. Může žádat buď finanční odškodnění nebo omluvu," řekl serveru. Poznamenal také, že je vhodné se ještě před podáním žaloby domluvit s ministerstvem, které by možná bylo ochotné se za toto pochybení omluvit.   Seznam soudců a státních zástupců, kteří byli podle dostupných údajů před 17. listopadem 1989 členy KSČ, zveřejnilo ministerstvo spravedlnosti na základě nálezu Ústavního soudu (ÚS) z loňského listopadu. Podle senátu ÚS nejsou informace o členství soudců v KSČ před rokem 1989 citlivým údajem podle zákona na ochranu osobních údajů. Představují podklad pro diskusi občanské společnosti o nezávislosti a nestrannosti soudců, uvedl soud.   hš mal  