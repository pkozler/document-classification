 Piloti Sauberu v přípravě na sezonu stříleli a lezli na vodopád  --------------------    Ke zpravodajství: ilustrační FOTO ve Fotobance  ID foto: F200905080028801   --------------------    Londýn 27. ledna (ČTK) - Střelba z pistole, bowling a lezení na zamrzlý vodopád. Ani jedno z toho sice piloti stáje Sauber v nové sezoně formule 1 nevyužijí, ale přesto byly všechny tyto činnosti součástí jejich přípravy ve Švýcarsku.   "Bavilo mě úplně všechno. Nejvíc asi lezení na zamrzlý vodopád a hned potom běhání na lyžích," řekl agentuře Retuers mexický pilot Sergio Pérez. "Bylo to velmi příjemné a jsem rád, že jsme si to mohli užít všichni dohromady," dodal.   Spolu s nováčkem v seriálu se přípravného kempu zúčastnil také jeho japonský kolega Kamui Kobajaši a testovací pilot a krajan Esteban Gutiérrez. Jezdci ve Švýcarském olympijském lékařském centru pracovali například na vytrvalosti, síle, koordinaci pohybů a reflexech.   "Všechno byla zábava, ale podařilo se nám například zjistit, jak reagují v určitých situacích, kdy se musí spoléhat jen na sebe nebo na týmové kolegy," řekl šéf programu Markus Angst. "Například při lezení jsme všichni viseli na jednom laně a museli jsme doslova a do písmene táhnout za jeden provaz," dodal.   Nová sezona formule 1 odstartuje 13. března v Bahrajnu. Nový vůz by měl Sauber představit příští pondělí ve Valencii.   pam gi kš  