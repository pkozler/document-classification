 Redford popřál festivalu Sundance, aby nepodlehl komerci  --------------------    Ke zpravodajství: FOTO/aktuality   --------------------    Park City (USA) 21. ledna (ČTK) - Herec Robert Redford ve čtvrtek v utažském Park City zahájil letošní ročník filmového festivalu Sundance. Popřál této největší přehlídce nízkorozpočtové filmové tvorby, aby si zachovala duch skromnosti a ubránila se všem snahám o zkomercializování.   Přehlídka potrvá do 30. ledna a nabídne 120 celovečerních a 80 krátkometrážních filmů.   "Je naprosto zásadní udržet skromný duch tohoto festivalu. Vždy je možné rozrůst se a mít větší úspěch, ale myšlenka skromnosti je v nás zakotvena," řekl čtyřiasedmdesátiletý Redford, který festival založil.   Zmínil se o historii přehlídky a řekl, že jeho cílem bylo vytvořit komunitu filmových fanoušků ve službách nezávislého filmu. "Základní myšlenkou bylo všemi silami vytvořit pro umělce prostor nových příležitostí. K tomu jsme se zavázali a tak to zůstane," prohlásil.   Přes tyto snahy i na tento festival pronikají velká studia honící se za talenty a novými směry. Redford k tomu řekl toto: "Organizujeme tento festival stejně, jako jsme to dělali před 25 lety. Neuvádíme film z komerčních důvodů, ale abychom objevili nové myšlenky, nezávislejší jazyk. Nabízíme, ale nerozhodujeme, to ponecháváme divákům."   Na čtvrtečním programu festivalu bylo drama Pariah od režisérky Dee Reesové, irský komediální thriller The Guard režiséra Johna Michaela McDonagha a dva dokumenty. Sing Your Song od režisérky Susanne Rostockové je o černošském zpěváku a aktivistovi Harrym Belafonteovi,  Project Nim od režiséra Jamese Marshe pojednává o šimpanzovi vychovávaném lidmi.   sva  