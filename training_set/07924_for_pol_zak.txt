 Rusko zvažuje zavedení systému barevného varování před terorismem  Moskva 28. ledna (ČTK) - Rusko zvažuje možnost používání systému barevného varování před terorismem. Ruský parlament dnes v prvním čtení schválil návrh zákona na jeho zavedení. Projednání uspíšil bombový útok na moskevské letiště Domodědovo. Varovný systém se inspiruje americkým modelem, zavedeným po teroristických útocích z 11. září 2001. Spojené státy od něj ale upouštějí.     Státní duma dnes jednomyslně schválila návrh zákona, kterým se zavádí třístupňový varovný systém. Nespecifikovala však, jakým způsobem by měl systém pracovat, napsala agentura AP. Návrh měl být původně na programu parlamentu až v únoru. Projednání však uspíšil pondělní teroristický útok na letiště v Moskvě, který připravil o život 35 lidí a vyvolal diskuse o schopnosti Ruska reagovat na podobné útoky.   Rusko se inspiruje americkým systémem zavedeným po útocích z 11. září. USA však ve čtvrtek oznámily zrušení tohoto barevného systému, který byl podle kritiků příliš obecný a nekonkrétní a pouze u lidí vzbuzoval strach. Současně oznámily jeho nahrazení systémem, který bude informovat o specifických hrozbách a veřejnost upozorní, zda hrozí "bezprostřední", nebo "zvýšené" nebezpečí.   Barevný systém vznikl v březnu 2002 z příkazu tehdejšího prezidenta George Bushe mladšího a sestává z pěti barev. Nejnižší stupně, zelený a modrý, znamenají malé riziko teroristických útoků. Žlutý stupeň značí významné riziko útoků, oranžový stupeň vysoké riziko a nejvyšší, červený odpovídá vážnému riziku teroristického útoku.   Projednávání zákona ruským parlamentem doprovázejí komentáře o rostoucích obavách Ruska o jeho mezinárodní image v souvislosti se schopností vypořádat se s teroristickými útoky islamistických povstalců v kavkazském regionu.   kav mik    