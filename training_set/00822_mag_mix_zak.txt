 Běloruský myslivec tvrdí, že ho při lovu postřelila liška  Minsk/ Varšava 11. ledna (ČTK) - Jistý běloruský myslivec tvrdí, že ho při lovu v lesích v okolí města Ščučyn na západě země postřelila liška, kterou se snažil zabít. Na svých internetových stránkách o tomto kuriózním případu informuje Polský rozhlas.   Čtyřicetiletý muž vypověděl, že nejdříve on postřelil svojí puškou lišku, nicméně usmrtit se mu ji nepodařilo. Zvíře prý proto chtěl dobít pažbou zbraně, ale liška se bránila a tlapou zavadila o spoušť a vystřelila. Kulka zranila myslivce na boku.   Prokuratura nyní vyšetřuje, zda lovec mluví pravdu, nebo zda jde o mysliveckou latinu. Snaží se zjistit, zda místo lišky náhodou nestřílel nějaký jiný člověk.   hab dr    