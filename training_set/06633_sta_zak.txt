 Krajský soud v Brně odmítl insolvenční návrh firmy Euro Jordán  Brno 18. května (ČTK) - Krajský soud v Brně odmítl insolvenční návrh firmy Euro Jordán. Výrobce oken z Podivína na Břeclavsku jej na sebe podal začátkem května. Firma tvrdila, že je předlužená. Podle soudu návrh obsahuje řadu nedostatků. ČTK to zjistila z insolvenčního rejstříku.   Soud ve svém rozhodnutí mimo jiné konstatoval, že "k zajištění projednatelnosti insolvenčního návrhu by bylo třeba doplnit řadu náležitostí a údajů a informací k úplnému popisu skutečností osvědčujících úpadek". Na základě údajů, které firma Euro Jordán ve svém návrhu uvedla, není podle soudu možné kvalifikovaně rozhodnout.   Firma například tvrdila, že výše jejích závazků převýšila hodnotu majetku. Celkem své dluhy vyčíslila na 206,9 milionu korun. Podle soudu, ale z přehledu majetku firmy vyplývá jeho hodnota ve výši 207,7 milionu korun. Současně jsou údaje o majetku podané k soudu neúplné.   Firma dále uvedla, že zaznamenala drastický úbytek zakázek. Tuto skutečnost však kvantitativně nevymezila. Neuvedla také konkrétní údaje k možnostem úvěrování. "S ohledem na objem majetku dlužníka, výši závazků z přijatých záloh a počet zaměstnanců jsou taková obecná prohlášení zcela nedostatečná pro posouzení možností dalšího provozování podniku," uvedl soud ve svém rozhodnutí.   Podle expertky na insolvenční právo Zdeňky Koníčkové mají nyní věřitelé, kteří už soudu hlásí své pohledávky, dvě možnosti. První z nich je vyčkat až rozhodnutí o odmítnutí insolvenčního návrhu nabude právní moci a poté podat insolvenční návrh. Druhou možností je přistoupit k již započatému řízení. Musí si být ale vědomi jeho současného stavu. "Rozhodnutí o odmítnutí návrhu mohou zvrátit pouze podáním odvolání za současného podání řádného insolvenčního návrhu," řekla ČTK Koníčková.   vrn hj  