 Soud případ Union banky neřešil, obžalovaný je nemocný  Ostrava 31. ledna (ČTK) - Ostravský krajský soud dnes kauzu pětice manažerů zkrachovalé Union banky neprojednával. Jeden z obžalovaných totiž před nedávnem podstoupil operaci a ještě několik týdnů se bude zotavovat. Proces proto soudce znovu nařídil na konec března. Jednání bude pokračovat od 29. března do 1. dubna.   Na lavici obžalovaných mělo dnes usednout pět členů představenstva banky - Jiří Babiš, Miroslav Fučík, Tomáš Michal, Alena Pejčochová a Tomáš Seidler. Podle státního zástupce Karla Kaldy připravili banku o téměř čtyři miliardy korun. "Osobám, které byly personálně či obchodně spojené s Union bankou, poskytovali speciální a nestandardní úvěry. Ty nebyly dostatečně zajištěné," řekl Kalda s tím, že šance na navrácení úvěrů byla v době jejich poskytnutí minimální.   Podle Kaldy se ale nedá říct, že toto jednání vedlo přímo ke krachu banky. "Naopak samotný krach úvěry oddalovaly. Zlepšovaly finanční obraz banky a Česká národní banka tak nedostávala správné informace," vysvětlil žalobce. Dodal, že rizikové úvěry vrcholní manažeři banky poskytovali od poloviny roku 1999 do poloviny roku 2002. Pětice čelí obžalobě z porušování povinností při správě cizího majetku a porušování závazných pravidel hospodářského styku. Za to jim hrozí až osmiletý pobyt ve vězení.   Samotný proces bude složitý. Svědčí o tom i fakt, že vyslechnuto bude 110 svědků. Spis má 30.000 stran a dalších téměř 70.000 tvoří přílohy.   V souvislosti s Union bankou je k ostravskému krajskému soudu podána i další obžaloba. Podezření z podvodu a porušování povinnosti při správě cizího majetku čelí italský finančník a a někdejší člen představenstva společnosti Union Group Giuseppe Roselli. Souzen by měl být i jeho krajan Paolo Catalfamo. Oba zastupovali společnost Investmar. Ta banku od roku 2002 ovládala a v únoru 2003, dva týdny před uzavřením poboček banky, si nechala nezákonně proplatit 35 milionů korun a na dalších 30 milionů už měla uzavřenou smlouvu.   Ostravský finanční ústav zbankrotoval koncem května 2003 a uvízly v něm vklady 130.000 klientů. K soudu přihlásilo 75.000 věřitelů pohledávky za 17,2 miliardy korun. V ostravské bance zbyl majetek za více než osm miliard korun.   David Moravec jpt  