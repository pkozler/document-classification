 BNP Paribas ve čtvrtletí zvýšila výnosy i zisk, výhled solidní  Paříž 4. května (ČTK) - Největší francouzská banka BNP Paribas vytvořila v prvním čtvrtletí čistý zisk 2,62 miliardy eur (asi 63,4 miliardy Kč), což je meziroční nárůst to 14,6 procenta. Výnosy vzrostly o 1,3 procenta a dosáhly 11,69 miliardy eur (asi 282,7 miliardy Kč). V obou případech je to lepší výsledek, než s jakým počítali analytici. Banka sdělila, že případný státní bankrot Řecka by ji příliš nepoškodil.   Banka těžila z růstu retailového bankovnictví v Evropě, dobře si ale vedla také v investičním bankovnictví. Díky tomu se vypořádala se slabšími výnosy na kapitálových trzích. Čtvrtletní výnosy byly dokonce nejvyšší od začátku finanční krize, a to navzdory potížím v eurozóně, napětí v zemích Blízkého východu a dopadů zemětřesení v Japonsku.   Analytici v anketě agentury Reuters v průměru čekali, že čtvrtletní zisk dosáhne 2,25 miliardy eur.   Retailovému bankovnictví pomohl růst úvěrů napříč celou západní Evropou, ve Francii pomohl vyšší zájem hlavně o hypotéky. Objem rezerv, které banka vytváří proti ztrátovým úvěrům, klesl téměř o třetinu. Díky tomu se investiční bankovnictví lépe vypořádalo s poklesem výnosů na kapitálových trzích, který činil 14,5 procenta.   spr mha  