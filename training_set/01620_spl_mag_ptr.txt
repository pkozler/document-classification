 V Praze soupeřili přední domácí i zahraniční barmani  --------------------    Ke zpravodajství: FOTO/aktuality; AUDIO   --------------------    Praha 26. května (ČTK) - Záblesky lahví a šejkrů létajících vzduchem a ozářených barevnými reflektory prořezávaly dnes večer tmu v pražském klubu Meet Factory. Uskutečnila se zde vyřazovací soutěž barmanů s mezinárodním obsazením; zúčastnilo se jí osm předních českých a slovenských barmanů bojujících proti stejnému počtu zahraničních borců. Odměnou pro vítěze soutěže, jejíž výsledky budou známy až v pozdních nočních hodinách, je 3000 eur (téměř 74.000 korun).   "Různé barmanské soutěže se sice konají i u nás, ale tohle je vůbec první mezinárodní barmanský battle v České republice," řekl ČTK organizátor Tomáš Kubíček. "Kluci mají v jednom kole pět půlminutových vstupů, ve kterých se střídají. Házejí láhve, ukážou krásný 'face' a toho druhého třeba postraší, když je to souboj," přiblížil pravidla soutěže.   O vítězství borců v každém kole rozhoduje čtyřčlenná porota složená z britského a nizozemského rozhodčího barmanských soutěží s mezinárodní licencí doplněná o dvojici předních českých barmanů. "Zjednodušili jsme pravidla, aby to byla větší show pro lidi," prohlásil Kubíček.   Čeští závodníci to mají podle Kubíčka v mezinárodně obsazené soutěži velmi těžké. Barmanské soutěže zde dosud nejsou rozšířené, a proto si na živobytí musejí stále vydělávat za barem; zahraniční profesionálové už díky penězům od sponzorů mohou pouze trénovat triky, při nichž se divákům tají dech. "Přesto máme mladé talenty, kteří by se jim třeba někdy mohli vyrovnat," doufá Kubíček.   Jedním z nich je držitel titulu Barman roku 2010 Václav Abraham, který dosud studuje hotelovou školu. Žonglování s lahvemi a šejkry se sice dosud věnuje jen tři a půl roku, zato naplno. "V týdnu se snažím trénovat tak šest hodin," řekl ČTK Abraham. Každodenní trénink mu pomáhá "dýchat na záda" špičkovým barmanům.   "Před deseti lety měli skuteční mistři ve vzduchu najednou tak tři věci, teď třeba šest - pět 'plechů' (shakerů) a láhev," uvedl Abraham, jemuž se prý tato dovednost již rovněž daří. "Ve světě ale můžeme vidět i čtyři 'plechy' a dvě láhve, což je ještě o dost obtížnější," konstatoval. Špičkových kvalit však podle něj barmani dosahují až v pětadvaceti letech, takže dvacátník Abraham má stále ještě několik let času.   Návštěvníci dnešní barmanské soutěže mohli nejen sledovat mistrovské kousky profesionálů žonglujících se svými proprietami; mohli se jejich umění také pokusit napodobit. "Barmanské hvězdy si pro ně připravily malý trénink," vysvětlil Kubíček.   Součástí doprovodného programu byla i možnost usednout do trenažéru pro jezdce formule 1. Hudební doprovod obstaral DJ Rockstar s bubeníkem Oliverem Beatmanem.   Jiří Janda dr    