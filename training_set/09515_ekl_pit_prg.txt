 Odevzdaný elektroodpad ušetřil denní spotřebu energie celé Prahy  Praha 2. května (ČTK) - Obyvatelé Prahy v loňském roce při zpětném odběru odevzdali k recyklaci více než 68.000 televizorů a počítačových monitorů, celkem odevzdali 1361 tun elektroodpadu. Společnost Asekol, která sběr a recyklaci zajišťuje, spočítala, že se tak loni Pražanům podařilo v přepočtu na energii uspořit 196.723 litrů ropy nebo denní spotřebu elektřiny celé metropole, uvedla dnes v tiskové zprávě za Asekol Hana Ansorgová.   "Každý člověk může chránit přírodu už jen tím, že odevzdá elektroodpad do sběrného dvora nebo jej vyhodí do speciálních kontejnerů, nikoli do popelnice nebo do přírody," řekla Ansorgová. V Praze se podařilo sběrem elektroodpadu za loňský rok snížit produkci oxidu uhličitého o 2,11 kilogramu na jednoho občana. Takové množství jedovatého oxidu vyprodukuje motorový vlak během osmi jízd mezi Prahou a Ostravou.   "Přestože se naše environmentální vyúčtování týká pouze televizorů a počítačových monitorů, přínos pro životní prostředí představuje i recyklace všech ostatních druhů elektrospotřebičů," doplnila.   Nejvíc starých televizorů a monitorů sebrali lidé ve středních Čechách - téměř 83.000 kusů. Nejméně se činili obyvatelé Karlovarského kraje. I ti ale sebrali více než 13.000 spotřebičů. Televize a počítačové monitory tvoří 78 procent objemu zpětné odebraných elektrospotřebičů.   jhr hš  