 Čínské Huawei a ZTE spustily v Evropě právní bitvu o patenty  Peking 5. května (ČTK) - Dvě z největších čínských technologických firem, Huawei Technologies a ZTE spustily u několika evropských soudů právní bitvu o patenty pro čtvrtou generaci mobilních komunikací. Spor je vzácným veřejným střetem dvou podniků, které Peking prosazuje jako národní šampióny.   Huawei a ZTE vytvářejí síťová zařízení, která tvoří základ telefonního systému pro mobily. V Číně, Africe a Latinské Americe mají roční tržby v miliardách dolarů a samy se považují za potenciální globální lídry vysokorychlostních sítí 4G. Ruku v ruce s tím jdou snahy čínské vlády přeměnit zemi z továrny s nízkými náklady v rentabilního dodavatele technologií.   Huawei podala minulý týden na ZTE žaloby kvůli zneužití patentů u soudů ve Francii, Německu a Maďarsku. ZTE její nároky odmítla a požádala francouzský soud a čínského regulátora, aby prohlásili patent Huawei za neplatný.   Rivaly společností jsou Nokia-Siemens Networks, Ericsson a Alcatel-Lucent. Huawei a ZTE podnikají v USA a Evropě v menším rozsahu, ale jejich aktivity na těchto trzích rostou.   Jejich spor se objevil v době, kdy si západní odvětvové organizace čím dál více stěžují na politiku Pekingu. Podle nich Čína neférově podporuje vybrané firmy půjčkami s nízkými úroky nebo omezováním přístupu konkurence na trh, napsala agentura AP.   pok dvd  