 Litoměřice se ptají lidí, jak mají vypadat nové Jiráskovy sady  Litoměřice 25. ledna (ČTK) - Litoměřice mohou získat až 25 milionů korun na rekonstrukci největšího parku ve městě, jejich projekt zvítězil v grantové výzvě nadace Proměny. O tom, jak budou "nové" Jiráskovy sady vypadat, rozhodnou i místní obyvatelé. Vyplňují dotazníky, v únoru se o výsledku bude veřejně diskutovat. Informovala o tom mluvčí litoměřické radnice Eva Břeňová.   Dotazníky mohou lidé odevzdávat na městském úřadě, v sídlech neziskových organizací poblíž parku nebo je vyplnit na internetu. Po ukončení ankety 4. února město uspořádá veřejnou diskusi, plánuje ji na 23. února.   "Výsledky ankety použijeme jako podklady pro zpracování soutěžních podmínek architektonické soutěže," uvedla pracovnice odboru životního prostředí Městského úřadu Lenka Brožová. Podle vítězného projektu se také stanoví celkové náklady, zatím se má město podílet deseti miliony korun.   Stavební úpravy by v parku měly začít příští rok na podzim. "Jejich dokončení předpokládáme nejdříve na konci roku 2013," odhadla ředitelka nadace Gabriela Navrátilová. Nadace Proměny se zatím podpořila rekonstrukci parků v Kamenickém Šenově, Sušici nebo Broumově a návrhy parků v České Třebové a Turnově.   Jiráskovy sady byly slavnostně otevřené roku 1883. Některé jejich prvky chce město zachovat, zůstane například socha rudoarmějce, lípa symbolizující slovinsko-české přátelství, kaplička nebo rozmanité vzácné dřeviny. "S částečnou obnovou zeleně však musíme počítat. V parku roste řada dřevin, které dožívají nebo jsou ve špatném zdravotním stavu," upozornila Brožová. Upraví se ale například cesty, aby více odpovídali tomu, jak lidé přes park opravdu procházejí.   Nedávno prošly proměnou i Městské sady v Ústí nad Labem, jejich rekonstrukce dokončená v říjnu 2010 stála více než 75 milionů korun. Odpůrci parku vyčítají nejen příliš vysokou cenu, ale především necitlivost k původní zeleni, což potvrdila letos v únoru i Česká inspekce životního prostředí. Podle ní ústecký magistrát chyboval, když povolil v parku pokácet 152 stromů a stovky křovin.   van sap  