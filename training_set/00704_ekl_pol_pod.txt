 Promenádní aleje ve Šternberku čeká obnova ze sedm milionů  Šternberk (Olomoucko) 25. ledna (ČTK) - Promenádní aleje ve Šternberku a jeho místních částech čeká obnova. Dotkne se sedmi stovek stromů, dalších 2300 stromů a keřů bude vysazeno. Regenerace městské zeleně bude stát 7,3 milionu korun. Radnice získala přes pět milionů korun jako dotaci, řekla ČTK mluvčí radnice Irena Černocká.   Projekt na regeneraci promenádních alejí ve Šternberku a místních částech je podle mluvčí velmi rozsáhlý, zahrnuje nejen obnovu poškozených dřevin, ale i sjednocení hodnotných alejí ve městě a místních částech Dalov a Těšíkov. "V rámci projektu bude ošetřeno 713 kusů dřevin a nově vysazeno zhruba 2300 kusů stromů a keřů. Celková plocha regenerované zeleně je 9,53 hektaru, délka regenerovaných stromořadí pak 1,82 kilometru. Současně bude odstraněno 202 kusů vadných, nevhodných nebo neperspektivních dřevin," uvedla mluvčí.   Obnovy se dočká zeleň v Tyršových sadech, lipová alej v Opavské ulici, alej kolem řeky Sitky, parčíky u kostelíku a dopravního hřiště v Olomoucké ulici, zeleň ve středu Dalova a lipová alej v Těšíkově. Kromě ořezů a doplňkového kácení hodlá město vysadit také nové stromy do alejí a odstranit nevhodné jehličnany. Například v městském parku Tyršovy sady bude vysazeno na 35 okrasných stromů a 1341 keřů.   Radnice se nyní chystá kvůli projektu vypsat výběrové řízení, během podzimu a jara příštího roku by měla být regenerace zeleně dokončena. Dotaci město získalo ze strukturálních fondů Evropské unie a Státního fondu životního prostředí.   ftv snm  