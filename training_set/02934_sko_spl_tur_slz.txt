 Školy si místa pro pobyty rezervují měsíce dopředu  Ústí nad Labem 8. května (ČTK) - Školy v Ústeckém kraji mají stále častěji zájem o pořádání výletů, případně i vícedenních, které jsou tematicky zaměřeny a doplňují výuku. Plné jsou ale i kempy, které nabízejí školám klasické ubytování v chatkách. ČTK to řekla Kateřina Tichá z rekreačního areálu Kamencového jezera u Chomutova.   "Většina termínů na květen a červen je už obsazená. Rezervují se i měsíc a půl dopředu, ale jedna škola v přírodě se nám přihlásila před pár dny," popsala Tichá. Některé školy s dětmi vyrážejí na kola nebo na vodácké výlety. Marcela Schurgerová z roudnické cestovní kanceláře Veselý školní autobus tvrdí, že je mezi školami velký zájem také o tematické zájezdy do zahraničí, nikoli jen o pouhé výlety. Populární prý jsou výlety do Londýna, které školy spojují s výukou angličtiny.   Z památek v Ústeckém kraji vyrážejí školy ze širokého okolí často do Terezína nebo na Říp. Národní památník Terezín podle údajů z výroční zprávy navštíví v květnu a červnu více než třikrát tolik studentů než v ostatních měsících. V květnu loňského roku to byla téměř čtvrtina všech návštěvníků, 6402 studentů z celkem 28.012 lidí.   Podle Schrugerové mají školy z regionu největší zájem o jednodenní výlety buď na území Ústeckého kraje, nebo do Prahy. Naprostá většina z nich je tematicky zaměřená. Vstříc požadavkům školních zájezdů se snaží vycházet také správci památek, nabízejí výhodné ceny pro skupiny, upravují otevírací dobu nebo připravují zábavně-naučené programy.   Aktivní seznámení s historií pro žáky základních škol slibuje například zámek Krásný Dvůr na Lounsku, který je ve správě Národního památkového ústavu. Zaměřuje se na umělecké řemeslo a historii 18. a 19. století. Přesnutý mostecký kostel Nanebevzetí Panny Marie nabízí dokonce v červnu i prohlídky pro mateřské školy. Průvodce děti provede celým kostelem a vysvětlí, k čemu stavba sloužila. Prohlédnou si varhany a zvony, dozvědí se také o stěhování kostela a to, kde stálo původní město Most.   van rot  