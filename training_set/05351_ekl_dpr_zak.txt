 Americkou jachtu u tichomořského pobřeží USA napadla velryba  Astoria (USA) 13. května (ČTK) - Pobřežní hlídka amerického státu Oregon musela zachraňovat posádku jachty, kterou nedaleko amerického tichomořského pobřeží napadla velryba. Kytovec podle agentury AP roztříštil lodní stěžeň, nikdo na palubě ale nebyl zraněn. K vážné úhoně podle posádky plavidla zřejmě nepřišla ani velryba.   Jachta se setkala s velrybou asi půl hodiny poté, co ve čtvrtek vyplula z oregonského přístavu Astoria na třistakilometrový závod do kanadské provincie Britská Kolumbie. "Z ničeho nic se jen několik centimetrů od pravoboku vynořila z vody velryba," řekl kapitán jachty Ryan Barnes. "Vypadala jako keporkak a byla asi devět metrů dlouhá," doplnil.   Velryba podle Barnese přerazila stěžeň asi v polovině délky a dopadla zpět do vody na pravoboku jachty. Přitom strhla do moře uraženou část stěžně i plachty. Posádka po nečekaném setkání přivolala na pomoc pobřežní hlídku, jejíž motorový člun odtáhl poškozenou loď zpět do Astorie.   Agentura AP podotýká, že poškozená jachta se jmenovala L'Orca. Orca je přitom latinské jméno pro další druh mořského kytovce, kosatku dravou. Kosatky někdy útočí na jiné druhy velryb, které patří mezi jejich potravu.   str hej  