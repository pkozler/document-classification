 ČOI odhalila šizení ve čtvrtině předzahrádek restaurací  Praha 27. června (ČTK) - Česká obchodní inspekce (ČOI) v červnu zjistila šizení zákazníků ve zhruba čtvrtině kontrolovaných předzahrádek restaurací v Praze a Středočeském kraji. Vyplývá to ze zprávy, kterou ČOI zveřejnila na svých internetových stránkách.   Inspektoři v Praze a několika středočeských městech zkontrolovali celkem 43 restauračních zahrádek a porušení předpisů zjistili v 11 z nich. Nejčastějším prohřeškem bylo nedodržení deklarované hmotnosti, a to v pěti případech.   Při třech kontrolách pak byli inspektoři seznámeni s nižší cenou, než byla cena skutečná. Ve dvou případech jim byla kontrolní konzumace nesprávně účtována. Při jedné kontrole obsluha na požádání nevydala doklad o koupi se všemi náležitostmi.   ČOI provozovatelům předzahrádek uložila tři pokuty v celkové výši 2000 korun a v osmi případech s podnikateli zahájí správní řízení. "Obdobné kontroly prodejen a poskytovatelů služeb, zejména v turisty vyhledávaných lokalitách, budou následovat," komentoval výsledky kontrol pověřený ředitel ČOI Jan Štěpánek.   beh dvd  