 Výstavba bytů v 1. čtvrtletí na jižní Moravě rostla jen o půl pct  Brno 9. května (ČTK) - Výstavba bytů v prvním čtvrtletí letošního roku na jižní Moravě rostla pouze minimálně. Začalo se stavět 774 bytů, proti stejnému období roku 2010 nárůst představuje pouze 0,5 procenta. V absolutním vyjádření se kraj v ČR zařadil na třetí místo, víc bytů se začalo stavět pouze v Praze a Středočeském kraji. Vyplývá to z dat Českého statistického úřadu (ČSÚ).   Méně bytů se začalo stavět v šesti krajích ČR, přičemž nejvýrazněji se tato skutečnost projevila na Vysočině. Naopak mezi sedmi kraji s nárůstem zahajované výstavby se na první místo zařadila Praha, kde stavebníci zahájili téměř třikrát více bytů než v prvním čtvrtletí 2010.   Nejvíce zahájených bytů má na svém kontě okres Brno-venkov (253 bytů), nejvýraznější meziroční nárůst je na Hodonínsku (o 89,6 procenta). Naopak ze čtyř okresů s poklesem výstavby se tato skutečnost projevila nejvíce v okrese Vyškov, kde zahájili o 41,4 procent méně bytů než ve stejném období roku 2010. Rovněž počet 34 zahajovaných bytů zařadil tento okres na poslední místo v kraji.   Porovnáním podle druhu výstavby připadl v Jihomoravském kraji nejvyšší podíl na byty v rodinných domech (56,8 procent, meziroční nárůst o 18 procent), dále pak na nástavby, přístavby a vestavby k rodinným domům (13,0 procent). Tradičně nejvíce (44,1 procent) bytů z celkového počtu v rodinných domech se začalo stavět v okrese Brno-venkov (194 bytů). Pouze ve třech okresech kraje začala výstavba bytů v bytových domech.   V kraji se v letošním prvním čtvrtletí dokončilo 760 bytů. Ve srovnání regionů je tak na druhém místě. Přesto i zde klesl počet dokončených bytů o 20 procent. V Brně jako v jediném jihomoravském okrese zaznamenali statistici meziroční nárůst dokončované výstavby v kraji, a to o téměř 51 procent. V ostatních okresech Jihomoravského kraje naopak dokončená výstavba klesala.   V 1. čtvrtletí 2011 vydaly úřady v kraji 2393 stavebních ohlášení a stavebních povolení, tedy o 64 méně proti stejnému období roku 2010. Orientační hodnota staveb, na které byla vydána stavební ohlášení a povolení, vzrostla na 9,4 miliardy korun, což bylo o 44 milionu korun víc než v 1. čtvrtletí 2010.   vrn nlm  