 Elektro na internetu nakupuje už 60 pct českých spotřebitelů  Praha 22. května (ČTK) - Význam internetu při prodeji spotřební elektroniky stále roste. Elektrospotřebiče v internetových obchodech nakupuje už téměř 60 procent českých spotřebitelů. Vyplývá to ze studie Elektro 2011, kterou vypracovala společnost Incoma GfK.   "Na internetu dnes běžně nakupují i lidé se základním vzděláním a lidé ze starších věkových kategorií, což v minulosti nebylo tak časté," stojí v tiskové zprávě Incoma Gfk. Spotřebitelé na internetu nakupují zejména počítače a jejich příslušenství, pračky a myčky.   Mezi nejpopulárnější internetové prodejny s elektrospotřebiči podle studie patří Alza.cz, Kasa.cz a Mall.cz. "Velmi dobrou pozici má ovšem také internetový obchod kamenného řetězce Datart," uvedla Incoma GfK.   Češi na internetu podle průzkumu společnosti GfK Czech nakupují už zhruba pětinu technického zboží včetně spotřební elektroniky, což je více než v ostatních evropských zemích.   Rostoucí význam internetu při prodeji spotřební elektroniky potvrzují obchodníci. "Internetový obchod je nedílnou součástí naší nabídky zákazníkům. Prodej prostřednictvím internetu vykazuje v posledních několika letech meziroční růst o deset až 20 procent. Těžiště našich prodejů ale přesto zůstává v kamenných prodejnách," řekl ČTK ředitel sítě tuzemských prodejen se spotřební elektronikou Datart Pavel Sláma.   Podle ředitele prodejen Electro World Milana Růžičky už dávno neplatí pravidlo, že ceny na internetu jsou vždy nižší než v kamenných prodejnách. "Ceny se stále sbližují a někdy je výhodnější koupit zboží v kamenné prodejně," podotkl Růžička. Podle něj konkurenční boj donutil obchodníky pracovat s minimálními maržemi.   Z pohledu všech komodit obliba internetových obchodů v posledních letech rychle roste. Tuzemské internetové obchody loni podle odhadu Asociace pro elektronickou komerci celkově utržily rekordních 33 miliard korun, což je o šest miliard korun více než v roce 2009. Hlavním důvodem využití internetových obchodů je nejen obvykle nižší cena zboží než v kamenných prodejnách, ale také pohodlí a úspora času. Internetové obchody navíc loni těžily ze snahy lidí nakoupit v době hospodářské krize zboží co nejvýhodněji. Spotřebitelé kvůli tomu více utráceli právě na internetu.   beh mol  