 Toulající se medvěd vystrašil obyvatele na jihu Slovenska  Bratislava 24. května (ČTK) - Obyvatele jihoslovenského města Lučenec a okolních vesnic v posledních dnech opakovaně vystrašil medvěd, který se potuluje kolem příbytků a na dvorku jednoho z rodinných domů roztrhal psa. Místní samospráva už vyzvala občany, aby nechodili do lesů, kde se šelma pohybuje. Střety medvěda s člověkem, které v minulosti hlásilo spíš severní či střední Slovensko, už delší dobu vyvolávají spory myslivců a ochranářů o otázce přemnožení těchto zvířat v zemi.   O víkendu lidé zahlédli tuto největší slovenskou šelmu na sídlišti v Lučenci, odkud utekla ještě před příchodem policistů. Později se zvíře objevilo v nedaleké vesnici Veľká nad Ipľom. "V domě, kde napadl a sežral psa, bydlí starší paní. Naštěstí medvěd neohrozil žádného člověka," citoval portál topky.sk starostu obce Gabriela Rácze.   Ve vesnici i v sedmadvacetitisícovém Lučenci na riziko střetu s medvědem upozorňuje místní rozhlas. U vstupu do městského lesa úřady umísťují tabule s upozorněním, aby do něho lidé nevstupovali.   Odborníci předpokládají, že jde o mladého jedince, kterého ze svého teritoria vytlačil starší medvěd. Toulající se zvíře mohou veterináři uspat a převést dále od lidských obydlí. Pokud by se medvěd stal agresivní, mohly by ho úřady po získání výjimky nechat odstřelit. Podobně postupovali policisté koncem loňska na severu země. Tehdy ale čelili kritice ochranářů, že zastřelili březí medvědici.   Na Slovensku žije podle odhadů 700 až 900 medvědů, které chrání zákon. Ročně se vyskytne několik útoků na člověka, žádný z nich si ale v posledním období nevyžádal lidskou oběť.   boa zpt hej  