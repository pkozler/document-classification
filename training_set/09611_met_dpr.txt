 V Libereckém kraji zůstává sníh na vozovkách od vyšších poloh  Liberec 28. ledna (ČTK) - V Libereckém kraji musí dnes ráno řidiči na silnicích druhé a třetí třídy od vyšších poloh počítat se sněhem. Hlavní tahy jsou holé a mokré, silničáři ale při jízdě doporučují opatrnost. Místy dnes také mohou vozovky namrzat, informoval ČTK hlavní dispečer Krajské správy silnic Libereckého kraje Pavel Pospíšil.   Ujetá vrstva sněhu s posypem leží na silnicích nižších tříd v horských úsecích. V Jizerských horách silničáři upozorňují i na sníh zledovatělý. Motoristé by měli být opatrní také na menších silnicích na Českolipsku. Do hor doporučují vyjíždět jen se zimní výbavou.   V Libereckém kraji je polojasno, beze srážek. Viditelnost může komplikovat mlha. Teploty se ráno pohybovaly od minus 15 do minus pěti stupňů Celsia.   jem mol  