 MŽP odmítlo kritiku představitelů měst Moravskoslezského kraje  Praha, Ostrava 13. května (ČTK) - Ministerstvo životního prostředí (MŽP) důrazně odmítlo kritiku představitelů šesti měst Moravskoslezského kraje, která patří mezi nejvíce postižená znečištěným ovzduším. Představitelé těchto měst ve čtvrtek zamítli návrh Společné deklarace k opatření pro zlepšení kvality ovzduší v Moravskoslezském kraji, který předložil ministr Tomáš Chalupa (ODS).   Podle Michaely Jendekové z tiskového oddělení ministerstvo chápe rozhodnutí primátorů a starostů jako další byrokracii namísto přijetí konkrétních řešení na zkvalitnění ovzduší v regionu. "Namísto přijaté pomocné ruky a spolupráce se starostové a primátoři rozhodli dát přednost vzniku další instituce - Svazku obcí - která bude pomoc řešit pouze v teoretické a organizační rovině," uvedl Lukáš Ženatý (ODS), který je šéfem týmu, jenž se má starat o plnění akčního plánu MŽP pro Moravskoslezský kraj.   Představitelé Ostravy, Karviné, Havířova, Bohumína, Českého Těšína a Třince ve čtvrtek schválili vznik Svazku obcí postiženého regionu Ostravsko-Karvinska a Třinecka a chtějí připravit Koncept plánu řešení ovzduší. Přípravu společného projektu bude mít na starosti náměstek ostravského primátora pro životní prostředí Dalibor Madej (ODS).   Deklaraci ministerstva podle mluvčí ostravského magistrátu Andrey Vojkovské primátoři a starostové odmítli především kvůli naprosté nekonkrétnosti návrhu a velkým rozporům mezi textem deklarace a konkrétními kroky ministerstva. "V textu deklarace například stojí, že města budou zateplovat své objekty a veřejné budovy, přičemž ministr svým rozhodnutím zrušil podporu pro veřejné budovy z programu Zelená úsporám," sdělila Vojkovská. Uvedla také, že v návrhu deklarace se sice píše, že města budou využívat prostředky z Operačního programu životní prostředí na zvyšování podílu ozeleněných ploch, avšak ministerstvo a Státní fond životního prostředí nepředložily platný plán výzev pro jednotlivá opatření.   MŽP se proti tomu ohradilo. "Ministerstvo naopak nespatřuje potřebnou aktivitu ze strany samotných měst. Z Moravskoslezského kraje přišel během uplynulých 12 měsíců pouze jediný projekt města Bohumína, zaměřený na izolační zeleň," napsala v tiskové zprávě Jendeková.   Ženatý sdělil, že ho rozhodnutí starostů osobně velmi mrzí. "Příprava konkrétního projektu není záležitost několika hodin, dnů, ba mnohdy ani týdnů. A já mám reálné obavy, že než tato ještě právně neukotvená organizace začne s nějakými hmatatelnými výsledky pracovat, bude na podávání projektů pozdě, a starostové tak promarní jedinečnou příležitost pomoci lidem v regionu, který se vlivem mnoha faktorů dusí," uvedl Ženatý.   vpl snm  