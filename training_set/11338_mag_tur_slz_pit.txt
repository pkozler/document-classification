 Americké restaurace nahrazují jídelní lístky iPady  --------------------    Ke zpravodajství: ilustrační FOTO ve Fotobance  ID foto: P201005030618201   --------------------    Chicago 6. ledna (ČTK) - Některé americké luxusní restaurace, ale i některé menší řetězce zavádějí do provozu namísto klasických jídelních lístků iPady, uvedla agentura AP. Pomocí tabletu lze kromě výběru i platit, což objednávání a placení zrychluje.   "Je to cool a trendy a děti to milují," řekl Darren Tristano, viceprezident společnosti Technomic, která se zabývá poradenstvím v pohostinství. Tablety otevírají prostor pro různé aplikace. Návštěvník restaurace Chicago Cut Steakhouse v Chicagu si může ve virtuálním vinném sklepě vybrat mezi 750 druhy vín. Ve vteřině si může v iPadu vybrat podle ceny či země a oblasti původu, prohlédnout si fotografii láhve, získat informace o chuti, složení a dokonce vinohradu, odkud víno pochází.   Společnost nakoupila 40 iPadů, každý za zhruba 700 dolarů, avšak investice se již začíná vracet. Od doby, kdy firma iPady zavedla, vzrostl prodej vín o 20 procent.   Řetězec Au Bon Pain používá iPady v šesti ze svých 220 kaváren a plánuje další rozšíření. "Dosud jsme používali několikastránková menu, ale to všechno je pryč," řekl Ed Frechette, viceprezident marketingu společnosti. Pomocí iPadů mohou lidé objednávat občerstvení v odletové hale letiště JFK v New Yorku nebo v restauracích výletní lodi společnosti Celebrity Cruises. Podle Adama Kidrona z newyorské společnosti 4Food se výběr jídel a nápojů pomocí tabletu rozšíří v budoucnu natolik, že se stane normou. Nebude prý již "záležitostí libovůle, nýbrž nutností".   Jay Clark, šéf týmu, který instaloval systém v restauraci Chicago Cut, však je pro zachování klasických jídelních lístků: "Pokud někteří lidé preferují dotek reálných věcí a vyhovuje jim papírové menu, měli by tu možnost stále mít."   Pro Patricka Eldrona, šéfa firmy orderTALK, která se zabývá instalací online objednávacích systémů v restauracích, spočívá hlavní význam iPadů v restauracích v budování vztahu se zákazníkem, a to prostřednictvím digitálních dotazníků či připomínek zákazníků ve formě e-mailů. "Máte k dispozici vysoce hodnotná data o zákaznících, jak často jedí, co si ten který zákazník rád objednává."   Multimediální počítač iPad od firmy Apple zaznamenal hned po uvedení na trh v dubnu 2010 fenomenální úspěch. Hybrid mezi notebookem a mobilním telefonem vytvořil trh svého druhu, na němž se záhy objevily konkurenční výrobky od firem Hewlett Packard, Dell či Samsung.   jzk sd dr  