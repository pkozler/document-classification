 Ceny ojetin v Česku loni podle Auto Esa klesly skoro o pětinu  Praha 5. ledna (ČTK) - Ceny ojetých aut na českém trhu loni klesly o 18 procent. Postihl je tak větší propad než u nových vozů, které za 11 měsíců roku zlevnily o 12 procent. Vyplývá to ze zprávy druhého největšího tuzemského autobazaru Auto Esa.   Podle konkurenční jedničky na trhu AAA Auto měli zákazníci loni největší zájem o Škodu Fabii a Octavii, a dále o Ford Focus, Opel Astra a VW Passat. Nejžádanějšími barvami roku 2010 se u ojetých aut staly šedá, stříbrná a modrá metalíza, dále pak základní červené provedení.   Celkový trh s ojetými vozy loni do listopadu klesl o 11 procent. Za poklesem podle mluvčího Auto Esa Pavla Foltýna stojí mimo jiné snížení cen nových aut, které se projevilo na nižší návštěvnosti autobazarů. Dalším důvodem poklesu trhu je nízká kultura prodeje u menších prodejců, doplnil Foltýn.   "Zákazníci chtějí kvalitní služby, srovnatelné s prodejci nových vozů. Mnoho středních a malých autobazarů není schopno toto nabídnout a velká část obchodníků tak může mít v budoucnu velké potíže nadále ekonomicky přežít," uvedl Foltýn.   Auto Esa přes pokles celkového trhu zaznamenala růst o téměř deset procent na 6732 prodaných ojetých aut. Konkurenční AAA Auto zatím výsledky neoznámila.   jsa dvd  