 Účast u voleb v Č. Těšíně je prý vysoká, stal se jeden incident  --------------------    Ke zpravodajství: FOTO/aktuality; AUDIO   Zprávu jsme aktualizovali v celém rozsahu.   --------------------    Český Těšín (Karvinsko) 8. ledna (ČTK) - Účast v dnešních opakovaných volbách do zastupitelstva v Českém Těšíně na Karvinsku je zatím podle mluvčí městského úřadu Doroty Havlíkové vysoká. Do volebních místností už podle ní přišlo mezi devíti a 14 procenty oprávněných voličů. Mluvčí však tvrdí, že ve městě není vidět slibovaný zvýšený počet policistů a že to vadí i členům některých volebních komisí, kam chodí volit bezdomovci. Policie to odmítá. Jediným dosud zaznamenaným incidentem byla událost z rána, kdy komise v Havlíčkově ulici prohlásila neplatným hlas muže, jenž předtím odnesl hlasovací lístky ven.   "Policie slibovala málem manévry, ale zatím to ve městě není vidět. Z některých komisí mi říkali, že tam chodí spousta bezdomovců, ale policisty neviděli," řekla ČTK Havlíková. Mluvčí policie Jaroslav Kus prohlásil, že policie nemůže monitorovat volby a žádné narušení pořádku zatím nikdo neoznámil. "V této chvíli prověřujeme oznámení, že jsou u Lidlu nějací podezřelí lidé s autem," řekl ČTK Kus. Pokud podle něj někomu u voleb připadá, že byl porušen zákon, má zavolat policii. "Ve městě je zvýšený počet policistů. Nejsou jenom u volebních okrsků, ale v celém městě," dodal Kus.   Volební komise v Havlíčkově ulici hned ráno prohlásila neplatným hlas muže, který s obálkou a lístky odešel ven. "Počkali jsme, až se vrátí, a když šel za plentu, řekli jsme mu, že už nemůže hlasovat," řekla ČTK předsedkyně volební komise Aneta Mrózková. Uvedla, že dnes přišlo odevzdat svůj hlas hodně lidí, které by šlo nazvat bezdomovci. Jako své trvalé bydliště mají hlášenou adresu českotěšínské radnice. "Nedělali ale nic, co by neměli dělat. Odvolí a jdou," řekla Mrózková. V tomto okrsku už odevzdalo svůj hlas 180 ze zhruba 1400 oprávněných voličů.   Opakované volby do zastupitelstva nařídil soud kvůli masivnímu skupování hlasů pro stranu SOS pro Český Těšín v podzimních volbách. Vedení města se obávalo toho, že se s hlasy voličů opět bude kupčit. Podle svědků dostávali na podzim lidé za svůj hlas 300 až 700 korun. Jeden z obyvatel místního azylového domu, který na podzim peníze za hlas dostal, ČTK potvrdil, že mu stejný člověk nabídl tentokrát za hlas 1000 korun. Volby dnes monitoruje i nevládní organizace Transparency International. Podle původních výsledků skončila na podzim SOS pro Český Těšín ve volbách s 19 procenty hlasů na druhém místě za ČSSD s 23 procenty.   Vlastimil Vyplel snm  