 Týden:Tři desítky lidí chtějí nominovat Kocába na Nobelovu cenu  Praha 26. ledna (ČTK) - Bývalého ministra pro lidská práva Michaela Kocába by někteří jeho příznivci rádi viděli jako dalšího laureáta Nobelovy ceny za mír. Sbírají proto podpisy a doporučení pod nominační dopis, který se musí do konce ledna zaslat do Norska, informoval dnes server Týden.cz. Podle něj tak Kocábovi k 18. lednu vyjádřilo svou podporu 35 lidí.   V čí hlavě se nápad nominovat Kocába na Nobelovu cenu zrodil, nechce exministr prozradit. "Mám ostych se o to zajímat, sám jsem na to koukal jako opařený," řekl.   "Hlavním důvodem, který se stal podnětem pro řadu lidskoprávních aktivistů nominovat Michaela Kocába na Nobelovu cenu za mír, nehledě pouze na jeho zásluhy v české politické historii, je jeho role v upozorňování na tragickou situaci obyvatel severního Kavkazu a zacházení s uprchlíky z této oblasti v zemích Evropské unie," píše se podle webu v nominačním dopise.   Mezi těmi, kdo ho podepsali, je podle Týdne.cz například předseda Českomoravské psychologické společnosti Jan Šturma, hudebník Klaudius Kryšpín, ze zahraničních osobností pak předsedkyně Nadace Anny Politkovské a Asociace Židů z bývalého SSSR Victoria Poupková a zástupkyně ředitele moskevské pobočky organizace Human Rights Watch Taťjana Lokšinová.   Podporu Kocábovi vyjádřila i předsedkyně výboru Občanské pomoci Světlana Gannuškinová. V nominačním dopise uvedla, že udělení Nobelovy ceny za mír Kocábovi by mimo jiné "pomohlo rozšířit mezi budoucí generace myšlenky, hodnoty a způsob života, které se vytvářely tvrdou prací nejlepších lidí lidstva a u kterých nyní riskujeme, že je ztratíme".   Kocáb zastával funkci ministra pro menšiny od ledna 2009 do března následujícího roku, nominovala ho Strana zelených. Od loňského dubna pak pět měsíců působil ještě jako vládní zmocněnec pro lidská práva.   ktp pba  