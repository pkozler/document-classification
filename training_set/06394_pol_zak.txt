 Londýnský soud posoudí Assangeovu extradici do Švédska 7. února  --------------------    Ke zpravodajství: AUDIO; FOTO/aktuality   Doplnili jsme Assangeovo prohlášení a background.   --------------------    Londýn 11. ledna (zpravodaj ČTK) - Londýnský soud bude rozhodovat o vydání spoluzakladatele WikiLeaks Juliana Assange do Švédska 7. a 8. února. Assange to oznámil po dnešním krátkém soudním slyšení. Potvrdil současně, že bude pokračovat ve zveřejňování amerických diplomatických depeší. Devětatřicetiletý Australan je ve Švédsku vyšetřován kvůli obvinění ze znásilnění. V prosinci se přihlásil britské policii a po devíti dnech ve vazbě byl propuštěn na vysokou kauci. Obvinění ze znásilnění popírá.   Assange tvrdí, že kauza ve Švédsku je politicky motivovaná a že celý případ souvisí s tím, že server WikiLeaks publikuje důvěrné americké diplomatické zprávy.   "S výsledkem dnešního jednání jsme spokojeni," řekl Assange. Informoval, že požádal soud, aby umožnil zveřejnění argumentů obhajoby. Advokát Geoffrey Robertson oznámil, že obhajoba své základní argumenty zveřejní v první den slyšení o extradici.   Assange se dnes objevil před soudem jen krátce a pouze potvrdil svou totožnost, věk a adresu. Soudce také uvolnil podmínky kauce, takže obviněný bude moci 6. a 7. února přespat kvůli soudu v Londýně a nikoli na venkově, kde nyní žije a kde se každý den hlásí policii.   "Naše práce s WikiLeaks pokračuje v nezmenšené míře a zintenzivňujeme zveřejňování materiálů souvisejících s depešemi a dalšími věcmi. Brzy budou publikovány za pomoci našich mediálních partnerů," řekl Assange.   Předtím prohlásil v rozhovoru s francouzskou rozhlasovou stanicí Europe 1, že WikiLeaks se potýkají s vážnými finančními problémy. "Pokud to takto půjde dál, nedokážeme přežít. Peníze od dárců se k nám dostávají obtížně, protože naše účty jsou blokovány," řekl Assange.   Server se s těmito problémy potýká od doby, kdy začal zveřejňovat americké diplomatické depeše.   Server dnes také zveřejnil prohlášení, které naznačuje paralely mezi slovními výpady na Assangeovou adresu a násilnou politickou rétorikou, která je v USA kritizována po střelbě na poslankyni Sněmovny reprezentantů Gabrielle Giffordsovou.   "Zaměstnanci a přispěvatelé WikiLeaks byli rovněž cílem nebývale násilné rétoriky prominentních mediálních osobností v USA," uvádí prohlášení. Připomíná výroky viceprezidentské kandidátky Sarah Palinové, podle níž by americká vláda měla "pronásledovat šéfa WikiLeaks jako Taliban", nebo prohlášení prezidentského kandidáta Mikea Huckabeeho, který prý v listopadu vyzval k Assangeově popravě.   "Ti, kdo vyzývají k vraždě, mají stejně velkou vinu jako ti, kdo zmáčknou spoušť," uvádí prohlášení WikiLeaks.   ml ank  