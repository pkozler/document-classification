 Soud obdržel pohledávku držitelů dluhopisů Sazky za 4,94 mld. Kč  Doplnili jsme další informace do 4. odstavce. Upravili jsme titulek.   --------------------    Praha 2. května (ČTK) - Městský soud v Praze potvrdil, že obdržel přihlášku pohledávky za loterijní společností Sazka od londýnské The Bank of New York Mellon za celkem 4,937 miliardy Kč. Banka je zajišťovacím agentem držitelů dluhopisů Sazky. ČTK to dnes řekla mluvčí soudu Martina Lhotáková. Formálně evidovaných pohledávek je nyní 1431 a jejich hodnota činí přes 17,66 miliardy korun, dodala. Sazka je v úpadku od konce března.   Pohledávka od The Bank of New York Mellon byla na podatelnu soudu odevzdána ve čtvrtečních odpoledních hodinách, nebyla tak zatím zveřejněna, doplnila Lhotáková. Většinovými držiteli dluhopisů jsou společnosti kontrolované investičními skupinami PPF a KKCG.   Městský soud v Praze dosud obdržel zhruba 2000 přihlášených pohledávek, přičemž očekává, že další ještě doručí pošta. "Stále předpokládáme, že definitivně bude možné uzavřít celkový počet pohledávek a jejich hodnotu zřejmě ve středu," uvedla dnes Lhotáková.   Nesplacená jistina dluhopisů činí 199 milionů eur (zhruba 4,8 miliardy Kč), naběhlý úrok pak asi čtyři miliony eur (97 milionů Kč), uvedl už dříve mluvčí Sazky Jan Tuna. Podle některých zdrojů ale nečiní dluh za naběhlý úrok čtyři miliony eur, ale zhruba 125 milionů eur (tři miliardy Kč), protože se do něj musí započítat i budoucí úrok za dobu, kdy jej měla Sazka standardně splácet. Splatnost měla být na základě dluhové dokumentace až do roku 2021.   Městský soud obdržel dosud největší pohledávku za Sazkou v pátek od Občanského sdružení Zelený ostrov (OSZO) za celkem 8,128 miliardy Kč. Zelený ostrov je majitelem firmy Bestsport, provozovatele pražské multifunkční haly O2 arena.   O platnost pohledávky OSZO se zřejmě strhne boj. Sdružení vlastní akcionáři Sazky, tedy sportovní svazy, a podle některých členů tohoto sdružení právo na přihlášení pohledávky OSZO nemá. Stejně se prý povedou spory o další pohledávky. Zelený ostrov z téměř stovky procent vlastní Bestsport. Sama Sazka drží v Bestsportu 0,068 procenta.   Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení, kdy se majitel sporné pohledávky může hájit proti verdiktu správce. Pokud by se však ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Firma E-Invest dnes navrhla zprostit Cupku funkce. Poukazuje například na jeho vazby se společností KKCG podnikatele Karla Komárka. Cupka k tomu uvedl, že události zmíněné E-Investem nemají žádný vliv na jeho schopnost přezkoumat pohledávky Sazky a vykonávat funkci.   Cupka dnes také navrhl, aby Městský soud v Praze co nejdříve obnovil omezení pro nakládání s majetkem Sazky. Má se tak podle Cupky zabránit možnému poškození věřitelů ze strany dlužníka. Vrchní soud v Praze opatření městského soudu, podle něhož Sazka mohla nakládat s majetkem nad 500.000 korun jen se souhlasem nuceného správce, zrušil v pátek.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd dvd  