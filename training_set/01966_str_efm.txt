 Caterpillar zvýšil čtvrtletní zisk více než čtyřnásobně  New York 27. ledna (ČTK) - Caterpillar zvýšil čtvrtletní zisk více než čtyřnásobně na 968 milionů dolarů (17,1 miliardy korun) díky silné světové poptávce po těžebních a stavebních strojích. Podnik v dnešní zprávě ale také připomněl, že výsledek posledního čtvrtletí roku 2009 oslabily výdaje spojené se snižováním stavu zaměstnanců.   Tržby strojírenského koncernu se ve čtvrtletí meziročně zvýšily o 62 procent na 12,8 miliardy dolarů. Rok předtím to bylo ve stejném období 7,9 miliardy. Prodej těžké techniky z nabídky Caterpillaru vzrostl díky vyšší poptávce mezi odběrateli ale také díky tomu, že si prodejci doplňovali zásoby.   Analytici podle průzkumu agentury FactSet odhadovali čtvrtletní zisk Caterpillaru na 1,27 dolaru na akcii a tržby na 11,7 miliardy dolarů. Podnik na akcii vykázal za poslední tři měsíce minulého roku zisk vyšší o 20 centů, než se čekalo.   Akcie Caterpillaru po zveřejnění zprávy vzrostly o 47 centů na 96,22 dolaru, a připsaly si tak polovinu procenta. Na letošní rok podnik předpovídá zisk téměř šest dolarů na akcii a tržby přes 50 dolarů. Analytici tipují mírně nižší výsledky, napsala agentura AP.   pok vju  