 Soud s vůdci běloruské opozice začne počátkem února  Minsk 26. ledna (ČTK) - První procesy s osobami, které běloruský režim označuje za původce protivládních nepokojů a osnovatele pokusu o státní převrat, se uskuteční počátkem února. Prohlásil to dnes na tiskové konferenci v Minsku běloruský ministr vnitra Anatol Kuljašov. Běloruská justice vězní přes třicet osob, které se v prosinci zúčastnily demonstrace proti vítězství Alexandra Lukašenka v prezidentských volbách. Zadrženým hrozí až 15 let vězení.   "Kauzy lidí, kteří se zúčastnili masových nepokojů z 19. prosince, budou začátkem února předány soudu," řekl Kuljašov, který osobně velel zásahu běloruské policie proti demonstrantům v centru Minska. Mezi zadrženými byli čtyři prezidentští kandidáti včetně známých představitelů opozice Uladzimira Njakljajeva a Andreje Sannikava.   Běloruská opozice Lukašenka obviňuje, že volby zfalšoval. Jejich výsledek neuznává ani Evropská unie, která má do konce ledna rozhodnout o případných sankcích proti minskému vedení. Sankce už vyhlásilo Polsko a Litva.   Kuljašov na tiskové konferenci prosincový zásah proti demonstrantům obhajoval s tím, že policisté tváří v tvář "jasnému pokusu o státní převrat" projevovali zdrženlivost. Příslušníci bezpečnostních složek podle ministra "přijali aktivní opatření" až po třech útocích davu na sídlo běloruské vlády.   Kuljašov na výzvu novinářů komentoval i brutální útok na Njakljajeva, který po rozehnání demonstrace skončil na jednotce intenzivní péče jedné z minských nemocnic. Ministr prohlásil, že policie s útokem na čtyřiašedesátiletého politika nemá nic společného. Potvrdil oficiální úřední verzi, podle níž Njakljajeva zbili přívrženci jiných opozičních kandidátů.   jas hej  