 Ruský partner BP bojuje proti její spolupráci s firmou Rosněfť  Upravili jsme 1. a 3. odstavec a doplnili vyjádření šéfa AAR ve 2. odstavci.   --------------------    Moskva 28. ledna (ČTK) - Ruská společnost Alfa-Access-Renova (AAR) žádá londýnský soud o okamžité zastavení dohody o spolupráci britské ropné firmy BP s největším ruským producentem ropy Rosněfť. Informovala o tom dnes agentura Reuters. AAR je partnerem BP v ruském společném podniku TNK-BP.   Generální ředitel AAR Stan Polovets uvedl, že chce, aby "soud přiměl BP dodržet ujednání obsažená v dohodě o TNK-BP". Odmítl však poskytnout další podrobnosti.   AAR podle zdroje agentury Reuters požaduje, aby BP dodržela ujednání, podle kterého je společný podnik TNK-BP "primárním prostředkem" pro aktivity BP v Rusku a na Ukrajině. Ve společném podniku TNK-BP má 50 procent akcií BP a 50 procent AAR, která je investičním nástrojem čtyř ruských oligarchů.   Firmy BP a Rosněfť, kterou ovládá stát, se tento měsíc dohodly na strategické spolupráci a vzájemné výměně části akcií. Oba podniky mají v úmyslu společně hledat ropu a zemní plyn v oblastech ruské Arktidy, které byly dosud výhradní doménou ruských těžařů.   BP podle dohody předá Rosněfti pět procent svých akcií a na oplátku dostane 9,5 procenta akcií ruského podniku. Spolupráce v průzkumu se má týkat rozlehlých oblastí Karského moře, kam dosud zahraniční firmy neměly přístup a které podle BP mohou obsahovat miliardy barelů ropy a miliardy krychlových metrů plynu.   pmh vju dvd  