 ČSÚ: Ceny pohonných hmot v uplynulém týdnu nepatrně klesly  Ve 3. odstavci jsme aktualizovali údaje CCS, ve 4. jsme doplnili nové vyjádření analytika.   --------------------    Praha 13. května (ČTK) - Ceny pohonných hmot v uplynulém týdnu nepatrně klesly. Nejprodávanější benzin Natural 95 u čerpacích stanic zlevnil o dva haléře na průměrných 35,35 koruny za litr. Motorová nafta byla levnější o čtyři haléře na 34,59 koruny za litr. Vyplývá to z dnešních údajů Českého statistického úřadu.   Nejvýrazněji se snížila cena benzinu Special 91, a to o osm haléřů na průměrných 33,74 koruny za litr. Levnější byl také plyn LPG, jeho cena klesla o dva haléře na průměrných 17,37 Kč/l.   Ceny pohonných hmot pravidelně sleduje i společnost CCS. Podle jejích čtvrtečních údajů Natural 95 v uplynulém týdnu zlevnil o 12 haléřů na 35,11 koruny za litr. Průměrná cena nafty se snížila o 14 haléřů na 34,33 Kč/l.   Podle analytika Jana Šimka ze společnosti Broker Consulting stojí za poklesem cen snížení cen ropy. "Situace by mohla být ještě příznivější, nebýt posilujícího dolaru," podotkl. Šimek očekává pokles cen i v příštích týdnech, zlevňování by podle něj mohlo vydržet až do prázdnin.   jap lko  