 MfD: Bárta chce spojit ČD Cargo s polskou nákladní železnicí  V 1. a 5. odstavci jsme rozšířili o reakci mluvčího skupiny PKP.   --------------------    Praha/ Varšava 4. ledna (ČTK) - Česká vláda chce sloučit tuzemského železničního přepravce ČD Cargo do jedné firmy s polskou státní PKP Cargo. O zatím nejambicióznějším plánu ministerstva dopravy na středoevropské železnici, napsala dnešní Mladá fronta Dnes (MfD). Mluvčí skupiny PKP, jejíž součástí je PKP Cargo, ČTK řekl, že ohledně případné fúze polského a českého dopravce žádné rozhodnutí nepadlo.   Plán ministerstva dopravy podle listu dostává konkrétní obrysy. "Na české i polské straně vznikla pracovní skupina, která se možným spojením zabývá," řekl MfD náměstek ministra dopravy Jakub Hodinář. Během ledna by měl do Česka přijet polský ministr dopravy a řešit podrobnosti. O zájmu české strany o polského nákladního dopravce spolu mluvili v listopadu i premiéři obou zemí Petr Nečas a Donald Tusk.   Podle ministra dopravy Víta Bárty (VV) není současná velikost ČD Cargo na evropském železničním nákladním trhu dostatečná, aby mohla konkurovat největším železničním dopravcům. "Logicky se proto rozhlížíme kolem," vysvětlil Bárta. Nový dopravce by měl konkurovat velkým zahraničním dopravcům, především německému DB Schenker.   Už v minulosti stát přemýšlel o spojení se slovenským Cargem, Slováci však nakonec ztratili zájem. Bárta se netají ani vizí spojit v jednu firmu České dráhy i ČD Cargo a nakonec i Správu železniční dopravní cesty.   Za "mediální fakt" označil informace o případném spojení ČD Cargo a PKP Cargo mluvčí skupiny PKP Lukasz Kurpiewski. "Žádná rozhodnutí v této záležitosti nepadla," řekl ČTK.   PKP Cargo se v minulých letech potácelo ve ztrátě, polská vláda ho chce prodat. Ministerstvo infrastruktury ale ještě žádná rozhodnutí ohledně privatizace PKP Cargo neudělalo, v současnosti analyzuje různé možnosti jeho prodeje. Zájem o železničního dopravce by mohla mít například firma DB Schenker, ta by ale nejspíš nedostala povolení od polského antimonopolního úřadu ani Evropské komise.   "Celý projekt má spousty otázek, třeba jak budou řešené rozhodovací pravomoci. Polské Cargo je několikanásobně větší než české," řekl MfD železniční expert Emanuel Šíp.   Pracovní skupiny zatím musí vyřešit především způsob, jakým by došlo ke spojení. Česká strana počítá s tím, že by firmu koupila, ale z taktických důvodů mluví spíše o strategickém spojení. To by nestálo polskou stranu víceméně nic, platila by česká strana. Lidé pohybující se kolem transakce odhadují náklady řádově na miliardy korun, píše MfD.   Otázkou také zůstává, kde by na to česká strana vzala peníze. Samotné ČD Cargo je zadlužené zhruba osmi miliardami korun. Za loňský rok skončí ztrátou kolem 420 milionů korun.   "Jsou tam velké synergické efekty, na to by banky slyšely. Už jsme o tom s nimi jednali a odezva byla dobrá," řekl šéf ČD Cargo Jiří Vodička.   PKP Cargo dnes informovalo, že koncem loňského roku v Německu získalo do roku 2014 bezpečnostní certifikát, díky kterému může nabízet železniční nákladní dopravu i na tamním trhu. Stejné povolení v Česku společnost získala v lednu loňského roku. Nyní tak bude moci převážet náklady mezi Polskem a Německem i Českou republikou a Německem.   PKP Cargo v roce 2009 hospodařilo se ztrátou skoro půl miliardy zlotých (přes tři miliardy korun), podle odhadů měla společnost loni zisk okolo 40 milionů zlotých.   hab vrk vju  