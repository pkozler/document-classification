 Ceny ropy po krachu jednání OPEC výrazně stouply  Londýn 8. června (ČTK) - Světové ceny ropy dnes odpoledne reagovaly na zprávy o krachu jednání ropného kartelu OPEC růstem až o dva dolary. Poté se ale trh stabilizoval, protože se předpokládá, že Saúdská Arábie bude pokračovat v jednostranném zvyšování těžby.   Cena americké ropy WTI vystoupila v reakci na OPEC až na 101,20 dolaru za barel a kolem 17. hodiny SELČ byla s přírůstkem 1,40 dolaru na 100,50 dolaru za barel. Severomořská ropa Brent se po výstupu na 118.50 dolaru usadila se ziskem jednoho dolaru těsně pod 118 dolary za barel.   Ministři OPEC nedosáhli dohody o očekávaném zvýšení těžebního limitu, protože Saúdské Arábii a dalším zemím Perského zálivu se nepodařilo přesvědčit ostatní o nutnosti oslabit ceny ropy a zmírnit tím rizika růstu inflace a útlumu globální ekonomiky. Saúdský ministr Alí Nuajmí však naznačil, že Rijád bude nadále jednostranně zvyšovat produkci s ohledem na potřeby trhu.   "Bylo to překvapení a pro ceny to znamená růst. Podíváme-li se na poptávku, bude v příštím měsíci velmi silná a na trhu bude dodatečná ropa od OPEC zapotřebí," řekla agentuře Reuters analytička Amrita Senová z Barclays Capital. Dodala však, že někteří aktéři na trhu z výsledků schůzky OPEC nic většího odvozovat nebudou, protože kartel už stejně těží vysoko nad formálně platným limitem a Saúdská Arábie bude dál zvyšovat produkci.   Údaje amerického Úřadu pro energetické informace (EIA) ukázaly, že minulý týden klesly zásoby ropy v USA o 4,8 milionu barelů, nejrychleji za půl roku. Zásoby benzinu a nafty však vykázaly mnohem výraznější nárůst, než se čekalo, takže dopad zprávy na trh byl minimální, řekli analytici.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  117,78  116,78     New York - Nymex  WTI  červenec  100,50  99,10      hp jw  