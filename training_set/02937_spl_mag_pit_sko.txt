 Mladí Poláci si na internetu najímají partnery na maturitní plesy  --------------------    Ke zpravodajství: AUDIO; ilustrační FOTO ve Fotobance  ID foto: IF00009269, FO00365565   --------------------    Varšava 17. ledna (zpravodajka ČTK) - Už nejen večerní róby, obleky nebo boty na maturitní ples hledají na internetu polští studenti. Ti, kteří nemají partnera, si jeho prostřednictvím za peníze najímají společníka, aby se zachránili před trapasem, napsala dnes Gazeta Wyborcza.   "Rád se bavím, jsem usměvavý, společenský, rád poznávám nové lidi. Neopíjím se," vychvaloval se na internetové aukci muž ze Slezské Rudy, který si na internetu říká Valthol. Ke svému inzerátu, který zaujal více než desítku dívek, připojil i fotografie. Studentka, která ho "vydražila" na maturitní ples, mu za tento večer zaplatí 53 zlotých (asi 333 korun) a náklady, které s sebou tento večer nese. Jistý 29letý muž nezadané slečny ujišťuje, že "bude šarmantní, že bude partnerce lichotit a tančit výhradně s ní". "Kamarádky zezelenají závistí a to snad za těch 70 zlotých stojí," tvrdí.   "Je jasné, že ukázat se na maturitním plese sám je trapas, několik desítek zlotých za partnera přeci není tolik," obhajuje aukce jistá dívka z Katovic, která se v současnosti na podrobnostech domlouvá s mladíkem, kterého poznala díky internetu a kterému za to, že jí bude dělat společnost, zaplatí 50 zlotých.   Policisté však maturanty a maturantky před tímto způsobem hledání společníků na ples varují. "Nikdy nemůžeme mít jistotu, kým je člověk, s nímž se domlouváme přes internet, nevíme, jestli nám nechce udělat něco zlého," připomíná mladým Jacek Pytel z městské policie v Katovicích.   Pokud maturantům nezbývá nic jiného než hledat společníka na různých internetových fórech, měli by se podle Pytla s potenciálním partnerem nejdříve sejít na nějakém veřejném místě a "proklepnout ho".   To, že si mladí najímají společníky na maturitní ples, podle sociologa Krzysztofa Lenckého ukazuje, že koupit už se dá prakticky všechno. "Ten, kdo si kupuje partnera na ples, je buď naprosto zoufalý, nebo si myslí, že doplňky jako oblečení, účes nebo dokonce partner jsou důležitější než sám bál," řekl deníku Gazeta Wyborcza.   Správný maturitní ples se v Polsku má konat sto dní před zkouškou dospělosti, v polštině se proto pro tento bál používá slovo "studniówka". Plesy se někdy konají přímo ve školách, studenti si ale také pronajímají například sály v hotelech.   hab jnd  