 Zisk majitele velkoobchodů Makro stoupl ve čtvrtletí o 6,6 pct  Düsseldorf 3. května (ČTK) - Zisk před zdaněním, úroky a započtením mimořádných položek německé obchodní skupiny Metro stoupl v prvním čtvrtletí letošního roku o 6,6 procenta na 145 milionů eur (3,5 miliardy Kč). Výsledky zaostaly za odhady analytiků, stejně jako tržby, které stagnovaly. Podle firmy za slabší výsledky mohou pozdější Velikonoce. Metro je čtvrtá největší maloobchodní skupina na světě a v České republice vlastní velkoobchody Makro.   Tržby zůstaly téměř beze změny na 15,52 miliardy eur. Analytici dotazovaní agenturou Reuters očekávali zisk 150 milionů eur při tržbách 15,65 miliardy eur. Za první čtyři měsíce roku, tedy včetně velikonočních svátků, tržby stouply o procento.   Metro provozuje velkoobchodní sklady, obchody s elektronikou, hypermarkety i obchodní domy. Má přes 2200 obchodů ve více než 30 evropských, asijských a afrických zemích.   Divize obchodů se spotřební elektronikou MediaMarkt-Saturn se v prvním čtvrtletí opět vrátila k růstu. Její tržby se zvýšily o 0,8 procenta na pět miliard eur, hlavně díky energeticky úsporným přístrojům a počítačovým tabletům.   Společnost zatím ponechala beze změny výhled na celý letošní rok, který počítá s růstem tržeb o čtyři procenta a provozního zisku bez mimořádných položek o deset procent. Společnost věří, že její hospodaření podpoří hlavně předchozí opatření na snížení nákladů.   Ve střední a východní Evropě působí společnost od roku 1993, v České republice je zastoupena od roku 1997. Její divize Makro Cash&amp;Carry ČR provozuje 13 velkoobchodních center a podle tržeb patří mezi největší obchodní řetězce v zemi.   irl jw  