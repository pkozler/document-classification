 Belgičan si kvůli charitě chce nechat potetovat tělo weby  Brusel 21. ledna (zpravodaj ČTK) - Má rád charitu a je kvůli získání pomoci pro potřebné ochoten i schopen udělat zřejmě takřka cokoli, včetně poskytnutí vlastního těla. Čtyřicetiletý Belgičan Phil Marechal se totiž rozhodl, že si ho z charitativních důvodů nechá potetovat, píše dnes list DH Les Sports.   Své tělo hodlá ozdobit adresami webových stránek. Fyzické osoby za to zaplatí deset eur (240 korun), podnikatelé pak 35 eur. Takto získané peníze by pak měly zamířit na podporu jedné organizace, kterou Marechal sponzoruje už delší dobu a která pomáhá těm nejchudším.   "Inspiroval mě jeden mladý Kanaďan, který si chce nechat vytetovat 100.000 webových adres, aby překonal světový rekord," řekl muž, který svou akci prezentuje i na  webu .   Marechal už má za sebou první počin. Zatím jde o prvních 20 adres, které jsou vytetovány do podoby trojúhelníku na jeho zádech. Věří však, že u toho rozhodně neskončí. "Pokud se ukáže, že jsou lidé štědří, pak můžeme dosáhnou i milionu eur," podotkl a současně zdůraznil, že pro něj samotného nepůjde ani jeden cent.   pkt kš  