 ASZ: Velké zábory půdy komplikují hospodaření zemědělců  Celkově jsme upravili a doplnili další informace ve 3. a 4.odstavci.   --------------------    Praha 10. května (ČTK) - Velké zábory půdy kvůli pokračující výstavbě komplikují hospodaření českých zemědělců. Uvedl to dnes předseda Asociace soukromého zemědělství (ASZ) Josef Stehlík. Půda podle asociace postupně mizí kvůli rozšiřování městských aglomerací a činnosti některých velkých firem. Sedlákům se rovněž nelíbí údajně nedostatečná ochrana půdy proti znehodnocování.   "My půdu považujeme za základní a nenahraditelnou komoditu pro venkov a zemědělství. Jsme přesvědčeni, že se s ní stále nehospodaří takovým způsobem, jaký by si půda zasluhovala," uvedl Stehlík. Předky dnešních sedláků byla podle něj půda považována za mnohem důležitější než maso, mléko či další produkty jejich činnosti. "Doba, po kterou se půda vylepšuje nebo může být obnovena, je mnohem delší, než je zástava vepřového," řekl.   V důsledku výstavby ubývá v Česku v posledních letech denně 11 až 16 hektarů zemědělské půdy. Omezit tento jev má novela výrazně zvyšující poplatky za vyjímání zemědělské půdy z fondu. Několikanásobně dražší než dříve je od začátku roku zejména vynětí nejkvalitnějších půd, které především má novela chránit a zároveň motivovat investory, aby pro stavební či těžební účely upřednostňovali v první řadě pozemky brownfields nebo méně kvalitní půdu.   Podle ministerstvo životního prostředí (MŽP), kde novela vznikla, jsou její pozitivní dopady již znát."Ukazuje se, že v řadě lokalit, kde bylo v územních plánech navrhováno nezemědělské využití kvalitní zemědělské půdy, zařazené do první nebo druhé třídy ochrany, je často více než desetinásobné zvýšení odvodů důvodem k úvahám o redukci záměrů nebo orientaci na jiné pozemky," řekl ČTK vedoucí oddělení ochrany půd MŽP Václav Marek.   Kromě masivního smývání ornice v důsledku eroze je podle Stehlíka problémem také pěstování monokultur bez potřebného střídání plodin na poli, které půdu vyčerpává. "Pokud by někde exekutiva měla vstoupit do problému, který si to zaslouží, pak je to půda," poznamenal Stehlík.   Od července se kvůli zvýšení ochrany půdy před erozí má rozšířit platnost takzvaných standardů dobrého zemědělského a environmentálního stavu (GAEC) i na mírně erozně ohrožené půdy. Povinnost upravit způsob, jakým je vyhodnocováno plnění standardů GAEC, plyne z unie. Rozšíření standardů mělo původně platit od ledna, ale bylo o půl roku odloženo.   mjr vju jw  