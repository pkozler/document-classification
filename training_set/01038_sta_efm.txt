 Firma Heluz cihlářský průmysl měla loni opět tržby 1,3 miliardy  Dolní Bukovsko (Českobudějovicko) 18. května (ČTK) - Firma Heluz cihlářský průmysl, jeden z největších výrobců cihel v zemi, měla loni tržby 1,3 miliardy korun. Je to stejně jako předloni. Pětinu tvořil export na Slovensko, meziročně je to o pět procent více, řekl ČTK obchodní ředitel Jan Krampl.   Minulý rok byl pro firmu podle Krampla úspěšný. Největší poptávku zaznamenali po produktové řadě cihelných bloků určených k výstavbě nízkoenergetických a pasivních domů. Museli kvůli tomu ztrojnásobit jejich výrobu. Nově uvedli na trh nepálené cihly a inovovali řadu akustických cihel.   "Vloni se nám podařilo prodat veškerou produkci. Zvýšenou poptávku jsme zaznamenali na slovenském a rakouském trhu, kde se objem exportu oproti roku 2009 téměř zdvojnásobil," uvedl Krampl. Pro Rakousko realizovali zakázky za více než 15 milionů korun. Na export je určena téměř čtvrtina produkce. Prioritním trhem je pro Heluz Slovensko.     "Pro rok 2011 očekáváme spíše nižší stavební aktivitu, a to především u velkých developerských projektů, kterých je již letos přebytek a jejichž financování je náročné," uvedl Krampl. Na českém trhu podle něj najdou pravděpodobně uplatnění spíše projekty s levnějšími byty v lokalitách s dobrou infrastrukturou. V oblasti výstavby rodinných domů očekávají podobný objem jako loni.   Heluz loni investoval přes 16 milionů korun do zavedení nových technologií zpracování, propojení provozů a rozšíření skladovacích kapacit. Letos plánuje investice ve výši zhruba 38 milionů korun. Chtějí modernizovat například technologie v závodě Hevlín, aby mohli produkovat nové výrobky určené pro výstavbu nízkoenergetických, pasivních a nulových domů (domů, které mají potřebu tepla pro vytápění blízkou nule). Technologii výroby chtějí měnit také v závodě Libochovice, což jim umožní rozšířit výrobu zvukově-izolačních a broušených výrobků.   Společnost Heluz cihlářský průmysl, v. o. s., vznikla v roce 1992. Vlastní osm výrobních provozů ve třech lokalitách. V Dolním Bukovsku, kde sídlí také centrála společnosti, je cihlářská výroba, výroba stropních konstrukcí, výroba roletových překladů a výroba cihelných komínů. V Hevlíně u Znojma jsou dva výrobní závody na kompletní cihlářský sortiment a v Libochovicích nedaleko Prahy je cihelna a panelárna. Firma zaměstnává 345 lidí.   kpe hj  