 Tuniský prezident opustil po pokračujících nepokojích zemi  --------------------    Ke zpravodajství: FOTO/aktuality; PROFIL   Aktualizovali jsme po zatčení bin Alího příbuzných a informovali o spekulacích, kde se prezident nachází. Zprávu jsme celkově rozšířili.   --------------------    Tunis 14. ledna (ČTK) - Tuniský prezident Zín Abidín bin Alí dnes kvůli protivládním protestům, které v zemi pokračují již několik týdnů, opustil zemi. Funkce prozatímní hlavy státu se ujal předseda vlády Muhammad Ghannúší. Před svým odjezdem bin Alí rozpustil vládu a slíbil, že do šesti měsíců budou vypsány nové volby. Vyhlásil zároveň výjimečný stav.   O odjezdu prezidenta informoval Ghannúší v tuniské státní televizi. Podle agentury Reuters během svého vystoupení dále uvedl, že v čele státu setrvá až do předčasných voleb.   Zatím není známo, kde se uprchlý prezident nachází. Podle agentury AFP přeletělo jeho letadlo nad Maltou a nejmenované francouzské policejní zdroje informovaly, že se na letišti nedaleko Paříže připravují na jeho přílet.   Jedna tuniská soukromá televizní stanice po bin Alího odletu informovala, že byl zatčen prezidentův zeť a několik dalších příslušníků jeho rodiny. Tato informace ale zatím nebyla ověřena, jeden ze spolupracovníků prezidentova zetě ji naopak popřel.   V Tunisku již několik týdnů pokračují protesty proti vysoké nezaměstnanosti, korupci, cenzuře tisku a autoritářské vládě. Zatím bylo oficiálně potvrzeno 23 mrtvých, podle očitých svědků a humanitárních organizací může ale skutečná bilance být mnohem tragičtější.   V hlavním městě dnes protestovaly tisíce lidí. Demonstranti vylezli na budovu ministerstva vnitra a policie proti nim použila slzný plyn a v okolí byla slyšet střelba.   V zemi byl vyhlášen výjimečný stav a platí zákaz nočního vycházení od 17:00 do 7:00 SEČ. Navíc není povoleno shromažďování více než tří osob a vláda pohrozila, že proti lidem, kteří poruší bezpečnostní nařízení, použije sílu. Vojáci obsadili také mezinárodní letiště a byl uzavřen vzdušný prostor.   Podle mluvčího Asociace českých cestovních agentur Tomia Okamury se v současné době na pevninské části Tuniska nenachází žádný zájezd českých turistů. V Tunisku je totiž v zimních měsících příliš chladno a cestovní kanceláře obnovují nabídku pobytů v této zemi nejdříve v březnu.   Protesty v dosud relativně stabilním Tunisku překvapily svojí intenzitou celý svět. Naposledy zachvátily zemi rozsáhlé nepokoje v polovině 80. let minulého století, kdy hospodářský propad způsobil nárůst cen základních potravin. Protesty obyvatelstva, též z tábora radikálních islamistů, tehdejší vláda násilně potlačila a řady lidí pozatýkala. Právě na vlně těchto nepokojů se bin Alí dostal do nejvyšší politiky. V takzvané elegantní revoluci koncem 80. let sesadil předchozího dlouholetého prezidenta Habíba Burgibu, který byl v úřadě od roku 1957.   drk šeb  