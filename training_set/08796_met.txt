 Labe v Děčíně stále stoupá, druhý povodňový stupeň asi nedosáhne  Děčín 10. ledna (ČTK) - Hladina Labe v Děčíně stále stoupá, řeka v neděli odpoledne dosáhla prvního stupně povodňové aktivity. Podle odhadů hydrometeorologů ale vyhlášení druhého stupně - pohotovosti zatím nehrozí. Voda by měla v příštích dnech začít opadávat. Vyplývá to z informací Českého hydrometeorologického ústavu (ČHMÚ).   Na Labi byl první povodňový stupeň vyhlášen v neděli po 13:00. Hladiny ostatních řek v kraji zatím stoupají jen mírně. Pět centimetrů pod úrovní hladiny pro první povodňový stupeň se drží Mandava ve Varnsdorfu, Kamenici ve Hřensku i Ploučnici v Benešově nad Ploučnicí zbývá kolem 20 centimetrů. Právě tyto řeky a jejich přítoky v srpnu loňského roku vyplavily obce ve svém okolí.   Hladina Labe v Děčíně v 8:00 ráno vystoupala na 428 centimetrů, obvyklá výška hladiny je kolem 250 centimetrů. Přibližně zdvojnásobil se i průtok vody. Uzavřená je kvůli vodě silnice do Dolního Žlebu na Děčínsku. Dostat se tam dá pouze vlakem. Silnice do této malé obce na levém břehu Labe mezi Děčínem a Hřenskem bývá zatopená poměrně často.   Ničivé povodně postihly Ústecký kraj v srpnu loňského roku. Kraj vyčíslil celkové škody v regionu na 1,93 miliardy korun. Škody na mostech, silnicích a železnici jsou odhadované na 1,3 miliardy korun, vodní hospodářství škody sečetlo na 450 milionů korun. Celkem bylo při povodních zaplaveno 1534 objektů, bylo zničeno 145 mostů, mostků a lávek.   van mol  