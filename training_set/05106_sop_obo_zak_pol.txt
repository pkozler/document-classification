 Ministři vnitra G8 budou jednat o boji proti drogám  --------------------    Ke zpravodajství: FOTO/aktuality   --------------------    Paříž 10. května (ČTK) - Boj proti nelegálnímu obchodu s drogami bude dnes na pořadu jednání ministrů vnitra sedmi nejvyspělejších zemí a Ruska (G8) v Paříži. Jednání se zúčastní i jejich kolegové z amerických a afrických zemí, jichž se tento problém týká nejvíc.   Schůzka se koná za situace, kdy Evropa pozvolna dohání USA jakožto největšího konzumenta latinskoamerického kokainu a kdy se západní Afrika stále více stává místem, přes které se tato droga do Evropy dostává.   Francouzský odborník, kterého citovala agentura AFP, odhadl, že ze 700 tun kokainu, které se ročně v Latinské Americe vyrobí, jich do Evropy směřuje už 300 tun. Polovina z nich je tam dopravována přímo, pětina přes karibské ostrovy a zbytek přes Afriku, zvlášť přes Senegal, Guineu-Bissau, Kapverdské ostrovy, Benin, Ghanu, Guineu a Mauritánii.   Podnět ke svolání schůzky dal loni francouzský prezident Nicolas Sarkozy. Ten v pondělí navrhl, aby byl pod kontrolou OSN vytvořen mezinárodní fond pro boj proti drogám financovaný z prostředků zabavených pašerákům.   V G8 jsou kromě Ruska Spojené státy, Japonsko, Velká Británie, Francie, Německo, Kanada a Itálie.   pz mik  