 Turnovu hrozí, že přijde o porodnici, jeden z lékařů dal výpověď  Turnov (Semilsko) 6. ledna (ČTK) - Turnovu na Semilsku hrozí to, že přijde o porodnici. Jeden z lékařů tamního gynekologického oddělení podal před koncem roku výpověď. Pokud za něj nemocnice nenajde náhradu, porodnici uzavře, informuje dnešní liberecká příloha Mladé fronty Dnes (MfD). Podle ředitele Tomáše Slámy nesouvisí odchod lékaře s kampaní Děkujeme, odcházíme. Lékař dostal lukrativnější nabídku do soukromé ambulance, uvedl Sláma.   Turnovská gynekologie má čtyři lékaře, což je minimální počet, který musí oddělení udržet kvůli obsazení služeb. Podmínkou je, aby tam byl k dispozici lékař 24 hodin denně. "Máme samozřejmě lékaře, kteří nám vypomáhají, mají soukromé praxe a v nemocnici slouží na částečný úvazek, ale pokud se primáři nepodaří obsadit služby, nastanou potíže," vysvětlil problém ředitel. Sehnat atestovaného gynekologa pro lůžkové oddělení je podle Slámy velký problém, lékaři dávají přednost soukromým praxím, kde jsou na tom finančně mnohem lépe.   Problémem turnovské porodnice je ale i v tom, že nedosahuje předepsaného počtu porodů, který by ji opravňoval k získání akreditace pro další vzdělávání lékařů. Limit je 600 narozených dětí, toho ale podle Slámy nemohou v patnáctitisícovém Turnově nikdy dosáhnout. "Ročně se u nás narodí kolem 450 dětí. A pokud nemáme akreditaci, žádní mladí lékaři k nám nepřijdou," dodal.   Porodnice v Turnově je jednou z pěti v Libereckém kraji. I v dalších nemocnicích s výjimkou nemocnice v Jilemnici mohou mít porodnice po 1. březnu problémy. Třeba v Jablonci nad Nisou podala v rámci kampaně Děkujeme, odcházíme výpověď většina lékařů gynekologie, odejít chtějí i gynekologové v České Lípě a Liberci. Celkem podalo v Libereckém kraji v rámci kampaně lékařského odborového klubu výpověď 112 lékařů v největších nemocnicích v Liberci, Jablonci a České Lípě. Z malých nebo soukromých zařízení lékaři neodcházejí.   ivc snm  