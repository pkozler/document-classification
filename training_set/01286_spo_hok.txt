 Slavia chystá také duel pod širým nebem: na příští sezonu v Edenu  Praha 4. ledna (ČTK) - Hokejová Slavia podobně jako Pardubice chystá také extraligové utkání pod otevřeným nebem. Původně dokonce chtěla v Synot Tip Aréně zápas uspořádat už na konci uplynulého roku, ale projekt se odložil. Jako první tak v neděli 2. ledna uskutečnily venkovní zápas v novodobé podobě po vzoru zámořské NHL Pardubice, které hostily na plochodrážním stadionu ve Svítkově Kometu Brno. Slavia chce duel uskutečnit v nadcházející sezoně.   "Měli jsme to v plánu dřív než Pardubice. Chtěli jsme podobný zápas uspořádat v prosinci 2010. Ale protože na to bylo málo času a příprava, marketing a podobné věci zaberou spoustu měsíců, odložili jsme to a plánujeme tuto akci udělat příští rok," řekl serveru iDnes.cz obchodní ředitel Slavie Ladislav Blažek.   Slavia by chtěla vybrat pro utkání ve fotbalovém stánku jednoho z atraktivních soupeřů, který láká příznivce tradičně i do O2 areny, tedy rivala Spartu, Kometu nebo Pardubice. V úvahu prý přichází i Plzeň. "Chtěli bychom se vejít do termínu mezi Vánocemi a Novým rokem, kdy bývají na hokej tradičně vysoké návštěvy," prohlásil Blažek. "Takový zápas se musí už kvůli počasí konat v prosinci nebo v lednu, a i potom je to loterie," dodal.   Slavia původně plánovala na prosinec velkolepý projekt, který by pod širé nebe do Edenu vedle derby se Spartou přilákal i zápas KHL mezi Spartakem Moskva a Petrohradem. "Nakonec k tomu nedošlo vzhledem k přílišné časové náročnosti," vysvětlil Blažek. Extraligový venkovní zápas ale Slavia za rok prý uspořádá s téměř stoprocentní jistotou. "Stadion je v prosinci prázdný, úplně se to nabízí," dodal Blažek.   Petrohrad s českými trenéry Václavem Sýkorou a Janem Votrubou, brankářem Jakubem Štěpánkem a útočníkem Petrem Čajánkem a Spartak s gólmanskou hvězdou Dominikem Haškem se nakonec představily 23. prosince v Davosu, kde pak hrály Spenglerův pohár.   Venkovní duel Pardubic s Brnem, kam mohla podle kapacity přijít návštěva až 25 tisíc diváků, vytvořil nakonec s počtem 17.140 příznivců extraligový rekord. Nejvyšší návštěvou na hokejovém utkání na českém území zůstává 18.500 fanoušků, kteří v roce 1962 přišli na zápas Spartak Sokolovo - ZKL Brno do nově otevřené Sportovní haly v Praze. Stadion v Edenu pro 21.000 diváků dává šanci tento rekord překonat.   jip nkr  