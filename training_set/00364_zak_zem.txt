 V D. Olešnici na Trutnovsku shořelo zahradnictví, škoda milion Kč  Dolní Olešnice (Trutnovsko) 9. května (ČTK) - V Dolní Olešnici na Trutnovsku dnes v noci shořelo zahradnictví, škoda podle majitele činí asi jeden milion korun. Policie nevylučuje úmyslné založení požáru. Při požáru nebyl nikdo zraněn. Majitel zahradnictví byl loni v září fyzicky napaden, několik útoků loni směřovalo i na majetek samotného zahradnictví. ČTK to řekl mluvčí trutnovské policie Udo Ertner.   Zahradnictví se skleníkem a pracovním zázemím začalo hořet necelé dvě hodiny po půlnoci. Hasiči požár dostali pod kontrolu zhruba po půl hodině, zcela jej uhasili v 06:30. Příčiny ohně nyní zjišťují trutnovští kriminalisté spolu s hasiči. Ani hasiči přitom podle své mluvčí Martiny Žahourkové nevylučují úmyslné zapálení.   Z loňského napadení majitele zahradnictví policie obvinila devatenáctiletého muže. Za způsobení těžké újmy na zdraví mu v případě odsouzení hrozí až deset let vězení, uvedl policejní mluvčí. Loni také neznámý pachatel poničil v zahradnictví rostliny. Dále policie v případu eviduje šest přestupkových jednání. Podle Ertnera šlo o různé schválnosti či rozbitá okna zahradnictví.   Krkonošský deník loni k případu uvedl, že majitel zahradnictví má spory s poloruskou firmou Ventus - Česko, která v těsném sousedství zahradnictví vlastní zámeček. Za celou kauzou může podle deníku stát dlouhodobý spor o přístup do zahradnictví. Cestu k němu prý z poloviny vlastní firma Ventus - Česko. Podle deníku bylo zbití majitele zahradnictví vyvrcholením předchozích potyček.   Zdeněk Rychtera jpt    