 Hokejisté Ústí podlehli Olomouci, před Chomutovem vedou jen o bod  Praha 12. ledna (ČTK) - Náskok hokejistů Ústí nad Labem v čele první ligy se ztenčil na jeden bod. Vedoucí tým soutěže prohrál v 36. kole doma s Olomoucí 0:3 a přiblížil se mu Chomutov, který stejným poměrem zdolal Beroun.   Hokejisté Ústí nad Labem prohráli s Olomoucí po mdlém výkonu podruhé v sezoně. Vystoupení domácích jako by poznamenalo Pojkarovo zranění v úvodu zápasu, kdy zkušeného beka odnesli na nosítkách s natrženým tříslem. Hanáci po celý zápas výborně bránili a hrozili rychlými brejky. Velkou oporou vítězů byl brankář Žigárdy, který vychytal nulu.   V 15. minutě dostal Haluza puk do jízdy a prostřelil domácího brankáře Francouze. V druhé třetině nevyužili favorizovaní Severočeši 52 sekund trvající přesilovku pět na tři. Naopak Pekr početní převahu Olomouce před druhou přestávkou využil. Ani v třetí části se výkon Ústí nezlepšil a nekrytý Domin zvýšil na 3:0 pro hosty.   O vítězství Chomutova se zasloužili čistým kontem brankář Hylák a obránce Pulpán, který dal dva góly a na třetí přihrál. V poslední minutě se strhla bitka mezi Radulayem a Jelínkem, které sudí poslal do kabin.   "Ten konec byl poněkud vyhrocený, ale pokud udělá Švagrovský to, co udělal na Mudrocha, a Nedvěd fauluje Pulpána, tak to ani jinak dopadnout nemohlo. Nedvěd je největší srab, jakého jsem na ledě viděl," uvedl domácí kouč Milan Kašpárek na adresu zkušeného berounského obránce.   Třetí Jihlava si udržela dvoubodový náskok před Olomoucí. Dukla, která v předchozích dvou zápasech nebodovala, dnes přestřílela Hradec Králové 7:3, i když v 10. minutě prohrávala 0:2. V úvodu druhé třetiny však domácí skóre otočili. Hradec ještě vyrovnal na 3:3, pak už mířili přesně jen hráči Jihlavy.   Čtvrté vítězství za sebou si připsali hokejisté Vrchlabí, kteří dál vedou skupinu o 9.-16. místo. Chrudim porazili 5:1. O bod za Vrchlabím je Kadaň, která zvítězila 3:0 nad Táborem. Severočeši vyhráli i třetí vzájemný souboj v sezoně také zásluhou čistého konta gólmana Jariny.   ura nkr  