 USA se kvůli počasí potýkají s nedostatkem dárcovské krve  Washington 28. ledna (ČTK) - Spojené státy se kvůli zimnímu počasí potýkají s nedostatkem dárcovské krve. Kvůli dopravním problémům, které způsobily především na východě USA sněhové bouře, zrušilo plánované darování krve 14.000 lidí, napsal dnes server USA Today. Americký Červený kříž už kvůli malým zásobám krve spustil kampaň, v níž hledá nové dárce.   Lednové zásoby dárcovské krve jsou v USA nejnižší za posledních deset let. Největší nedostatek je na severovýchodě země, který sněhové bouře zasáhly nejsilněji. Situace je ale problematická i na jihovýchodě Spojených států, který letos rovněž prožívá výjimečně chladnou zimu a s ní spojené dopravní komplikace.   "Zajišťování dostatečných zásob krve, abychom zajistili potřeby pacientů, je obtížné hledání rovnováhy mezi nabídkou a poptávkou," řekl Richard Benjamin z amerického Červeného kříže. "Když počasí naruší rovnováhu, Červený kříž začíná vyzývat možné dárce z celé země, aby darovali krev co nejdřív," dodal.   Červený kříž už se obrátil s žádostí o pomoc na církve a na firmy, které obvykle organizují darování krve. Organizace rovněž spustila kampaň na internetových sociálních sítích. Chce tak zabránit situaci, kdy by se zásoby krve ještě zmenšily a nemocnice by kvůli tomu musely začít omezovat operace.   Přes severovýchod USA se ve středu a ve čtvrtek přehnala pátá velká bouře letošní zimy. V New Yorku napadlo téměř půl metru sněhu. Počasí vedlo ke zrušení asi 5500 letů, přes půl milionu lidí se ocitlo bez dodávek elektřiny. Při dopravních nehodách způsobených sněžením zahynulo šest lidí.   Letošní sněhová nadílka je nebývale velká, v New Yorku napadlo asi dvojnásobek průměrného lednového množství sněhu. Počasí nezpůsobuje jen dopravní komplikace, ale promítá se i do místních rozpočtů. Například newyorská radnice utratila všech 38 milionů dolarů (670 milionů korun) určených na likvidaci sněhu během letošní zimy už před 1. lednem.   str hej  