 Hráči na didgeridoo odstartovali v teplických jeskyních svou pouť  --------------------    Ke zpravodajství: FOTO/aktuality   --------------------    Teplice nad Bečvou (Přerovsko) 21. května (ČTK) - Před zraky zhruba stovky návštěvníků ve Zbrašovské aragonitové jeskyni v Teplicích nad Bečvou na Přerovsku odstartovali dnes vpodvečer hráči na nástroje australských domorodců didgeridoo svou letošní koncertní pouť. Během prvního ročníku této netradiční koncertní série hodlají postupně až do října objet devět českých i moravských jeskyní. Všechny koncerty mohou stejně jako dnes v Teplicích poslouchat lidé přímo v útrobách jeskyně.   "Prvního koncertu se zúčastnilo zhruba 50 lidí, stejný počet návštěvníků přišel i na druhý koncert. Myslím, že lidé byli podle jejich reakcí spokojení," řekl dnes ČTK pořadatel akce Zdeněk Vilímek. Podle vedoucí jeskyní Barbory Šimečkové zvuky tohoto netradičního nástroje doprovázely návštěvníky jeskyně už během dnešní prohlídky, kdy jim hráči na didgeridoo představovali krátké ukázky. Oba koncerty se poté odehrály v Mramorové síni. Na koncertech se představilo kromě pěti hráčů na didgeridoo i další muzikanti s flétnami či kytarami.   Na hráče na didgeridoo se mohou na konci května těšit návštěvníci jeskyně Na Turoldu v Mikulově. Poté hráči zamíří do Sloupsko-šošůvských jeskyní, Koněpruských jeskyní, do jeskyně Na Špičáku v Supíkovícich na Jesenicku, do Bozkovských dolomitových jeskyní, Kateřinských jeskyní a do Mladečských jeskyní. Projekt bude zakončen 1. října v jeskyni Výpustek. "Na posledním finálovém koncertu v jeskyni Výpustek, kam se vejde až 1000 lidí, bude hlavní hvězdou Ondřej Smeykal, který je jedním z deseti nejlepších hráčů světa. Na tomto koncertu se objeví i hráči, kteří účinkovali během pouti," doplnil Vilímek.   Myšlenka vydat se s nástroji didgeridoo na koncertní pouť se zrodila v roce 2007 v koncertním dómu maďarské jeskyně Aggtelek-Baradla. Pouť má nejen podpořit osvětu přírodního a kulturního dědictví ve spolupráci se Správou jeskyní ČR, ale má i benefiční záměr. Jedna třetina ze zisku z koncertního vstupné bude věnována na asistenční a terapeutické služby pro děti s vývojovým postižením, o které se starají kojenecké ústavy v Olomouci a v Praze.   Didgeridoo je dechový hudební nástroj australských domorodců a patří mezi jedny z nejtypičtějších symbolů Austrálie. V tradiční podobě je to termity vyžraný dutý kmínek eukalyptu. Hráči se musejí naučit kvůli nepřerušovanosti hry správnému cirkulačnímu dýchání.   Alena Petrželová mal    