 Dodavatelé potravin řetězcům v SR už asi nebudou chráněni zákonem  Bratislava 12. ledna (ČTK) - Slovenští dodavatelé potravin zřejmě ztratí ochranu, kterou jim při vyjednávání s obchodníky poskytuje zákon o nepřiměřených podmínkách v obchodních vztazích. Zrušení zákona od dubna dnes parlamentu navrhla vláda premiérky Ivety Radičové, která tento krok přislíbila ve svém programovém prohlášení. Zástupce zemědělců a potravinářů tvrdí, že obchodníci budou moci oprášit nekalé praktiky.   Prodejci pod hrozbou vysokých pokut v současnosti nemohou od dodavatelů potravinářských výrobků vyžadovat některé poplatky, například na propagaci. Výši jiných plateb zákon zase omezil. Kromě toho obchodníkům zakázal prodávat zboží za nižší než nákupní cenu; výjimkou je mimo jiné nabídka sezonního nebo poškozeného zboží případně zboží po uplynutí tří čtvrtin doby spotřeby. Podobný předpis, zákon o významné tržní síle, má Česko od loňského února; odborníci však navrhli vládě jeho zrušení a zapracování některých jeho pasáží do jiných zákonů.   Stávající zákon platí na Slovensku od loňského května, obchodníci však měli čas na úpravu existujících smluv do konce září. Ministerstvo hospodářství navrhlo zrušení zákona, protože údajně narušuje smluvní svobodu podnikatelů.   Slovenská zemědělská a potravinářská komora usilovala o zachování ochrany dodavatelů, obchodníci iniciativu vlády naopak uvítali. "Obchod ztratí jakékoliv zábrany a bude si moci uplatňovat podmínky, které jsou v současném zákonu označeny za nepřiměřené," řekl ČTK mluvčí komory Stanislav Nemec. Řetězce, které se na prodeji potravin v zemi podílejí 70 procenty, podle něj používají vůči dodavatelům navzájem podobné praktiky. V případě zrušení zákona by prý mohly žádat od dodavatelů kromě jiného poplatek na výstavbu či úpravu prodejen.   boa vju  