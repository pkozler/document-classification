 MySpace propustí téměř polovinu zaměstnanců  Los Angeles 11. ledna (ČTK) - Internetová sociální a zábavní síť MySpace propustí po celém světě zhruba 500 zaměstnanců, tedy 47 procent celkové pracovní síly. MySpace je součástí mediální skupiny News Corp.   Generální ředitel Mike Jones dodal, že propouštění se dotkne všech regionů a všech divizí. Snížení počtu zaměstnanců je podle něj nutné k návratu firmy zpět k růstu a zisku.   News Corp koupila mateřskou společnost sítě MySpace v roce 2005 za 580 milionů dolarů (11 miliard Kč). Konglomerát tehdy sklidil mezi analytiky a mediálními experty potlesk za to, jak se snaží posilovat své portfolio digitálních aktivit. Od té doby se ale reklamní příjmy médií propadly a v popularitě se před MySpace dostaly Facebook a Twitter.   V říjnu MySpace spustila novou verzi svých internetových stránek a rozhodla se, že se zaměří spíše na nabídku hudby, videa a drbů o celebritách a přestane být všestrannou sociální sítí, jako Facebook, napsaly agentury AP a Reuters.   irl mha  