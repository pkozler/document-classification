 Bruslařská dráha na Lipně se nedá upravit kvůli slabému ledu  Lipno nad Vltavou (Českokrumlovsko) 29. ledna (ČTK) - Populární bruslařská dráha na zamrzlé hladině Lipna se přes mrazivé počasí ještě nedá upravit. Led u břehu je příliš slabý a neunesl by techniku. Zatím se nedá ani odhadnout, kdy by se mohlo začít bruslit. Dráha nebude otevřena, dokud to nebude úplně bezpečné, řekl dnes ČTK Martin Řezáč ze společnosti Lipno Servis. Zasněženou ledovou plochu teď využívají hlavně běžkaři.   Bruslařská dráha byla uzavřena kvůli oblevě počátkem měsíce. Tehdy v Lipně hodně stoupla voda a led do dvou až pěti metrů od břehu úplně roztál. "Na slabý led teď napadl sníh, který brání promrzání," řekl Řezáč.   Před dvěma dny měřili sílu ledu frymburští hasiči. "Volali, že led u břehu je slabý, měkký a mokrý," uvedl ředitel. V té době klesaly noční teploty jen asi pět stupňů pod nulu. V noci na dnešek byl poprvé silný mráz, u jezera naměřili minus 16 stupňů Celsia. "Budeme čekat, jestli mrazy, které teď jsou, dokážou led dostatečně zpevnit," řekl Řezáč.   Naopak zcela zaplněn je nyní lipenský skiareál, který po nedávném sněžení nabízí výborné podmínky pro sjezdové i běžecké lyžování. "Na sjezdovkách je prašan, skoro metr sněhu," popsal Řezáč. V okolí bylo upraveno kolem 30 kilometrů běžeckých tratí. I díky slunečnému počasí se dnes v tomto lyžařském středisku vystřídalo několik tisíc lyžařů.   Na lipenské bruslařské dráze začala sezona 30. prosince, zhruba o 14 dnů dřív než obvykle. Vyznavačům rychlých nožů sloužil zhruba pětikilometrový okruh u Lipna nad Vltavou.   Hladina Lipna, které je největší vodní plochou v zemi, je zamrzlá pravidelně od prosince do března. Bruslařská dráha byla předloni zapsána do České knihy rekordů. Podle dostupných informací tehdy předčila s délkou 10.922,8 metru i trať v kanadské Ottawě. Loni se na Lipně podle odhadů vystřídalo asi 60.000 bruslařů.   vst pba  