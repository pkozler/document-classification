 Rusko by po sobotní nehodě mohlo zakázat lety strojů Tu-154B  Moskva 2. ledna (ČTK) - Ruská agentura pro dohled v dopravě je připravena doporučit zákaz letů stroje typu Tu-154B. Po sobotní nehodě letounu tohoto typu na Sibiři to dnes ruské agentuře ITAR-TASS řekl informovaný zdroj z této agentury.   Šéf agentury se v tomto duchu vyjádřil při setkání s ministrem dopravy Igorem Levitinem, řekl podle agentury AFP zdroj a dodal, že příslušné dokumenty se již připravují.   Sobotní havárie stroje tohoto typu se odehrála na letišti v sibiřském Surgutu. Letadlu místních aerolinií se 128 osobami na palubě se po narolování na startovací dráhu vzňal jeden motor. Skoro všichni cestující a členové posádky byli evakuováni. Nato vybuchla jedna palivová nádrž.   Nehoda si vyžádala tři oběti na životech, 43 lidí utrpělo zranění.   Příčina neštěstí nebyla zatím oznámena. Levitin novinářům řekl, že vyšetřovatelé posuzují spolu s jinými hypotézami i možnost, že šlo o teroristický čin.   Mezistátní výbor pro letectví Ruské federace dnes oznámil, že byly nalezeny dvě takzvané černé skříňky se záznamy komunikace pilotů letadla. Vyšetřování nehody pokračuje.   Letoun Tu-154B je verzí stroje Tu-154, který byl páteří flotily sovětského a postsovětského civilního letectví. Tupolevy 154 byly do ní poprvé zařazeny v 70. letech. Po řadě havárií stárnoucích letadel společnost Aeroflot z bezpečnostních důvodů všechny tyto stroje vyřadila. Poslední let s Tu-154 uskutečnila loni.   Tato středně velká letadla však zůstávají hlavní součástí leteckého parku menších společností po celém Rusku i v dalších zemích bývalého Sovětského svazu. V některých částech Evropy mají zakázáno létat kvůli nadměrnému hluku motorů.   Vládním Tu-154 cestovala loni 10. dubna delegace čelných představitelů Polska v čele s prezidentem Lechem Kaczyńským. Stroj se zřítil při pokusu o přistání v husté mlze u západoruského Smolensku. Zahynulo všech 96 lidí na palubě.     kne hej  