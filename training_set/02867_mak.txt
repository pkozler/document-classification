 Čína loni díky silnému závěru zrychlila růst na 10,3 procenta  --------------------    Ke zpravodajství: FOTO/aktuality   --------------------    Peking 20. ledna (ČTK) - Čínská ekonomika uzavřela loňský rok nečekaně silným růstem, zatímco inflace se zmírnila méně, než se čekalo. Díky zrychlení v posledním čtvrtletí se hrubý domácí produkt Číny za celý loňský rok zvýšil o 10,3 procenta po růstu o 9,2 procenta v roce 2009 a vykázal nejrychlejší tempo od roku 2007. Oznámil to dnes čínský statistický úřad.   HDP v posledním čtvrtletí zrychlil meziroční růst na 9,8 procenta z tempa 9,6 procenta ve třetím čtvrtletí. Ekonomové očekávali naopak zvolnění na 9,2 procenta. Vládní činitelé přitom ještě v první polovině ledna odhadovali celoroční růst na 10-10,1 procenta.   Meziroční inflace se v posledním měsíci roku zmírnila na 4,6 procenta z listopadových 5,1 procenta, což bylo maximum za 28 měsíců. Ekonomové však podle agentury Reuters odhadovali výraznější pokles na 4,4 procenta. Tento měsíc čekají kvůli zesílenému růstu ekonomiky zvýšení inflačních tlaků.   Dnešní údaje mohou přimět Peking, aby ještě zesílil novou orientaci makroekonomické a měnové politiky na boj proti inflaci a opatrné zmírňování silného růstu. Čínská centrální banka za poslední rok zvýšila sedmkrát povinné minimální rezervy bank, úrokové sazby však zvedla jen dvakrát a analytici v tomto směru očekávají další kroky. Údaje, které napovídají další opatření proti inflaci, dnes oslabily čínský akciový trh.   Čína loni předstihla Japonsko a stala se druhou největší ekonomikou světa. Za prvními Spojenými státy je sice ještě daleko, ale podle ekonomů by je mohla předstihnout do 20 let. Průměrné tempo růstu čínské ekonomiky, kterou nastartovalo zavádění tržních reforem na přelomu 70. a 80 let, za posledních 20 let dosahuje asi 9,5 procenta ročně.   hp mha  