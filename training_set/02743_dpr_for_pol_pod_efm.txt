 MfD: Bárta chce spojit ČD Cargo s polskou nákladní železnicí  Praha 4. ledna (ČTK) - Podle dnešní Mladé fronty Dnes (MfD) začala česká vláda vážně rozjíždět zatím nejambicióznější plán na středoevropské železnici. Do jedné firmy chce spojit dvě zatím ztrátové státní firmy - české ČD Cargo a polské PKP Cargo.   Plán už dostává konkrétní obrysy, nejde už jen o úvahy. "Na české i polské straně vznikla pracovní skupina, která se možným spojením zabývá," řekl MfD náměstek ministra dopravy Jakub Hodinář. Během ledna by měl do Česka přijet polský ministr dopravy a řešit podobnosti. O zájmu české strany o polského nákladního dopravce spolu mluvili v listopadu i premiéři obou zemí Per Nečas a Donald Tusk.   Podle ministra dopravy Víta Bárty (VV) není současná velkost ČD Cargo na evropském železničním nákladním trhu dostatečná, aby mohla konkurovat největším železničním dopravcům. "Logicky se proto rozhlížíme kolem," vysvětlil Bárta. Nový dopravce má konkurovat velkým zahraničním dopravcům, především DB Schenker.   Už v minulosti stát přemýšlel o spojení se slovenským Cargem, Slováci však nakonec ztratili zájem. Bárta se netají ani vizí spojit v jednu firmu České dráhy i ČD Cargo a nakonec i Správu železniční dopravní cesty.   PKP Cargo se potácí ve ztrátách a polská vláda už oznámila plán ho prodat. Zájem by mohli mít například velcí dopravci typu DB Schenker, ti by ale nejspíše nedostali povolení od antimonopolního úřadu.   "Celý projekt má spousty otázek, třeba jak budou řešené rozhodovací pravomoci. Polské Cargo je několikanásobně větší než české," řekl MfD železniční expert Emanuel Šíp.   Pracovní skupiny zatím musí vyřešit především způsob, jakým by došlo ke spojení. Česká strana počítá s tím, že by firmu koupila, ale z taktických důvodů mluví spíše o strategickém spojení. To by nestálo polskou stranu víceméně nic, platila by česká strana. Lidé pohybující se kolem transakce odhadují náklady řádově na miliardy korun, píše MfD.   Otázkou také zůstává, kde by na to česká strana vzala peníze. Samotné ČD Cargo je zadlužené zhruba osmi miliardami korun. Za loňský rok skončí ztrátou kolem 420 milionů korun.   "Jsou tam velké synergické efekty, na to by banky slyšely. Už jsme o tom s nimi jednali a odezva byla dobrá," řekl šéf ČD Cargo Jiří Vodička. Podle něj chce polská strana ukončit prodej už během poloviny roku, detailní způsob prodeje zatím nebyl zveřejněn, napsala MfD.   vrk  