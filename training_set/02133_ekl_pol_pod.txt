 MfD: Spor o zóny zablokoval nový zákon o Národním parku Šumava  Vimperk (Prachaticko) 24. května (ČTK) - Spor o nové rozdělení jednotlivých zón v parku podle dnešní Mladé fronty Dnes zcela zablokoval jednání expertů a politiků o novém zákonu o šumavském národním parku. Zástupci Jihočeského kraje, v němž vládne ČSSD s ODS, vystoupili s požadavkem, aby se více než polovina území parku zařadila do třetí zóny, v níž by pro nejrůznější developery bylo jednodušší prosadit budování hotelů, golfových hřišť či lyžařských areálů.   "Směřovali jsme k dohodě, která by byla pro všechny strany přijatelná, když najednou Jihočeši prohlásili, že odcházejí, pokud nebude přijat jejich návrh," řekl MfD náměstek ministra životního prostředí Tomáš Tesař. Jednání o novém zákoně o Šumavě kvůli tomu zamrzlo. Od ledna se strany sporu vůbec nesešly.   Podle Tesaře je požadavek jihočeských politiků těžko přijatelný. Míní, že v Česku je spousta jiných míst, kde je možné lyžovat a trávit čas ve welness hotelech. Proti jsou i zástupci vědecké obce. "Třetí zóny jsou v parku okrajové, v podstatě zahrnují jen území měst a obcí. Pokud by tvořily většinu území, pak už by Šumava nebyla národním parkem. Příroda by byla méně chráněná než v chráněné krajinné oblasti," podotkl Jakub Hruška z Přírodovědecké fakulty Univerzity Karlovy.   Ministr životního prostředí Tomáš Chalupa (ODS) chce, aby se jednání o novém zákonu obnovila. Zákon podle něj jasně určí, jak v kterých místech hospodařit s lesy, kde a jak se bude moci zasahovat proti kůrovci.   mi mol  