 Britští poslanci proti moratoriu na těžbu ropy z mořského dna  Londýn 6. ledna (zpravodaj ČTK) - Moratorium na těžbu ropy z mořského dna odmítl dnes výbor britského parlamentu, který zkoumal rizika tohoto způsobu těžby po loňské havárii na plošině v Mexickém zálivu. Přestože by měla být přijata přísnější bezpečnostní opatření, moratorium není nezbytné a ohrozilo by energetickou bezpečnost země, uvádí zpráva výboru pro energetiku a klimatickou změnu.   Výbor se zabýval těžbou z kontinentálního šelfu kolem Britských ostrovů poté, co havárie ropné plošiny společnosti BP způsobila v Mexickém zálivu ekologickou katastrofu. Vrty severně od skotského pobřeží mají pro britskou energetiku klíčový význam.   Zpráva zdůrazňuje zejména rizika těžby západně od souostroví Shetlandy, kde se vrtá na mořském dně v hloubce přes 1000 metrů. Podle poslanců musí vláda zajistit, aby plány ropných společností pro případ úniku po havárii byly šité na míru jednotlivým vrtům a nebyly pro všechny těžební plošiny stejné. Všechny nové systémy pro zastavení úniku ropy by měly být přizpůsobeny náročným podmínkám západně od Shetland, zdůraznili poslanci.   Předseda výboru Tim Yeo uvedl, že by se mělo zvážit, zda by zařízení pro zastavení úniku ropy nemělo být na vrtech zdvojené - pro případ, že by jedno selhalo. "Ale moratorium západně od Shetland by ohrozilo energetickou bezpečnost Británie a není nezbytné," řekl konzervativec Yeo.   Podle listu The Daily Telegraph čtvrtina zjištěných britských rezerv ropy a zemního plynu je ve velké hloubce západně od Shetland. V této oblasti se těží zatím jen ve čtyřech polích, ale vláda zde vydala na 100 dalších licencí pro průzkum.   Podle výboru jsou regulace v Británii mnohem přísnější než byly ve Spojených státech v době havárie na plošině Deepwater Horizon. "Ale ropné společnosti to nesmějí považovat za důvod pro pasivitu," uvedl Yeo. Připomněl, že "kvůli drsným a větrným podmínkám v Severním moři by zastavení úniku ropy a vyčištění bylo velmi obtížné".   Zpráva také kritizuje nedostatečné předpisy pro pojištění ropných společností, které by prý mohlo vést k tomu, že by v případě havárie musel náklady a kompenzaci z velké části zaplatit stát. Vzhledem k velkým škodám nehody v Mexickém zálivu je nynější limit pro náhrady škod ve výši 158 milionů liber nedostatečný, uvedl výbor.   Loni v dubnu výbuch na plošině Deepwater Horizon v Mexickém zálivu usmrtil 11 lidí. Vedl k nejhoršímu úniku ropy v historii USA a vlně kritiky na adresu britské společnosti BP.   Americká společnost Chevron připustila, že u Shetlandských ostrovů by mohla těžit až 77.000 barelů denně, což je o čtvrtinu víc, než unikalo loni v Mexickém zálivu, napsal The Daily Telegraph. Chevron provádí průzkumné vrty asi 260 kilometrů severně od Shetland v hloubce 1569 metrů, což je hlouběji než havarovaný vrt v Mexickém zálivu.   ml  