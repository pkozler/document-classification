 ŘSD: Nynější zima zatím na silnicích způsobila škody 9 mld. Kč  Praha 4. ledna (ČTK) - Nejméně devět miliard korun by podle současných odhadů bylo potřeba na opravu škod způsobených nynější zimou na tuzemských dálnicích a silnicích první třídy. S takovou částkou však Státní fond dopravní infrastruktury pro rok 2011 nepočítá, pro opravy komunikací ze státního rozpočtu jsou zatím vyčleněny tři miliardy korun. ČTK to dnes sdělila mluvčí Ředitelství silnic a dálnic (ŘSD) Martina Vápeníková.   Obdobná situace nastala i loni, kdy podle ŘSD na opravy komunikací chyběly čtyři miliardy korun. Při opravách se tak dostalo pouze na nejdůležitější silnice a dálnice, na další opravy peníze nezbyly i přes to, že tehdejší ministr dopravy Gustav Slamečka schválil navýšení finančních prostředků pro ŘSD o jednu miliardu korun.   Konečná částka, kterou si letos vyžádají nezbytné opravy silnic a dálnic, bude známá teprve až skončí zimní sezona a z komunikací zmizí poslední zbytky sněhu a ledu. Už nyní je ale podle Vápeníkové jasné, že náklady ještě vzrostou.   Komunikace prvních tříd a některé starší dálnice trpí nynější mrazivou zimou bohatou na sníh zejména ve Středočeském kraji, kde je jich nejvíce. Vápeníková upozornila, že zimní počasí navíc začalo bezmála o měsíc dříve než o rok dřív. "Tam, kde jsou výtluky velmi hluboké a stav je havarijní, provádíme jejich výspravy za studena, což je však krátkodobá a poměrně nákladná oprava," popsala.   Kde není možné vozovku provizorně opravit za studena, bude řidiče na dopravní omezení upozorňovat výstražná tabule. Na některých úsecích tak podle Vápeníkové motoristé musejí počítat i se snížením maximální povolené rychlosti.   Souvislejších oprav se řidiči hned tak nedočkají, vyfrézování vozovky a souvislá oprava za tepla jsou možné až za příznivějších teplotních podmínek. Obvykle je možné k takovýmto opravám přistoupit teprve po skončení zimy, tedy nejdříve v dubnu, upozornila Vápeníková.   Celková délka silniční sítě v České republice byla v polovině loňského roku 55.720 kilometrů. ŘSD se stará o údržbu dálnic, rychlostních komunikací a silnic první třídy, komunikace nižších kategorií mají na starosti jednotlivé kraje.   cfr dvd  