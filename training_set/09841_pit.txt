 Návštěvnost webů loni v prosinci stoupla na 7,6 milionu  --------------------    Ke zpravodajství: GRAFIKA   Doplnili jsme 3. a 6. odstavec.   --------------------    Praha 26. ledna (ČTK) - Návštěvnost tuzemských internetových serverů se loni zvýšila o téměř devět procent na prosincových 7,59 milionu lidí. Počet uživatelů z Česka meziročně stoupl o šest procent na 5,85 milionu. Vyplývá to z údajů měření návštěvnosti NetMonitor společnosti Mediaresearch.   "Počet uživatelů pevného internetu se blíží svému stropu, kdy po odečtení batolat a starších lidí, kteří v něm nespatřují nic zajímavého pro svůj život, už jsou na něm prakticky všichni, takže růst se zastavuje. Další růst lze očekávat spíše v rovině intenzifikace využívání internetu a také na internetu mobilním, kde je ještě veliký prostor pro růst," řekl ČTK šéfredaktor odborného serveru Lupa Patrick Zandl.   Uživatelé v prosinci na českých serverech strávili v průměru 21 hodin a pět minut, o rok dříve to bylo o 41 minut více. Počet zhlédnutých stránek stoupl o dvě procenta na 7,346 miliardy.   V samotném prosinci podle Zandla návštěvnost táhlo vyhledávání vyhledávání vhodných dárků pro blízké, tedy prohledávání zboží na e-shopech i srovnávačích a samozřejmě čtení článků s tipy na dárky. "Návštěvnost kulminuje po Štědrém dni, kdy obdarovaní běží vyzkoušet své nové notebooky a připojují je na internet, růst omezilo až období mezi svátky, což je tradičně dovolenkové období," dodal.   V počtu návštěvníků v závěru roku vedl portál Seznam s 5,35 milionu uživatelů měsíčně, což představuje meziroční růst o šest procent. Druhý iDnes si loni polepšil o 12 procent na 3,62 milionu návštěvníků a konkurenční Novinky rostly o devět procent na 3,57 milionu návštěvníků. Seznam byl s 2,4 milionu návštěvníků první i v denní návštěvnosti, za ním skončily Novinky a Centrum.cz.   "Tento nárůst ukazuje, že si k nám hledají cestu také noví uživatelé internetu, kteří navíc naše služby využívají i nadále. Jsme rádi, že i při své velikosti je Seznam.cz schopen nabídnout služby, kde uživatelé nachází, co hledají," uvedla mluvčí Seznamu Veronika Rozumková.   Největším provozovatelem internetových serverů byla společnost Seznam s 5,9 milionu návštěvníků a meziročním růstem o osm procent. Následují Mafra s 3,7 milionu a ImpressionMedia s 3,5 milionu uživatelů. Celkem mělo v prosinci k internetu přístup 5,98 milionu Čechů.   jsa dvd  