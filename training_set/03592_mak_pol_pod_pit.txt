 Česká Lípa chce víc obchodovat po internetu  Česká Lípa 6. května (ČTK) - Česká Lípa chce víc obchodovat po internetu, využít chce nejen stále populárnějších elektronických aukcí, ale i elektronické tržiště. Je to moderní způsob komunikace při zadávání veřejných zakázek, který výrazně přispívá k transparentnosti celého procesu a následně i ke zlevnění ceny, řekla dnes ČTK mluvčí českolipské radnice Kateřina Kotková.   Centrálně už uzavřela radnice například dohodu o pojištění úřadů i všech příspěvkových organizací. Zvítězila Kooperativa s nabídkovou cenou 4,856 milionu korun za období od 1. dubna letošního roku do 31. března 2015. Nejvyšší nabídka přitom byla téměř o tři miliony vyšší. V současné době připravuje město elektronickou aukci, v níž chce nakoupit elektřinu pro město, příspěvkové organizace a školy.   Nákupy po internetu chce radnice využít například i u služeb, zaměřit se proto chystá i na elektronického tržiště. "Provozovatelů e-tržišť je celá řada. Chceme však využít těch, kteří služby poskytují veřejné správě zdarma, jako například Gem - Government electronic Marketplace, které bylo vyvinuto na zakázku pro potřeby státní správy a dnes eviduje kolem 5600 zaregistrovaných dodavatelů," řekla Jolana Nebřenská, vedoucí městského odboru rozvoje, majetku a investic.   "Se záměrem využít v co nejširší míře elektronickou formu zadávání veřejných zakázek souvisí i využití tzv. RSS kanálů," řekla Kotková. Zájemci o účast ve veřejných zakázkách města se mohou podle určitých kritérií zaregistrovat, a pokud bude město vypisovat veřejnou zakázku, automaticky jim bude zaslána informace o možnosti se přihlásit.   Česká Lípa není v kraji jediná, kdo obchoduje po internetu. Jako první otestovali elektronickou aukci v Semilech. Tamní radnice tak nakoupila už loni v červenci elektřinu pro úřady, osvětlení i příspěvkové organizace včetně škol. Aukce se zúčastnilo šest dodavatelů. S nejnižší nabídkou 2,208 milionu korun zvítězila ústecká společnost Centropol Energy, která bude elektřinu městu dodávat do konce příštího roku. Radnice ušetří zhruba 18 procent nákladů.   Také Jablonec díky aukci ušetří. Za služby mobilního operátora zaplatí v příštích dvou letech o tři miliony méně než v minulosti. V licitaci se totiž nabídková cena od operátorů snížila až na 831.765 korun, což je zhruba pětina původně odhadovaných nákladů. "Organizátorovi aukce ale radnice odvede jako odměnu 29 procent uspořených nákladů - 456.837 korun. I tak město ušetří téměř 2,7 milionu," řekla ČTK mluvčí jablonecké radnice Jana Fričová. Přes poměrně vysoké náklady chce město v nákupu v aukcích pokračovat, protože je to pro něj výhodné.   ivc vju  