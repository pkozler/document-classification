 Horní tok Berounky se uklidní, další řeky budou ale stoupat  Od 2. odstavce jsme doplnili další informace z ČHMÚ.   --------------------    Praha 14. ledna (ČTK) - Rozvodněné řeky v horním povodí Berounky, které déšť a tající sníh zvedl až na třetí stupně povodňové aktivity, se budou v následujících hodinách zvolna uklidňovat. Ohře v Karlových Varech bude kulminovat v sobotu. Povodňová vlna se ovšem přesune do dolních částí povodí. Český hydrometeorologický ústav (ČHMÚ) dnes uvedl, že nadále budou stoupat i řeky v povodí Mže, Jizery, Lužnice, dolního Labe a Cidliny. Toky mohou dosáhnout povodňového ohrožení.   Na osmi místech Plzeňského kraje platí třetí stupeň povodňové aktivity, ohrožení vyhlásili vodohospodáři také na Ohři v Karlových Varech - Drahovicích a v Lounech, na Střele u Chyše na Karlovarsku a na Mandavě ve Varnsdorfu na Děčínsku. Na mnoha dalších místech na západě a severu země a také ve středních Čechách platí první a druhé povodňové stupně. Voda někde zaplavila zahrad, cesty nebo garáže. Žádné větší škody ale zatím nezpůsobila.   V povodí Mže budou toky nadále stoupat, místy výrazně překročí povodňové ohrožení. "V horním povodí Vltavy očekáváme vzestupy hladin zejména v povodí Lužnice, kde by se hladina na dolním toku měla blížit úrovni třetího povodňového stupně," uvedl ČHMÚ. Ohře v Karlových Varech bude kulminovat v sobotu dopoledne, na dolním toku se ale rozvodní vlivem odtoku z přehrady Nechranice. Labe v Ústí nad Labem dosáhne povodňového ohrožení dnes kolem půlnoci.   Do soboty spadne v Česku osm milimetrů srážek, na horách na severu a severovýchodě až 18 milimetrů. O víkendu bude ale déšť postupně ustávat, v noci na pondělí už nebude pršet téměř vůbec. Podle doporučení meteorologů by lidé měli zvláště v oblastech, kde řeky dosáhly nebo dosáhnou ohrožení, sledovat zpravodajství a případně dbát pokynů hasičů nebo policie.   jhr mol  