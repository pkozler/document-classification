 Indie povolila jihokorejské POSCO výstavbu ocelárny za 12 mld USD  Dillí 31. ledna (ČTK) - Indické ministerstvo životního prostředí schválilo plány jihokorejské ocelárenské firmy POSCO na výstavbu ocelárny ve státě Urísa za 12 miliard USD (213,4 miliardy Kč). Projekt je zatím největší samostatnou přímou zahraniční investicí ve třetí největší ekonomice Asie.   Povolení investice přichází rok poté, co ministerstvo zablokovalo několik velkých průmyslových projektů. Ministr Džajrám Rámeš si za to vysloužil kritiku, že ohrožuje ekonomický růst země.   Indie patří mezi nejrychleji rostoucí velké ekonomiky světa. Potřebuje však zahraniční kapitál, aby mohla posílit infrastrukturu a dále podpořit ekonomiku.   Projekt firmy POSCO však vyvolává protesty, převážně u chudých místních farmářů. Projekt byl tak již několikrát odložen, protože místní lidé si stěžovali, že naruší jejich živobytí založené na pěstování betele a lesním hospodářství.   Ministerstvo sice nařídilo firmě POSCO splnit některé dodatečné podmínky k investici, podle analytiků se však v jeho povolení nevyskytla žádná výraznější překážka, která by projekt dále brzdila. Vládní panel také již dříve uvedl, že nevidí žádné ekologické překážky ke spuštění projektu.   Povolení projektu znamená, že místní vláda státu Urísa může okamžitě začít skupovat pozemky pro třetí největší projekt ocelárny na světě. Před firmou POSCO však stále ještě stojí několik překážek, které mohou projekt zpozdit. Je mezi nimi i žaloba jedné z místních firem vůči vládě státu Urísa. Firma napadla rozhodnutí vlády o udělení koncese na těžbu jihokorejské firmě.   Přímé zahraniční investice v Indii za rok do listopadu klesly o 27 procent na zhruba 14 miliard USD. Způsobilo to částečně zpoždění některých velkých investičních projektů. Čína, jejíž ekonomika je sice téměř čtyřnásobně větší než indická, avšak Dillí ji považuje za hlavního regionálního rivala, loni přilákala investice za rekordních 105,7 miliardy USD, napsala agentura Reuters.   irl vju  