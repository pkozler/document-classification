 Veletrhy Brno změnily odhad za rok 2010,ztráta bude do 100 mil.Kč  Brno 14. ledna (ČTK) - Ztráta české jedničky v oblasti výstavnictví, společnosti Veletrhy Brno, bude za loňský rok nižší, než firma čekala. Veletrhy předpokládaly ztrátu 120 milionů korun, podle nynějších odhadů ale bude do 100 milionů Kč. ČTK to dnes řekl generální ředitel společnosti Veletrhy Brno Jiří Kuliš.   Přesná čísla zatím nejsou k dispozici, firma je zveřejní v druhé polovině února. Veletrhům Brno podle Kuliše pomohlo zlepšení hospodářské situace jejich klientů. Především druhá polovina loňského roku společnosti vynesla více, než očekávala. "Projevilo se to už na strojírenském veletrhu," řekl Kuliš.   Společnost před hospodářskou krizí zaměstnávala 540 lidí. Řadu z nich musela propustit. Počet zaměstnanců se snižoval i v loňském roce. Firma situaci řešila neobsazováním volným míst po pracovnících, kteří odešli do důchodu nebo na mateřskou dovolenou. Dnes pro Veletrhy Brno pracuje 360 lidí. "Úspory na mzdách a dalších provozních nákladech se projevily v našem hospodaření pozitivně v průběhu druhého pololetí loňského roku," dodal Kuliš.   Veletrhy Brno byly několik let v zisku. Rekordní hospodářský výsledek zaznamenaly v roce 2008, kdy vydělaly 109 milionů korun. V následujícím roce se propadly do ztráty 98 milionů Kč. Za ztrátou jsou kromě hospodářské krize také vysoké splátky za nový, moderní pavilon P za 900 milionů korun. Prognóza na rok 2011 se podle Kuliše nemění. Firma očekává ztrátu 78 milionů korun.   vrn mol  