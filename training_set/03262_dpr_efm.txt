 Aerolinky Southwest Airlines zvýšily zisk o 13 procent  Atlanta/Dallas 20. ledna (ČTK) - Americká letecká společnost Southwest Airlines ve čtvrtém čtvrtletí vytvořila čistý zisk 131 milionů dolarů (asi 2,4 miliardy Kč), což je meziroční nárůst o 12,9 procenta. Tržby se zvýšily o 14,8 procenta na 3,11 miliardy dolarů (asi 56,3 miliardy Kč). Výsledek je v souladu s odhady analytiků a firmě se podařilo dosáhnout lepších výsledků navzdory růstu nákladů na palivo.   Zisk na akcii činil 18 centů a zvýšil se z předchozích 16 centů, kde byl před rokem. Bez vlivu kontraktů na zajištění cen pohonných hmot zisk na akcii činil 15 centů, což je přesně v souladu s odhady analytiků v anketě agentury Reuters. U tržeb analytici v průměru čekali růst na 3,08 miliardy dolarů.   Southwest Airlines je nízkonákladový přepravce, který se chystá převzít svého rivala AirTran Holdings, aby mohl lépe konkurovat větším aerolinkám převážně na východním pobřeží Spojených států. Firma v posledním čtvrtletí loňského roku zvýšila výnosy na zákazníka o 14 procent, což je také hlavní důvod lepších výsledků hospodaření.   Celkové náklady firmě vzrostly o 14 procent a valnou měrou se v jejich růstu odráží dražší palivo v důsledku růstu cen ropy na světových trzích. Za palivo dala firma o 18 procent více než o rok dříve. Náklady spojené s údržbou letadel a opravami vzrostly o 20 procent.   Vyšší zisk a tržby má za poslední rok většina aerolinek, a to nejen amerických. Daří se jim totiž profitovat z oživení letecké dopravy, která během globální hospodářské krize v letech 2008 a 2009 utrpěla silný pokles zájmu o cestování.   Tento týden například jiné americké aerolinky Delta Air Lines uvedly, že se v závěru loňského roku opět dostaly do zisku. Konkurenční AMR, což je mateřská společnost leteckého přepravce American Airlines, sice zůstala ve ztrátě, ta je ale nižší, než se předpokládalo. Budoucí hospodaření by však opět mohl nepříznivě ovlivnit růst cen ropy.   spr vju  