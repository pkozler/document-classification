 Důchodci rachejtle explodovala v ruce, možná přijde o tři prsty  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Ostrava 1. ledna (ČTK) - V Moravskoslezském kraji zábavná pyrotechnika během novoročních oslav zranila deset lidí. Devětašedesátiletému důchodci v Ostravě explodovala přímo v ruce. Utrpěl devastující poranění tří prstů. "Je pravděpodobné, že zranění bude mít trvalé následky. Zda půjde o amputaci, nebylo v době našeho zásahu jasné," řekl ČTK mluvčí moravskoslezských záchranářů Lukáš Humpl.   Senior je nyní v péči lékařů ostravské městské nemocnice. V Ostravě sanitka v souvislosti s odpalování ohňostrojů vyjížděla čtyřikrát. Další výjezdy byly v některých okresech. Zranění pak většinou utrpěli mladí muži. "Jednalo se o popáleniny v obličeji či na rukou. V jednom případě o poranění očí," vysvětlil Humpl.   Celkem podle něj záchranáři od půlnoci do dnešního rána evidovali 130 výjezdů. "Bylo jich až třikrát více, než je běžný standard," uvedl mluvčí záchranky. Dodal, že nejčastěji zdravotníci ošetřovali pacienty po pádech. "Byly jich tři desítky. Padalo se na ulici, ze schodů," doplnil.   Například v Ostravě spadl třiadvacetiletý mladík, který se pokoušel v opilosti vyšplhat na dvoumetrovou fontánu. Po pádu utrpěl poranění klíční kosti a ramene.   Hned několik ošetřených oznámilo, že bylo během oslav napadeno. "Někteří pěstí, jiní skleněnou lahví a v jednom případě pak dokonce paličkou na maso," vyjmenoval Humpl s tím, že záchranáři v ulicích moravskoslezských měst narazili i na několik opilých dětí. "Nejmladšímu bylo 11 let. Našli jsme jej v Ostravě opilého a podchlazeného," řekl.   dvc jpt      