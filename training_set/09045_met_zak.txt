 Před oslavami nového roku mají hasiči v Pekingu pohotovost  Peking 31. ledna (ČTK) - Nejvyšší stupeň pohotovosti platí tento týden pro hasičské sbory v Pekingu, které čekají oslavy čínského nového roku. Začátek lunárního kalendáře, tentokrát ve znamení zajíce, Číňané každoročně vítají ohňostroji a petardami. Letošní zima v Pekingu je však nebývale suchá a požáry způsobené ohňostroji hrozí víc než jindy, napsala agentura AFP.   Zábavní pyrotechnika je významným doplňkem novoročních oslav mezi Číňany, kteří věří, že mohutné rány petard dokážou zahnat neštěstí a zlé duchy. Deník China Daily odhaduje, že v prodeji je letos 910.000 beden s výrobky zábavní pyrotechniky, což je asi o 14 procent víc než loni. Pekingská policie přitom podle něj od října zabavila 7500 beden s nelegální pyrotechnikou.   V čínské metropoli nepršelo ani nesněžilo zhruba sto dní. Zimu, kdy se Peking prvního sněhu nedočkal ani na konci ledna, měli Číňané naposledy před 60 lety.   Kombinace několikaměsíčního sucha a obliby Číňanů v zábavní pyrotechnice tak podle AFP vytváří třaskavou směs. V živé paměti je v Pekingu ohromný požár nedostavěného luxusního hotelu Mandarin Oriental poté, co jej v únoru před dvěma lety zasáhly jiskry z nepovoleného ohňostroje. Jeden hasič tehdy při hašení plamenů přišel o život a několik lidí utrpělo zranění.   Mluvčí pekingských hasičských sborů Luo Jüan uvedl, že ve středu v předvečer prvního dne nového roku bude připraveno zasáhnout více než 7000 požárníků. V oblastech, kam by zbytky světlic a petard mohly dopadnout, bylo rozmístěno téměř 5000 tun nehořlavých látek. Obyvatelé Pekingu pak u sebe nesmí mít více než 30 kilogramů zábavní pyrotechniky.   kne jas  