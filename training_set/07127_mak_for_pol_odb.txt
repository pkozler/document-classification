 Slovenská vláda chce změny zákoníku práce, asi narazí na odbory  Bratislava 31. ledna (ČTK) - Slovenská vláda pravého středu ohlásila reformu zákoníku práce, od které si slibuje snížení vysoké nezaměstnanosti. Zvažované uvolnění podmínek pro zaměstnávaní lidí už dříve kritizovala levicová opozice a odbory, které pohrozily protesty a spustily petici za udržení nynější ochrany zaměstnanců či snížení přesčasové práce.   Jedním z kontroverzních návrhů vlády je prodloužení možné délky pracovního poměru na dobu určitou. Na oplátku chce kabinet chránit pracovníky s nižším platem. "Platit bude pravidlo: čím vyšší mzda, tím vyšší pružnost z hlediska zkušební, výpovědné lhůty nebo práce přesčas. Čím nižší mzda, tím kratší zkušební lhůta," uvedl dnes úřad vlády při zveřejnění detailů chystaných změn.   Ministr práce a sociálních věcí Jozef Mihál poznamenal, že současná tříměsíční zkušební lhůta by se pro zaměstnance s nízkou kvalifikací mohla zkrátit na měsíc. Firmy přitom požadovaly volnější pravidla zaměstnávání pro všechny pracovníky, včetně prodloužení zkušební doby.   Zákoník práce by podle představ vlády premiérky Ivety Radičové měl umožnit zaměstnavatelům a zaměstnancům dohodnout se na pružné pracovní době, pracovník by zase mohl získat proplácené přesčasy i při práci z domova. Na dohodě by mělo záviset také rozdělení výpovědní lhůty a odstupného. To by znamenalo, že propuštěný pracovník by například nemusel setrvat ve firmě během výpovědní lhůty, dostal by však vyšší odstupné. K tomu má přibýt možnost rozdělení pracovní náplně jednoho pracovníka mezi víc lidí nebo prodloužení rodičovské dovolené o dva roky, tedy do doby, než dítě bude mít pět let.   Flexibilnější podmínky při zaměstnávaní už v minulosti zavedla tehdejší pravicová vláda Mikuláše Dzurindy, což narazilo na kritiku odborářů. Po vstupu levicového Směru-SD do vlády v roce 2006 se naopak posílilo postavení odborů, s nimiž strana expremiéra Roberta Fica uzavřela dohodu o spolupráci.   Odbory zatím nekomentovaly nejnovější návrh vlády, s níž se dostaly do křížku už kvůli úsporným opatřením na ozdravení státní pokladny. Už dříve však ohlásily, že se postaví proti návrhům na oslabení postavení pracovníků. Zachování současného rozsahu práv zaměstnanců má podpořit také petice, jejíž součástí je požadavek na zkrácení pracovního času a výrazné omezení přesčasové práce. Pokud se odborářům podaří získat nejméně 350.000 podpisů, mělo by se o těchto návrzích hlasovat v referendu.   Lidí bez práce na Slovensku začalo rychle přibývat po propuknutí světové hospodářské krize, kdy mnoho podniků přišlo o zakázky a propouštěly zaměstnance. Na konci loňska míra nezaměstnanosti v zemi vystoupala na 12,5 procenta, v Česku to bylo 9,6 procenta. Řady nezaměstnaných na Slovensku patrně rozšíří úsporná opatření vlády, která se mají projevit mimo jiné ve snižováni stavu úředníků. Propuštění se patrně nevyhnou ani státem kontrolované podniky, které se potýkají s nedostatkem peněz a špatným hospodařením.   boa dvd  