 Pedagogická fakulta ZČU radikálně šetří, propustila pětinu lidí  --------------------    Ke zpravodajství: AUDIO; FOTO/aktuality   --------------------    Plzeň 7. ledna (ČTK) - Kvůli snížení rozpočtu veřejných vysokých škol musela loni Pedagogická fakulta Západočeské univerzity (ZČU) sáhnout k radikálním úsporám ve všech oblastech. Šetří nejvíc ze všech fakult ZČU. Drastické bylo zejména snížení počtu pracovníků. Ve druhém pololetí zredukovala fakulta počet úvazků o pětinu, tedy o 32, fyzických osob ubylo ještě více, řekla ČTK děkanka Jana Coufalová. Omezí také počet přijímaných studentů.   Fakulta přestala nabízet finančně nejnáročnější umělecké obory jako je sbormistrovství, sólový zpěv a hra na nástroj. Zasáhla do studijních plánů a zúžila nabídku výběrových předmětů. Spojila studenty do větších skupin a sestěhovala plochy. "Dosud jsme opustili pouze prostory, nikoli budovy, i když i to také plánujeme. Od listopadu jsme sloučili například katedru matematiky, obecné fyziky a technické výchovy, což je teď jedno pracoviště," řekl proděkan Ladislav Čepička.   Nejpodstatnější změnou, která začala loni a pokračuje letos, je úsilí o změnu příjmového portfolia fakulty. "Rozšiřujeme nabídku celoživotního vzdělávání a navyšujeme výkony ve vědě a výzkumu," uvedla děkanka. Ještě před čtyřmi lety byla fakulta téměř ze 100 procent závislá na dotacích na studenty, které se snižují; letos už ale získá 25 až 30 procent z jiných zdrojů. Kromě vědy dostala od EU peníze na projekty, které přispívají k dalšímu vzdělávání pedagogů v Plzeňském a Karlovarském kraji. Běží tři a dva by ještě mohly vyjít, řekl Čepička.   Vědecké projekty vypisované grantovými agenturami už na škole běží, ale není jich mnoho. "Chceme získat další a hlavně se snažíme připravit odborně naše pracovníky na to, aby si na takové projekty sáhli. Zejména se to týká oblasti pedagogického výzkumu," řekla.   Děkanka doufá, že díky drastickým úsporám překoná problémy roku 2011, kdy se opět sníží rozpočty vysokých škol. Fakulta sice ještě nezná letošní rozpočet, ale děkanka před členy akademického senátu univerzity slíbila, že se s penězi vypořádá a výsledky budou vyrovnané.   Fakulta podle dlouhodobého záměru ZČU přijme příští akademický rok do bakalářského studia přes 600 studentů, do navazujícího magisterského asi 300. Je to výrazně méně než v minulých letech, kdy přijímala až 1000 bakalářů. Fakulta snižuje počet studentů z dřívějších 3500 na současných 2800 a příští rok chce jít o stovku níže. Snížení by mělo přinést větší kvalitu studentů, dodala děkanka.   Václav Prokš sap  