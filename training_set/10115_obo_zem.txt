 Celníci chystají v K. Varech nezvyklou dražbu, nabízet budou skot  Karlovy Vary 13. ledna (ČTK) - Celní úřad v Karlových Varech připravuje nezvyklou daňovou exekuční dražbu, v níž bude nabízeno stádo skotu. Pokud se najde zájemce, o devět zvířat přijde dlužník, jenž nezaplatil pokutu uloženou krajskou veterinární správou. Ta předala nedoplatek k vymáhání karlovarskému celnímu úřadu. ČTK to dnes oznámila mluvčí celního ředitelství Plzeň Jitka Blahutová.   Celníci se sice pokoušeli peníze získat, ale zjistili, že jediným majetkem dlužníka je právě stádo skotu. Odhadní cena stáda byla určena znaleckým posudkem a představuje bezmála 107.000 korun. Nejnižší nabídka za celé stádo začíná na 35.649 Kč. "V případě nevydařené dražby celého stáda dobytka, která je naplánovaná na 29. ledna, se budou dražit jednotlivé kusy," poznamenala mluvčí.   V současné době je dobytek určen pro dražbu v péči zemědělce, který se o něj dočasně stará. Zájemci o dražbu si mohou zvířata prohlédnout ve dnech před konáním dražby po telefonické domluvě. "Dosud této možnosti využili jen čtyři zájemci. Veškeré kontakty a informace jsou v dražební vyhlášce zveřejněné na webových stránkách Celní správy ČR nebo na úřední desce Celního úřadu Karlovy Vary," dodala Blahutová.   vlm sap  