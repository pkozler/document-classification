 USA vyvezou do Číny zboží za 45 mld., Čína také koupí 200 Boeingů  --------------------    Ke zpravodajství: FOTO/aktuality   Aktualizovali jsme v prvních čtyřech odstavcích o oznámení Bílého domu.   --------------------    Washington 19. ledna (zpravodaj ČTK) - Spojené státy a Čína dosáhly dohody o exportních kontraktech ve výši 45 miliard dolarů (zhruba 808 miliard korun), které v USA podpoří 235.000 pracovních míst. Novináře o tom dnes během dnešních jednání čínského prezidenta Chu Ťin-tchaa s americkým prezidentem Barackem Obamou ve Washingtonu informoval Bílý dům. Čína podle něj mimo jiné nakoupí 200 letadel Boeing.   Zaplatí za ně 19 miliard dolarů. Další kontrakty se týkají zemědělských produktů či telekomunikační a výpočetní techniky. "Tato přeshraniční spolupráce, veřejného i soukromého sektoru přispěje k ekonomickému růstu a rozvoji v obou zemích," uvedl Bílý dům.   Americká firma General Electric podle něj například spolu s čínskou společností China South Locomotive &amp; Rolling Stock Corporation Limited založí společný podnik, který bude vyrábět vysokorychlostní i další vlaky. GE bude také vyrábět lokomotivy a vlakové součástky pro Čínu.   Americký výrobce nákladních aut a motorů pro ně Navistar zase založí podnik s čínskou státní firmou Anhui Jianghuai Automobile Company. Do Číny bude dodávat služby a součástky pro výrobu dieselových motorů a nákladních automobilů. Další projekty, které dnes představila americká vláda, se týkají například energetiky či ekologických technologií.   Spojené státy v Číně vidí velkou příležitost pro své firmy, které se jen pomalu zotavují z nedávné hluboké recese. Nové kontrakty by k tomu měly přispět. Zároveň by mohly pomoci snížit vysokou nezaměstnanost, která americkou ekonomiku již delší dobu sužuje.   Činitelé Bílého domu již před dnešní schůzkou zdůrazňovali, že americký vývoz do Číny roste dvakrát rychlejším tempem než export do zbytku světa. Loni dosáhl 100 miliard dolarů. Američané přitom očekávají, že se v příštích deseti letech dále zdvojnásobí. Americké firmy by podle nich ale měly mít snazší přístup na čínský trh. V současnosti jej komplikují administrativní překážky. USA také například vadí laxní přístup Pekingu k ochraně duševního vlastnictví amerických firem.   Čína je ve vzájemné obchodní výměně ve značném přebytku. USA z něj dlouhodobě viní údajně podhodnocený kurz čínské měny, který nahrává tamním vývozcům. Obama proto dnes zřejmě bude opět na svůj čínský protějšek naléhat, aby jüan zhodnocoval rychleji.   Vzájemné ekonomické spolupráci obou zemí by mohlo napomoci i setkání obou prezidentů se zástupci 18 amerických a čínských firem, které je součástí dnešních jednání v Bílém domě. Chu se s americkými podnikateli setká rovněž ve čtvrtek.   fcz mha  