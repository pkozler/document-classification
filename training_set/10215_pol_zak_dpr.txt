 Krvavý útok na letišti v Moskvě: 35 mrtvých, přes 150 zraněných  --------------------    Ke zpravodajství: FOTO/aktuality; PROFIL; GRAFIKA; AUDIO   Aktualizovali jsme počty obětí, doplnili jsme další detaily, ve 2. až 5. odstavci jsou informace o počínajícím vyšetřování.   --------------------    Moskva 24. ledna (ČTK) - Pětatřicet mrtvých a kolem 150 zraněných má na svědomí sebevražedný útočník, který dnes odpoledne na moskevském letišti Domodědovo odpálil silnou nálož. Na místě byla ošetřena stovka zraněných, dalších 58 lidí bylo převezeno do nemocnic. Mezi postiženými pravděpodobně nejsou žádní Češi; z Česka do Domodědova ani v opačném směru dnes žádné letadlo neletělo. Lehce zraněna byla slovenská herečka Zuzana Fialová.   Místem exploze byl podle ruských médií prostor v příletové hale, v blízkosti mezi výdejem zavazadel a hojně navštěvovanou letištní restaurací Azija. Útočník "kavkazského vzhledu", který se v okamžiku výbuchu pohyboval ve velkém davu lidí, odpálil sedmikilovou nálož, která pro zvýšení účinnosti obsahovala blíže nespecifikované kovové součástky. Podle agentury RIA Novosti policie část útočníkova těla již identifikovala - v letištní hale byla nalezena jeho utržená hlava.   Policisté nyní pátrají po třech údajných spolupachatelích, kteří by mohli být s útokem spojeni a atentátníka na letiště doprovázeli. K explozi došlo údajně bezprostředně poté, co trojici oslovili příslušníci letištní ochranky. Výbušnina byla podle policie do terminálu přinesena zvenčí, nebyla tedy do Moskvy dopravena některým z letadel.   Podle zpráv ruských zpravodajských webů státní tajná služba FSB prověřovala v noci na dnešek neurčitou informaci o možnosti teroristického útoku na některém z moskevských letišť. Vyšetřování prý ale příslušníky FSB zavedlo do města Zelenograd severozápadně od Moskvy, kde pátrání nepřineslo žádný výsledek.   Policie se dnes očividně obávala dalšího následného výbuchu, protože všichni cestující odbavení po explozi museli projít mimořádně důkladnou prohlídkou. Stejná opatření byla zavedena i na letišti Šeremeťjevo.   Ruské agentury zatím neoznámily národnost mrtvých a zraněných. Český velvyslanec v Moskvě Petr Kolář České televizi řekl, že podle jeho informací mezi postiženými Češi zřejmě nejsou. Z Česka se na Domodědovo létá pouze z Pardubic, ale tamní letiště dnes do Ruska žádné letedlo neodbavilo. Letový provoz společností ČSA a Aeroflot mezi Prahou a Moskvou zajišťuje letiště Šeremeťjevo.   Při explozi se lehce zranila slovenská herečka Zuzana Fialová, která hrála i v několika českých filmech nebo seriálech. Spolu s kolegou Ľubošem Kostelným byla údajně nedaleko pravděpodobného atentátníka, když odpálil nálož. Fialová utrpěla povrchová zranění, v jedné z místních nemocnic jí zdravotníci zašili ucho.   Prezident Dmitrij Medveděv dnes svolal zvláštní poradu za účasti představitelů generální prokuratury a ministerstva vnitra a dopravy. Pověřil bezpečnostní složky, aby maximálně zvýšily ostrahu ve všech významných dopravních uzlech země. Medveděv kvůli teroristickému útoku odložil svůj úterní odlet do Švýcarska, kde se má zúčastnit Světového ekonomického fóra v Davosu.   Letištní hala se po výbuchu zaplnila oblaky štiplavého dýmu. Událost se okamžitě stala hlavním tématem ruských komunikačních sítí, brzy se na serveru YouTube objevily  první záběry  z místa neštěstí. Agentura Interfax oznámila, že jako zázrakem mezi mrtvými ani zraněnými nejsou žádné děti.   Na letiště dorazilo přes 50 sanitek, zranění byli odvezeni do moskevských nemocnic. Do Domodědova rovněž zamířily dvě speciální jednotky ruského ministerstva pro mimořádné situace. Přilétávající letadla byla bezprostředně po explozi odkláněna na jiná letiště, letištní provoz byl zhruba po hodině plně obnoven.   Domodědovo je největší z ruských letišť a patří i k největším v Evropě. Otevřeno bylo v roce 1965 jako vnitrostátní, mezinárodní letecká doprava na něm byla zavedena v roce 1992. Loni služeb letiště využilo 22,3 milionu cestujících.   Přestože Domodědovo je obecně považováno za nejmodernější ruské letiště, moskevský tisk úroveň letištní ostrahy několikrát zpochybnil. V roce 2004 právě v Domodědově dvě sebevražedné atentátnice pronikly do dvou dopravních letounů, které pak vyhodily do povětří. V troskách obou letadel zahynulo téměř 90 lidí.   Zatím poslední teroristický útok otřásl Moskvou loni koncem března, když sebevražedné atentátnice ze severního Kavkazu odpálily tři kilogramy trhaviny ve dvou stanicích moskevského metra. Výbuchy usmrtily 38 lidí a desítky dalších zranily. I dnešní útok na moskevském letišti dávají některé ruské zpravodajské portály do souvislosti s akcemi severokavkazských náboženských extremistů.   jas šeb  