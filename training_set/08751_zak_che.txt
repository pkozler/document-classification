 Nizozemské úřady nabádají po požáru chemičky k opatrnosti  Haag 6. ledna (ČTK) - Nizozemské úřady dnes vyzvaly lidi žijící poblíž místa středečního velkého požáru chemičky v jižní části země, aby nejedli zeleninu ze zahrad a nenechávali děti hrát si v místech, kam napadaly saze. Zemědělci by zase neměli pouštět ven dobytek. Úřady ale zároveň uvedly, že při požáru se nevytvořily žádné nebezpečné zplodiny a že jde jen o prevenci, než budou případná rizika analyzována.   Požár, doprovázený výbuchy nádrží s chemikáliemi, zasáhl chemičku asi 40 kilometrů jižně od Rotterdamu a rozšířil se i na jeden další podnik v tamní průmyslové zóně. Nikdo nebyl zraněn. Příčina neštěstí není známa.   Hasiči dostali oheň pod kontrolu až v noci. Ještě dnes po poledni, 24 hodin po vypuknutí požáru, však stále hasili poslední plameny.   pz m ik  