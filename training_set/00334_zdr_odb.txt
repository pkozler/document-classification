 Deníky komentují kompromis mezi lékaři a ministerstvem  Praha 29. ledna (ČTK) - Deníky dnes komentují kompromis, ke kterému se v pátek přiblížili zástupci státu a lékaři nespokojení s platy. Ministr zdravotnictví Leoš Heger lékařům, kteří hrozí odchodem z nemocnic, nabídl dvě miliardy korun na zvýšení mezd od června. Poprosil je, aby výpovědi stáhli. Po půlročním patu je to zatím největší posun k dohodě.   "Ale nepředbíhejme, zatím neznáme ani vítěze, ani poražené," píše autorka komentáře v Mladé frontě Dnes (MfD). Ministr podle ní sice v prvním kroku ustoupil, ale jen proto, aby si připravil půdu pro postup vpřed. "Tím mají být velké změny ve zdravotnictví, k nimž nikdo zatím nenašel odvahu či sílu," uvádí. Podle ní půjde o to udělat pořádek v předražených lécích a neprůhledných nákupech přístrojů, ale také snížit počet lůžek, a tedy i potřebu zaměstnávat tolik doktorů. "Některé již podané výpovědi by v tomto směru možná přišly vhod," soudí. Pokud prý tento protest přinesl něco dobrého, tak to, že problémy celého zdravotnictví vybublaly na povrch.   Lidové noviny (LN) píšou, že ve sporu ministra zdravotnictví a šéfem lékařských odborů Martinem Engelem nikdo neztrácí tvář, střet se vyřeší na účet třetího - zdravotních pojišťoven. Stav vítěz-vítěz ale podle komentátora LN málokdy vydrží. "Teď se smějí lékaři, ale pojišťovny pustí chlup, jen pokud se příště zahojí. A to nepůjde bez rušení oddělení a celých nemocnic. Tedy věcí, kterým se špitálští vždy spíše bránili," míní autor. Lékaři si podle něj v průběhu boje za vyšší mzdy navlékli tričko "reforma". "Podpisem připraveného smíru se náhle ocitnou na jedné palubě s Hegerem a VZP. Budou muset podpořit změny, které dvacet let přímo i nepřímo odmítali," dodává list.   Deník Právo mimo jiné připomíná, že většina veřejnosti tažení lékařů za vyššími platy spojené s hrozbou odchodu nepodporuje. "Čekají nás 'třídní boje' v ordinacích mezi lékaři, jimž bude přidáno, a sestrami, na které se zase nejspíš zapomene. Rozpálí se nemocniční půda odměňováním věrných a trestáním příliš aktivních kverulantů," domnívá se komentátor. Krajina po tomhle "Pyrrhově vítězství" nebude podle něj lákat k procházkám. "Natož k hospitalizacím," uzavírá svůj komentář.   hj  