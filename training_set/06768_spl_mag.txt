 Do Jeseníku se sjedou cukráři vyrábět dorty se zimní tématikou  --------------------    Ke zpravodajství: ilustrační FOTO ve Fotobance  ID foto: P200903180950101, F200810070077301, F200903200171001   --------------------    Jeseník 12. ledna (ČTK) - Námět zimy se bude příští týden odrážet v podobě dortů, které do Jeseníku přivezou mladí cukráři z celé Moravy i zahraničí. Mistři sladkého řemesla mezi sebou však poměří síly i při výzdobě perníků a vyrábění čokoládových mašlí. Klání s názvem O Priessnitzův dortík se na severu Olomouckého kraje bude konat již posedmé. Dějištěm soutěže jsou tradičně jesenické lázně.   "Své dovednosti před očima diváků předvede zhruba tucet talentovaných cukrářek a cukrářů z Moravy, slovenské Prievidzi, německého Mannheimu a polské Opole," řekl dnes ČTK pořadatel akce Jiří Krutil.   Na soutěž se však mladí cukráři, kteří studují vyšší ročníky středních škol, připravují měsíc. Dvoukilové dorty a malé degustační dortíky připravují už ve škole pod dohledem svých učitelů. "Dort vzniká tak měsíc dopředu, kdy se přemýšlí a zkouší. V propozicích soutěže jsou předepsané suroviny, studenti musejí přemýšlet o jejich kombinaci, ale i o tvaru dortu. Důležité je i použití samotných ozdob. Nyní frčí například karamel, což je cukrová barvená hmota tažená za tepla do nepředstavitelných tvarů od pavučin, listí, kvítků a různých monumentů. Dost oblíben je i marcipán, různé čokoládové mašle. Navíc to musí zapadnout do zadaného tématu," doplnil Jiří Krutil.   Cukráři se mezi sebou utkají i v dalších dvou disciplínách. Letos poprvé pro ně pořadatelé připravili zdobení perníku. "Těžká disciplína bude i vyrobení čokoládové mašle. Na každou disciplínu mají hodinu," doplnil Krutil.   Vzhled dortů, ale i samotnou chuť budou hodnotit špičkoví tuzemští cukráři. Dějištěm juniorské soutěže cukrářů bude kongresový sál Priessnitzových léčebných lázní v Jeseníku. Touto akcí chtějí pořadatelé nejen připomenout lidem osobnost zakladatele lázní Vincenta Priessnitze, ale také pomoci začínajícím cukrářům.   Alena Petrželová dr      