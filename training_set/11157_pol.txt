 Tunisko vydalo mezinárodní zatykač na uprchlého prezidenta  --------------------    Ke zpravodajství: FOTO/aktuality   Aktualizovali informace o nadcházejícím přeskupení  kabinetu v 1. a 2. odstavci. Dodali jsme další podrobnosti. Změnili jsme titulek.   --------------------    Tunis 26. ledna (ČTK) - Tunisko vydalo mezinárodní zatykač na bývalého prezidenta Zína Abidína bin Alího, který před dvěma týdny pod tlakem protivládních demonstrací uprchl do Saúdské Arábie. V zemi i dnes pokračovaly protesty proti staronovým ministrům přechodné vlády, v níž jsou stále stoupenci uprchlé hlavy státu. Očekávají se proto změny v kabinetu. Podle zdrojů citovaných agenturou AFP by se změny mohly týkat také klíčových ministerstev vnitra, obrany a zahraničních věcí.   Ministr pro místní rozvoj a člen opozice Nadžíb Šibbí v televizním rozhovoru uvedl, že přeskupení vlády bude oznámeno večer nebo ve čtvrtek ráno. Podle Šibbího se o vládě stále debatuje.   Protesty proti prozatímní vládě, která by zemi měla dovést k demokratickým volbám, se konají prakticky každý den od minulého týdne, kdy byl přechodný kabinet jen s malými změnami sestaven.   V metropoli Tunisu dnes pořádkové jednotky použily slzný plyn proti skupině demonstrantů, kteří holýma rukama strhli první řadu zátarasů z ostnatého drátu u úřadu předsedy vlády a házeli na policii kameny. Generální stávka mezitím začala ve Sfaxu, který je druhým největším tuniským městem, a ve středotuniském Sídí Bú Zíd, které je epicentrem současných nepokojů.   Ministr spravedlnosti dnes podle AFP oznámil, že byl vydán mezinárodní zatykač na bin Alího a jeho manželku. Podle Reuters Tunis chce oba i jejich rodinné příslušníky soudit kvůli podezření z krádeže majetku a z transakcí v zahraniční měně. O pomoc při jejich stíhání prý Tunisko požádalo Interpol, ten to ale podle agentury DPA zatím nepotvrdil.   Bin Alí uprostřed rostoucích protestů proti vysoké nezaměstnanosti, korupci a cenzuře uprchl 14. ledna. Z Tuniska odcestovala také jeho žena Lajla, podle AFP však není známo, kdy a kam.   Ve vazbě je prý sedm členů bin Alího rodiny. Za hranice však uprchl Lajlin synovec Imád, o němž se původně tvrdilo, že byl zadržen policií. Kvůli údajné konspiraci proti státní bezpečnosti a takzvanému navádění lidí k ozbrojeným potyčkám mezi sebou bude podle ministra souzeno také šest zadržených členů bin Alího prezidentské stráže.   Přechodná vláda oznámila, že bylo propuštěno 2460 politických vězňů. Slíbila také, že zruší protiteroristický zákon, proti kterému protestují islamisté, a legalizuje veškeré organizace, které o to požádají.   V úterý nové vládě poprvé vyjádřily podporu stovky lidí. Dočasný kabinet podpořily i Spojené státy. Takzvaná "jasmínová revoluce" se mezitím stala inspirací podobným protestům v okolních zemích, včetně Egypta. Zde si úterní střety demonstrantů s policií podle zdravotníků vyžádaly nejméně čtyři mrtvé.     V Tunisku dosud zemřelo při nepokojích nejméně 78 lidí. Ve čtvrtek by do země měla dorazit Vysoká komisařka OSN pro lidská práva Navi Pillayová, aby zhodnotila, zda jsou práva tuniských občanů dodržována.   drk kne šeb  