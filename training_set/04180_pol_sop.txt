 V Tunisu po nočních střetech rozmístěna armáda  --------------------    Ke zpravodajství: FOTO/aktuality   Aktualizovali jsme o změny v tuniské vládě a další opatření a také o vyjádření EU.   --------------------    Tunis/Brusel 12. ledna (ČTK) - V tuniském hlavním městě byla dnes po nočních střetech mezi demonstranty a policií v západní části metropole rozmístěna armáda. Informovala o tom agentura AFP. Převážně mladí lidé v zemi již čtyři týdny protestují proti vysoké nezaměstnanosti a nedostatku pracovních míst pro absolventy. Tuniský premiér oznámil, že prezident vyměnil ministra vnitra a nařídil propustit všechny lidi zadržené během nepokojů. Evropská unie odsoudila nasazení podle ní nepřiměřené síly proti demonstrantům.   Nepokoje v Tunisku trvají od poloviny prosince, kdy se šestadvacetiletý mladík pokusil o sebevraždu upálením poté, co mu úřady zakázaly provozovat prodejní stánek, k němuž prý neměl povolení. Popáleninám minulý týden podlehl. Protesty se pak rozšířily do dalších částí země. Lidé v nich kromě vysoké nezaměstnanosti demonstrují také proti korupci a tomu, co nazývají represivní politikou vlády. Podle úřadů protesty ovládli menšinoví extremisté, kteří usilují o oslabení Tuniska.   Demonstranti v hlavním městě Tunisu v úterý večer rabovali obchody, zapálili banku a střetli se s policií. V metropoli se dnes objevili ozbrojení vojáci v obrněných vozech, armádní džípy a nákladní vozy. Armádní posily obsadily křižovatky v centru hlavního města a střeží silnice vedoucí do čtvrti At-Tadaman, která byla dějištěm nočních střetů. Ozbrojené hlídky stojí také u tuniské katedrály a u budovy francouzského velvyslanectví. Vidět prý byly také u budovy, odkud vysílá televize a rozhlas.   Znepokojení nad sociálními nepokoji v tomto dosud stabilním severoafrickém státě již dříve vyjádřily Evropská komise, generální tajemník OSN Pan Ki-mun nebo USA. Mluvčí ministryně zahraničí Evropské unie Catherine Ashtonové dnes odsoudila "nepřiměřenou" sílu, kterou tuniské úřady užívají proti demonstrantům.     Tuniský premiér Muhammad Ghannúší dnes oznámil, že prezident Zín Abidín bin Alí odvolal ministra vnitra Rafíka Belhadže Kásima. Novým ministrem se stal Ahmad Friaa, který dříve zastával post ministra mládeže. Prezident prý také nařídil propustit všechny lidi zadržené během nepokojů a vytvořit komisi pro vyšetřování korupce.   Střety v Tunisu i v dalších částech země si podle vlády vyžádaly 23 mrtvých. Aktivisté však již dříve varovali, že počet může být vyšší.   kne hej  