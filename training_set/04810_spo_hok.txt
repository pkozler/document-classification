 Pavelec pomohl Atlantě k obratu, souboj s Vokounem se nekonal  --------------------    Ke zpravodajství: FOTO/aktuality   Zprávu jsme celkově rozšířili.   --------------------    New York 18. ledna (ČTK) - Hokejový brankář Ondřej Pavelec přispěl v pondělním utkání NHL 38 úspěšnými zásahy k výhře Atlanty na ledě Floridy 3:2 po samostatných nájezdech. Hosté ještě v závěru zápasu prohrávali 0:2, ale v předposlední minutě dvěma góly při hře bez brankáře vyrovnali. V penaltovém rozstřelu pak završili obrat úspěšnými nájezdy Bryan Little a Alexandr Burmistrov. Na Pavelce vyzrál pouze v první sérii Mike Santorelli.   "Víme, že máme vnitřní sílu otáčet zápasy i v těchto situacích. Jakmile jsme dali první gól, hned jsme cítili, že přidáme i další," uvedl Little, který v základní hrací době vstřelil kontaktní gól a asistoval u vyrovnávací trefy. "Nikdy to nevzdáváme. Jen velmi zřídka je to jinak," řekl trenér Atlanty Craig Ramsay.   Jeho svěřenci v předchozích čtyřech utkáních inkasovali 24 branek, ale tentokrát se mohli plně spolehnout na Pavelce. "Udržel je ve hře, dal jim šanci na zvrat. Dělá to pořád," ocenil kouč Floridy Peter DeBoer, který dal potřetí v řadě přednost Scottu Clemmensenovi před Tomášem Vokounem, takže k souboji českých gólmanů nedošlo.   Vokoun, kterému začal s Panthers nedávno jedna o prodloužení končící smlouvy, není se současnou situací spokojený. Při svém posledním startu dovedl tým k výhře nad Washingtonem, ale od té doby je náhradníkem.   "Trenérovo rozhodnutí mě překvapilo. Dostal jsem vysvětlení, ale nesouhlasím s ním. Moje práce je hrát a trenér je tu od toho, aby rozhodoval. Já to musím přijmout, ať se mi to líbím nebo ne. Není ale příliš obvyklé, aby gólman nechytal, když minulý zápas vyhrál. Osobně si myslím, že jsem zápas neodehrál špatně. Ale zdá se, že trenér má jiný názor," komentoval situaci před pěti dny Vokoun.   Hokejisté Montrealu ztratili ještě větší náskok. Canadiens si v zápase s Calgary vybudovali v první polovině utkání vedení 4:0, ale soupeře nakonec udolali až 5:4 v prodloužení. Na likvidaci čtyřbrankového manka se jedním gólem podílel i Aleš Kotalík, který tvrdou ranou z mezikruží vstřelil třetí branku týmu. Na straně domácích měli čeští hráči prsty ve třech trefách: Jaroslav Špaček přihrál na dvě, Tomáš Plekanec na jednu.   "V situaci, kdy se zdálo, že je rozhodnuto, je zisk jednoho bodu dobrý. Při návratu do zápasu jsme odvedli opravdu slušný výkon," řekl brankář Henrik Karlsson, který po čtvrtém inkasovaném gólu vystřídal Miikku Kiprusoffa. V základní hrací době už neinkasoval, ale v prodloužení švédského gólmana první střelou překonal obránce P. K. Subban. "Měl jsem z toho velkou radost, protože jsem byl u několik obdržených branek a udělal jsem i několik chyb," uvedl Subban.   Slovenský obránce Zdeno Chára vstřelil svůj první hattrick v NHL v kariéře, kterým pomohl Bostonu k vysokému vítězství nad Carolinou 7:0. Na dva góly přihrál kapitánovi Bruins český útočník David Krejčí. "Je příjemné si říct: Dokázal jsem to. Dal jsem hattrick," usmíval se Chára, který hraje v NHL třináctou sezonu.   Chára položil základ třígólového představení už v první třetině, kdy se trefil dvakrát. Poprvé se po návratu z trestné lavice prosadil při přečíslení dva na jednoho, podruhé ho v přesilové hře křížným pasem vybídl ke skórování Krejčí. Hattrick zkompletoval za asistence Krejčího v 55. minutě tvrdou ranou od modré čáry.   "Vstřelil dva rychlé góly, ale nikdo nechtěl nic říct, aby to nezakřiknul. Je to stejné jako s čistými konty," uvedl brankář Tim Thomas, jenž pochytal všech 31 střel Caroliny a podruhé během šesti dnů si připsal čisté konto. Předtím se mu to povedlo při další jasné výhře 6:0 nad Ottawou. V této sezoně absolvoval Thomas už sedm zápasů s nulou a vévodí v této statistice celé soutěži.   Vedení Caroliny stáhlo z listiny zraněných hráčů Jiřího Tlustého, který kvůli potížím v horní části těla vynechal posledních 14 zápasů. V Bostonu ale ještě nenastoupil.   V souboji dvou nejslabších týmů soutěže uspěli hokejisté New Jersey 5:2 na ledě New Yorku Islanders. I přes vítězství ale zůstávají Devils poslední a na svého soupeře ztrácejí šest bodů.   Jednou asistencí přispěl k výhře Devils Patrik Eliáš a ruský útočník Ilja Kovalčuk dal třetí gól ve třetím zápase. "Dřeme víc, než jsme byli zvyklí. Trénujeme s větším nasazením a každý se dostává do formy. Stále jsme ale ještě daleko od míst, kde bychom chtěli být," řekl Kovalčuk. Na jednu branku poraženého mužstva přihrál obránce Radek Martínek.   Útočníci Patrick Marleau a Jamie Langenbrunner oslavili shodně tisící utkání v NHL brankou. Marleau pomohl svou trefou k výhře San Jose 4:2 ve Phoenixu, druhý zase zlomil nerozhodný stav a zařídil Dallasu vítězství 2:1 nad Los Angeles. "Uteklo to celkem rychle," uvedl Marleau ke svému jubileu.   lbc ura  