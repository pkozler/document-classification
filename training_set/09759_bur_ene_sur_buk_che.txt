 Ceny ropy kvůli odstavení aljašského ropovodu výrazně vzrostly  Londýn 10. ledna (ČTK) - Světové ceny ropy dnes kvůli víkendovému odstavení páteřního ropovodu z Aljašky výrazně vzrostly a americká WTI se vrátila k blízkosti 90 dolarů za barel. Později růst cen zabrzdilo další zpevnění dolaru vůči euru oslabovanému obavami z dluhové krize v Portugalsku.   Cena americké lehké ropy WTI se během dne vyšplhala až o téměř dva dolary na 89,98 dolaru za barel a kolem 17:30 SEČ byla se ziskem dolaru a čtvrt kolem 89,30 dolaru. Severomořská ropa Brent posílila o více než dva dolary nad 95 dolarů za barel.   Na Aljašce je dnes kvůli úniku ropy už třetí den odstaven páteřní ropovod, který denně přepravuje až 630.000 barelů suroviny a dodává rafineriím v USA 12 procent americké ropné produkce. Únik byl zastaven, termín obnovení provozu však zatím stanoven nebyl. Pokud by ropovod zůstal odstaven déle, může to vážně narušit zásobování Spojených států.   Analytici předpokládají, že ropovod bude vzhledem k malému množství uniklé ropy otevřen do několika dní. Počítají ale s tím, že vládní inspektoři budou po loňském rekordním úniku v Mexickém zálivu opatrní a budou chtít celý incident důkladně vyšetřit.   Ropu na cestě vzhůru zastavil silný dolar, k němuž euro kvůli obavám z další vlny dluhové krize v eurozóně spadlo dočasně na minimum za čtyři měsíce. Zprávy médií uvádějí, že Německo a Francie vyvíjejí na Portugalsko tlak, aby v zájmu zastavení krizové nákazy požádalo o finanční pomoc.     Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  únor  95,36  93,33     New York - Nymex  WTI  únor  89,27  88,03     hp vju  