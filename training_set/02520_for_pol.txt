 Jordánský král chválí Rusko za podporu stability Blízkého východu  --------------------    Ke zpravodajství: FOTO/aktuality   --------------------    Ammán 19. ledna (ČTK) - Jordánský král Abdalláh II. dnes při setkání s ruským prezidentem Dmitrijem Medveděvem pochválil Moskvu za "zásadní" roli, kterou sehrává pro udržení stability na Blízkém východě a zejména pro další vývoj izraelsko-palestinského mírového procesu.   Abdalláh řekl, že věří stejně jako Rusko v to, že jediným řešením je existence nezávislého palestinského státu vedle Izraele. Dodal přitom, že budoucí Palestina má mít jako své hlavní město východní část Jeruzaléma, o který se nicméně židovský stát dosud odmítá dělit.   "Učiníme, co je v našich silách, abychom zajistili mír na Blízkém východě. Rusko se v tom nadále angažuje. Jsme si vědomi zvláštní odpovědnosti, kterou v tom neseme," reagoval Medveděv. Rusko je součástí takzvaného blízkovýchodního kvartetu, který je jakýmsi garantem mírového procesu. Jeho součástí jsou ještě USA, Evropská unie a OSN.   Medveděv zopakoval svá slova z úterního setkání s předsedou palestinské samosprávy Mahmúdem Abbásem o dávné ruské podpoře "nezadatelného práva" palestinského lidu na nezávislý stát s východním Jeruzalémem jako hlavním městem. Ruský prezident v úterý také vybídl Izrael, aby přijal "rozumné rozhodnutí" ohledně pokračujícího osídlování sporných palestinských území židovskými osadníky.   Medveděv v úterý rovněž připomněl, že Moskva uznala nezávislý palestinský stát už v roce 1988, kdy ho vyhlásil tehdejší palestinský vůdce Jásir Arafat, přičemž na tomto postoji bývalého Sovětského svazu se nic nezměnilo.   Podle zprávy jordánského královského paláce, z níž cituje agentura AFP, jednaly dnes obě strany také o ekonomické spolupráci zejména v oblasti jaderné energetiky. Oba státníci podepsali dohodu o spolupráci, která je zaměřena na podporu ruských investic při hledání nerostných zdrojů, zejména plynu, na jordánském území.   Medveděv po jednání s Abdalláhem II. navštívil oblast, kde byl údajně pokřtěn Ježíš Kristus a kde údajně žil Jan Křtitel, který tam křtil první křesťany.   Původně měl Medveděv v rámci své blízkovýchodní cesty navštívit také Izrael. Návštěva ale byla zrušena kvůli dlouhodobé stávce pracovníků izraelského ministerstva zahraničí, kteří nebyli s to logisticky a bezpečnostně zajistit její průběh.   rv hej  