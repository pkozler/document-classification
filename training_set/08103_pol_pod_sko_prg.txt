 Praha 2 chce přestěhovat školu z Legerovy ulice pod Vyšehrad  Praha 12. ledna (ČTK) - Základní škola v pražské Legerově ulici by se měla přesunout do klidnější části města pod Vyšehradem. Hlavním důvodem je špatné ovzduší. Škola je totiž z obou stran obklopena magistrálou. Záměr přestěhovat školu schválila rada druhé městské části, novinářům to dnes řekl radní pro školství Jan Pech (ČSSD). Nyní o tom chce diskutovat s rodiči žáků. Pokud nebudou proti, zahájí žáci příští školní rok 2011/2012 v novém sídle školy ve Vratislavově ulici.   Podle Pecha byla v oblasti, kde škola doposud sídlí, naměřena v roce 2009 nejvyšší koncentrace oxidu dusičitého v celé České republice. Odráží se to prý i na zájmů rodičů o tuto školu. "Počet žáků je rok od roku menší, kapacita je naplněna ze čtvrtiny. Je znát, že rodiče tam žáky nechtějí dávat," podotkl Pech s tím, že škola v tomto školním roce ani neotevřela první třídy, protože se přihlásilo pouze pět dětí.   Doplnil, že radnice má zájem školu zachovat, neboť se specializuje na integraci dětí s poruchami chování a učení. Navíc potřebuje volnou kapacitu ve školách, neboť podle starosty Jiřího Palusky (ODS) jsou mateřské školy plné "Husákových vnuků".   V budově ve Vratislavově ulici sídlila dříve jiná základní škola, která byla ve volebním období 2002 - 2006 zrušena. Nyní má budovu pronajatou Karlova univerzita. Ta prý dala předběžný souhlas s tím, že by se z budovy přesunula právě do objektu v Legerově ulici, který základní škola opustí.   Radní Pech se chce sejít s rodiči žáků na třídních schůzkách 19. ledna, kde s nimi bude o přestěhování školy hovořit. Pokud budou souhlasit, škola se o letních prázdninách přestěhuje.   Městská část v současnosti zřizuje deset základních škol. Nejblíže škole v Legerově ulici jsou zařízení v Londýnské a v ulici Jana Masaryka. Právě sem by podle některých radních mohli rodiče přihlásit své děti, pokud by je nechtěli posílat do nového sídla pod Vyšehradem.   Eva Benešová mal  