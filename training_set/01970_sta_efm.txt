 Cementárna Holcim se ve čtvrtletí vrátila k zisku  Curych 4. května (ČTK) - Švýcarský výrobce cementu Holcim se v prvním čtvrtletí letošního roku vrátil k zisku, výsledky však výrazně zaostaly za odhady analytiků kvůli růstu cen surovin a energií a odložení některých infrastrukturních projektů. Čistý zisk činil deset milionů švýcarských franků (189,1 milionu Kč) ve srovnání se ztrátou 68 milionů CHF loni. Oznámila to dnes firma, která je druhým největším producentem cementu na světě a působí rovněž v České republice.   Analytici dotazovaní agenturou Reuters očekávali zisk až 127 milionů CHF. Podle analytiků ke slabším výsledkům rovněž přispěla skutečnost, že firma neprodala žádné emisní povolenky, a také silnější frank.   Stavebnictví se stále ještě nevzpamatovalo z globální ekonomické krize, zvláště pak v rozvinutých zemích Severní Ameriky a Evropy. Více než třetina tržeb Holcimu pochází z oblasti Asie a Tichomoří a z předních výrobců cementu má na tuto oblast nejvyšší napojení. Firma dodala, že trhy v tomto regionu nadále rostou, zvláště Indie. Holcim drží podíl 46 procent ve firmách ACC a Ambuja Cements, které jsou druhým a třetím největším výrobcem cementu v Indii.   Holcim dodává cement pro stavby určené pro olympijské hry v Londýně v roce 2012. Konkurenční společnosti Lafarge a HeidelbergCement zveřejní výsledky hospodaření ve čtvrtek. Mexický Cemex minulý týden uvedl, že vykázal v prvním čtvrtletí ztrátu, napsala agentura Reuters.   Holcim dodává kromě cementu také například štěrk, písek, kamenivo, asfalt či betonové směsi. Společnost působí zhruba v 70 zemích světa.   irl vju  