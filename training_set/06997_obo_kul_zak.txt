 Hudební průmysl vytváří databázi světového repertoáru  Londýn 21. ledna (ČTK) - Hudební průmysl vytváří databázi světového repertoáru, aby novým internetovým hudebním serverům usnadnil nástup na trh. Odvětví odhaduje, že by zjednodušený systém mohl každým rokem na poplatcích za správu autorských práv ušetřit 100 milionů eur, které by se vrátily autorům a odvětví.   V současné době zatím neexistuje databáze nebo centrální bod, kde by se dalo najít, který vydavatel či autor jednoznačně vlastní která práva. Na databázi světového repertoáru (GRD) proto začala pracovat poradenská skupina Deloitte.   Podklady jí poskytly vydavatelé Universal Music Publishing a EMI Publishing, několik velkých autorských svazů a prodejci jako Amazon a iTunes. Požádala je o to Evropská komise. Podle Deloitte by projekt mohl být hotov za 18 měsíců až dva roky.   Nahrávací společnosti a hudební vydavatelé v posledních letech tvrdě pracovali na licencích ke svým nahrávkám pro celou řadu platforem od mobilních sítí a přístrojů přes internetové portály po placenou televizi. Dlouhý a složitý proces pak mnoha novým službám ztížil rozjezd, protože musely uzavřít hromadu licenčních dohod se spoustou organizací, které drží nahrávací či vydavatelská práva.   Ve vydavatelství, které vydělá pokaždé, když se píseň hraje v rozhlase, reklamě, filmech či na internetu, musejí platby odejít všem autorům každé skladby. Jednu píseň navíc často složí více lidí, kteří mají ještě smlouvy s různými vydavateli. Hudební servis, který ještě operuje v několika zemích, potřebuje navíc dohody se sdruženími vlastníků autorských práv v každé zemi, čímž se situace ještě komplikuje.   "Odvětví jako celek prošlo během let několika etapami falešných nadějí, ale nakonec jsme se museli dobrat k faktu, že se musíme změnit," uvedl vice-prezident EMI Music Publishing UK Neil Gaffney. Databáze GRD podle něj změní situaci. "Poprvé budeme mít zajištěný, jednotný a ověřený pohled na to, co zastupujeme, vlastníme a řídíme," citovala ho agentura Reuters.   pok mha  