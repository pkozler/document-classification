 Samsung Electronics očekává za rok 2010 rekordní tržby i zisk  Soul 7. ledna (ČTK) - Jihokorejský výrobce elektroniky Samsung Electronics očekává za rok 2010 rekordní tržby i provozní zisk, přestože se růst jeho výsledků před koncem roku zpomalil kvůli poklesu cen televizorů a polovodičů. Podnik s tím dnes uvedl, že oficiálně oznámí výsledky na konci tohoto měsíce.   Konsolidované tržby odhaduje Samsung Electronics na 153,76 bilionu wonů (2,6 bilionu Kč), což by byl meziroční nárůst o 13 procent. Provozní zisk se podle odhadu zvýšil o 58 procent na 17,28 bilionu wonů.   Loňský výkon Samsungu tak posiluje jeho pozici, kterou získal za poslední dekádu jako dominantní globální dodavatel technologií pro spotřebitele. Nechal tak za sebou japonské rivaly, například Sony.   Podnik má světově největší výrobu paměťových čipů, displejů z tekutých krystalů a plochých televizorů. Druhou příčku ve světě má na trhu s mobilními telefony, kde je první finská Nokia, a v plánu má oslabit pozici mobilu iPhone od Apple svým modelem Galaxy S, napsala agentura AP.   Samsung Electronics dnes také oznámil, že chce do roku 2020 investovat do ekologicky čistších podniků 23 miliard dolarů (435 miliard Kč). Podnik si chce zajistit především ekologičtější zdroje energie, aby mohl nahradit ropu a plyn. Korea je na dovozu obou surovin výrazně závislá.   Podnik má také v plánu zvýšit v letošním roce prodej plochých televizorů o 15 procent na 45 milionů a naznačil, že chystá invazi na trh televizorů s trojrozměrným obrazem. Jejich prodej chce zvýšit čtyřnásobně na osm až devět milionů přístrojů, dodal Reuters.   pok vju  