 MD vypsalo tendr na zavádění tísňového volání z aut eCall  Praha 19. ledna (ČTK) - Ministerstvo dopravy vypsalo tendr na pilotní projekt zavedení technologie tísňového volání z automobilů eCall. Na projektu v hodnotě 20 milionů Kč se podílí EU. Zájemci se mají hlásit do konce února. Zakázku ministerstvo zveřejnilo na internetu.   Systém je založen na principu, že v případě závažné nehody eCall automaticky vytočí evropskou linku tísňového volání 112. Díky tomu se má výrazně zkrátit čas, který lékaři potřebují k tomu dostat se na místo neštěstí. EU, která zavedení eCall prosazuje, tak chce zachránit kolem 2500 životů ročně.   Projekt je hrazený z evropského programu k posílení konkurenceschopnosti a inovací. Členským zemím, které se k zavádění eCall nepřipojí, hrozí Evropská komise regulačními opatřeními.   Nehody na silnicích stojí ekonomiku EU ročně více než 160 miliard eur (3,9 bilionu korun), přičemž vybavením všech vozidel v EU systémem eCall by bylo možné ročně ušetřit 26 miliard eur. Náklady na jeden vůz se odhadují na méně než 100 eur.   jsa vju  