 Mezi Č. Budějovicemi a Hlubokou začnou lodě jezdit v sobotu  České Budějovice 9. června (ČTK) - První úsek obnovené vltavské vodní cesty bude splavněn tuto sobotu. Slavnostní otevření části Vltavy mezi Českými Budějovicemi a Hlubokou nad Vltavou bude provázet řada akcí. Lidé si budou moci v Českém Vrbném prohlédnout plavební komoru, jez, ochranný přístav i unikátní sklopný most, sdělil dnes ČTK mluvčí Ředitelství vodních cest Václav Straka. Prohlídky budou komentované.   Lidé se budou moci také svézt na dračí lodi a malém motorovém člunu. Odpoledne začne mezi oběma městy jezdit velká výletní loď. Program začíná ve 12:00, o hodinu později předá investor stavby, jímž je Ředitelství vodních cest ČR, symbolicky řeku zpět do rukou zástupců měst České Budějovice a Hluboká nad Vltavou. Od té chvíle bude téměř devět kilometrů dlouhá vodní cesta, včetně plavební komory a přístavu, otevřena veřejnosti, uvedl mluvčí.   Stavby na úseku mezi Českými Budějovicemi a Hlubokou stály kolem 740 milionů korun bez daně. Akce je spolufinancována Evropskou unií, která stavbu podpoří 629 miliony korun.   Ředitelství vodních cest plánuje splavnit ještě další dva úseky, aby bylo možné plout lodí z krajského města až do Týna nad Vltavou. Stavby mezi Hlubokou nad Vltavou a vodním dílem Hněvkovice a Týnem nad Vltavou budou dokončeny zhruba v roce 2013. V tomto roce se podle mluvčího počítá s plným zprovozněním obnovené vodní cesty až k Orlíku. S budováním vltavské cesty se začalo v roce 2008.   kpe mol  