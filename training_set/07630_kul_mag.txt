 České filmové centrum opět na festivalu v Clermont-Ferrand  Praha 31. ledna (ČTK) - Od 4. do 12. února se ve francouzském městě Clermont-Ferrand koná 33. filmový festival a 26. trh krátkých filmů. České filmové centrum (ČFC) tam už podruhé oficiálně zastoupí Českou republiku. V hlavní soutěži festivalu bude promítnut český film Průvodkyně režisérky Asmary Berakiové vyrobený FAMU a Českou televizí (ČT).   "Specializovaný filmový trh a festival zaměřený výhradně na krátkometrážní tvorbu v Clermont-Ferrand je největší odbornou akcí věnovanou krátkému filmu. V letošním roce bude na trhu přítomno 272 společností, 83 nákupčích, 456 producentů, 93 distributorů a 436 zástupců festivalů. Oproti předchozím ročníkům tato účast velice stoupla," oznámila dnes ČTK Markéta Šantrochová z ČFC.   Stejně jako v loňském roce bude na trhu po celou dobu fungovat stánek Českého filmového centra a prezentovat českou krátkometrážní tvorbu. Představí tam výběrové DVD Czech Short Films Vol. 2, které ČFC tento týden vydalo.   "Pásmo krátkých filmů uvedených na DVD bude návštěvníkům trhu promítnuto v úterý 8. února v Georges Conchon Theater. Našimi partnery, kteří se v Clermont-Ferrand také budou prezentovat, jsou FAMU, Anifest a Anifilm," dodala Šantrochová, která uvedení českého filmu Průvodkyně režisérky Asmary Berakiové v mezinárodní soutěži festivalu považuje za velký úspěch.   Autorka amerického původu studuje na FAMU, kde film v koprodukci s ČT v roce 2009 vznikl. Psychologický film o pomstě zrazené ženy na jejím těžce nemocném manželovi vytváří analogická spojení mezi funkčností architektury a animalismem každodenního života.   bor jnd  