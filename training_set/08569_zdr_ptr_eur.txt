 Střevní nákaza už i mimo Německo, zdrojem prý okurky ze Španělska  Doplnili jsme informace o zdroji nákazy v odstavcích 1 a 5, výskyt infekce v Dánsku v odstavcích 1, 3 a 4. Doplnili jsme KS potraviny.   --------------------    Berlín/Praha 26. května (zpravodaj ČTK) - Zdrojem nebezpečné střevní nákazy, která se rozšířila po Německu, jsou salátové okurky ze Španělska. Oznámil to dnes podle agentury DPA hamburský hygienický institut. Infekce už byla prokázána u jednoho pacienta také v Dánsku. Podle hlavního hygienika ČR Michaela Víta se při dodržení zásad hygieny není třeba nákazy bát. V EU by mohl být brzy vyhlášen první stupeň pohotovosti, při němž členské státy zavedou opatření k ochraně obyvatel.   Šéf výboru Evropského parlamentu pro životní prostředí, veřejné zdraví a bezpečnost potravin Jo Leinen už pro dnešní vydání deníku Neue Osnabrücker Zeitung řekl, že je jen otázkou času, kdy se infekce rozšíří z Německa do dalších zemí EU.   Původce infekce EHEC byl v Dánsku zjištěn u jednoho pacienta, jenž je však mimo ohrožení života, oznámil Lars Östergaard z infekčního oddělení univerzitní nemocnice v dánském Aarhusu.   Dánské úřady oznámily, že podezření na onemocnění mají také u dalších šesti pacientů. Všichni pacienti se nacházejí v nemocnicích jutského regionu, který sousedí se severním Německem. Právě ze severu Německa se nákaza začala šířit.   EHEC byl jednoznačně zjištěn u tří okurek ze Španělska, oznámila dnes ministryně zdravotnictví spolkové země Hamburk Cornelia Prüferová-Storcksová. Výsledky analýz, které zatím byly provedeny jen v Hamburku, ještě mají potvrdit další měření. "Nelze vyloučit, že by zdroji nákazy mohly být i další potraviny," řekla Prüferová-Storcksová.   EU brzy kvůli epidemii EHEC v Německu vyhlásí celoevropsky stupeň pohotovosti jedna, píše dnes Neue Osnabrücker Zeitung s odvoláním na Leinena, aniž by ho ale doslovně citoval.   Nákaza životu nebezpečnou střevní bakterií zvanou enterohemoragická Escherichia coli (EHEC) vypukla zhruba v polovině května na severu Německa a od té doby se rozšířila na celé území Spolkové republiky. V současnosti její výskyt hlásí 15 ze 16 spolkových zemí, včetně Saska a Bavorska ležících při hranicích s Českem.   "Žádná mimořádná opatření Česko nechystá. Rozeslali jsme informaci všem praktikům pro dospělé, děti a dorost, aby hlásili hygienické službě, když budou mít pacienta s krvavým průjmem a cestovatelskou anamnézou. Národní referenční laboratoř je připravena vzorky vyšetřit," prohlásil český hlavní hygienik Vít.   V Česku je podle něj ročně hlášeno kolem 35.000 průjmových onemocnění, mezi nimi i ojedinělé případy způsobené bakterií EHEC.   V celém Německu bylo ve středu evidováno přes 600 potvrzených případů nákazy EHEC nebo podezření na ni. Na 140 z nich je velmi vážných. Dvě ženy na infikaci touto bakterií, která vyvolává těžké a krvácivé průjmy a může způsobit selhání ledvin, už prokazatelně zemřely, u dalších dvou je jejich smrt v souvislosti s EHEC prověřována.   Podle expertů z univerzity v Münsteru se jedná o vzácnou a pozměněnou variantu bakterie, která je odolná proti mnoha lékům. "Musíme teď ověřit, zda existují další změny, které ji dělají tak nebezpečnou a které jsou příčinou její tak vysoké jedovatosti," uvedl dnes mikrobiolog Helge Karch.   První stopou po zdroji nákazy bylo zjištění berlínského Institutu Roberta Kocha, že nemocní konzumovali ve zvýšené míře syrová rajčata, salátové okurky a listový salát. Ve středu proto tento specializovaný ústav vydal varování před požíváním těchto druhů zeleniny v syrovém stavu pocházejících ze severu Německa.   Prezident německé lékařské komory Jörg-Dietrich Hoppe se navzdory poslednímu vývoji domnívá, že šíření této nemoci je zvládnutelné. "Pokud budou občané dodržovat hygienická doporučení, může být rychlé šíření bakterie EHEC zastaveno," řekl Hoppe dnešnímu vydání listu Rheinische Post. Zdravotníci už několik dní apelují na Němce, aby si pečlivě myli ruce a umývali potraviny před konzumací nebo přípravou.   zdp fln ik hej  