 Plzeňský ekolog podal trestní oznámení na Stráského  --------------------    Ke zpravodajství: FOTO ve Fotobance  ID foto:  F201102140844901 ,  P200905120518801    --------------------    Plzeň 9. května (ČTK) - Plzeňský ekolog a student práv Martin Marek podal dnes na okresní státní zastupitelství v Plzni trestní oznámení na šéfa šumavského národního parku Jana Stráského. Podezírá ho ze zneužití pravomoci úřední osoby a z poškození a ohrožení životního prostředí. Trestní oznámení má 151 stran příloh, sdělil dnes Marek ČTK.   "Bude to možná zajímavý právní precedens," reagoval minulý týden na informaci o možném trestním oznámení Stráský. Podle něj stojí proti sobě role odpovědného hospodáře a role odpovědného ochránce přírody.   Trestní oznámení podal Marek kvůli rozmístění otrávených trojnožek a lapáků na kůrovce na území parku. Stráský nechal biocidy rozmístit, aniž by k tomu měl udělenou výjimku ze zákona o ochraně přírody a krajiny. Marek vycházel z informací, které se minulý týden objevily v médiích. Na nezákonné používání chemie v rezervaci upozornilo Hnutí Duha a podalo podnět k šetření na České inspekci životního prostředí. Za porušení zákona parku hrozí pokuta.   O výjimku ze zákona, jež by umožnila rozmístit biocidy v parku, Stráský požádal, do dneška ale nebyla povolena, uvedl Marek. Stráský minulý týden ČTK řekl, že chce zjistit, kdo v rezervaci v rozporu se zákonem a příkazem ministra životního prostředí Tomáše Chalupy otrávené trojnožky a lapáky na kůrovce rozmístil i na mokřady. Později ale odvolal svého náměstka a zároveň vedoucího oddělení státní správy Tomáše Hlavatého, jenž rozhoduje o výjimce k použití jedů proti kůrovci.   Vydal také prohlášení, ve kterém přiznává: "I přes fakt, že nebylo správní řízení ukončeno, jsem nařídil využít v boji proti kůrovci kombinaci všech nejúčinnějších metod, a to včetně biocidů na otrávené lapáky a trojnožky." Omlouvá to přemnožením kůrovce a prodlevami ve správním řízení.   lap nlm  