 Řidiči ve středních Čechách kvůli námraze častěji bourali  Příbram 17. ledna (ČTK) - Ve středních Čechách dnes kvůli námraze na silnicích přibylo dopravních nehod. Záchranáři mezi 05:00 a 10:00 zasahovali u 16 kolizí. Jeden člověk zahynul. Většina nehod skončila lehkými raněními, záchranáři zraněné po ošetření převáželi na chirurgické ambulance. Na Benešovsku ale vyjížděli i k jedné tragické nehodě, sdělila ČTK mluvčí středočeské záchranné služby Tereza Janečková.   V Příbrami například auto srazilo ženu jdoucí po chodníku. Nehoda se stala krátce před 06:00 na silnici I/18. "Řidič, který jel od Březových Hor, dostal smyk, přejel do protisměru a na chodníku srazil chodkyni," uvedla mluvčí příbramské policie Monika Schindlová. Žena má zlomené obě nohy a lékař měl podezření i na zlomeninu pánve. Záchranáři ji po ošetření převezli do příbramské nemocnice.   Tragické následky si vyžádala nehoda, jež se stala u obce Řehenice na Benešovsku. Na kluzké silnici se srazil kamion s osobním autem. Čtyřicetiletá řidička utrpěla těžké zranění a po ošetření ji vrtulník přepravil do nemocnice v pražských Střešovicích. Sedmačtyřicetiletý spolujezdec srážku nepřežil.   Cestou k zásahu dnes ráno havarovala také hasičská cisterna ze Staré Boleslavi. Po nehodě skončila na střeše. Jeden hasič skončil kvůli zranění hlavy v nemocnici, další tři mají lehčí poranění.   khj jpt  