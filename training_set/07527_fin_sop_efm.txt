 PFKB připsal klientům výnos 2,23 procenta, loni to bylo 0,24 pct  Praha 9. května (ČTK) - Penzijní fond Komerční banky (PFKB) připíše účastníkům penzijního připojištění za loňský rok zhodnocení 2,23 procenta. Rozhodla o tom jeho valná hromada, informoval dnes ČTK fond v tiskové zprávě. Za rok 2009 fond připsal výnos 0,24 procenta. Největší penzijní fondy očekávají za loňský rok zhodnocení, která překonají průměrnou inflaci. Ta v roce 2010 činila 1,5 procenta.   PF Komerční banky se nově zařadil mezi tři největší penzijní fondy v Česku z hlediska počtu klientů i dosaženého zisku. K 31. prosinci 2010 spravoval peníze pro více než 501.000 účastníků. Objem spravovaných peněz se zvýšil meziročně o 5,8 procenta na 28,718 miliardy korun. Investiční portfolio fondu tvořily z 94 procent velmi bezpečné dluhopisy, zbylých šest procent pak představovaly bankovní vklady.   Tuzemské penzijní fondy loni vydělaly 4,6 miliardy Kč, což bylo o dvě miliardy více než o rok dříve. Do systému dobrovolného penzijního připojištění je nyní zapojeno více než 70 procent práceschopné populace.   Občané se mohou prostřednictvím penzijních fondů připojistit za finančního přispění státu od roku 1994. Na trhu zůstalo deset z původních 44 fondů. Fondy by v případě schválení důchodové reformy mohly být jedním z pilířů budoucího penzijního systému.   PFKB patří do skupiny Komerční banky. Ta je součástí skupiny Société Générale, jedné z největších bankovních skupin v eurozóně.   fd dvd  