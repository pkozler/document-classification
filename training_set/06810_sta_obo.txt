 Levnější byty pomohly českým "realitkám" loni zvýšit prodeje  Praha 9. ledna (ČTK) - Většině hlavních realitních kanceláří v Česku se v roce 2010 dařilo mírně zvýšit prodeje bytů. Vliv na to měl hlavně pokles cen staršího bydlení. V případě nových bytů podle prodejců kupující stále přešlapují na místě a čekají, zda nenastane další pokles cen. Vyplývá to ze zjištění ČTK mezi oslovenými obchodníky s nemovitostmi.   "Developeři kupující lákají na všemožné akční nabídky, ale stále zůstává velké množství dokončených developerských projektů, o které trh zatím nejeví zájem. To znamená, že pokles cen mírně rozhýbal secondhandový trh, ale bohužel prozatím dostatečně nerozhýbal ten developerský," řekl ČTK obchodní ředitel Realitní společnosti České spořitelny Miloš Červenka.   Pokles cen bydlení zvýšily loňské prodeje bytů zhruba o třetinu největší tuzemské realitní síti RE/MAX. "Pokles cen sehrál určitě svou roli, a to především ke konci roku, kdy naše společnost zaznamenala nárůsty v počtu zrealizovaných obchodů," uvedl provozní ředitel společnosti Hanuš Němeček.   Větší prodeje v závěru roku si pochvaluje také obchodní ředitel realitní kanceláře Lexxus Peter Višňovský. Očekává, že v roce 2011 bude "mírné oživování" poptávky pokračovat.   Spolumajitel realitní kanceláře M&amp;M Reality Miroslav Jonáš soudí, že zvláště u mnoha nových staveb budou muset developeři ještě dál zlevňovat. "Jako jediná komodita na realitním trhu svého dna ale nedosáhly. Poptávka se v tuto chvíli zcela míjí s nabídkou. Reálný pokles cen developerských projektů vidím v horizontu 25 procent," poznamenal Jonáš.   Proti tomu obchodní šéf Realitní společnosti České spořitelny Červenka už další zásadní pokles cen neočekává. "Ve většině případů jsou ceny nemovitostí na reálných číslech vzhledem k jejich technickému stavu a lokalitě. Právě lokalita hraje velmi důležitou roli v rozdílech cen nemovitostí. V roce 2011 očekáváme stabilizaci cen a ještě větší rozhýbání trhu s hypotečními úvěry," řekl   Vývoj na trhu s hypotékami považují "realitky" za klíčový pro další osud svého podnikání. Z tento týden zveřejněného expertního odhadu Hypoteční banky vyplývá, že tuzemský trh hypoték pro občany loni po dvou letech poklesu meziročně stoupl o zhruba desetinu. Banky podle odhadu poskytly v roce 2010 občanům hypoteční úvěry za zhruba 82 miliard korun; v roce 2009 to bylo za 74 miliard korun.       Počty prodaných bytů realitních kanceláří v ČR v roce 2010 v meziročním srovnání:     Realitní kancelář  2010  2009     AAABYTY.CZ  1052  1011     Lexxus  310 rezervačních smluv a 375 kupních smluv  220 rezervačních smluv a 960 kupních smluv     M&amp;M Reality Holding  10.459  9276     RE/MAX  4110 (leden-listopad)  3078 (leden-listopad)     Realitní kancelář Sting  1358  1276     Realitní společnost České spořitelny  732  756     Zdroj: údaje firem   Daniel Novák mha  