 Plzeňští ornitologové okroužkovali dvě mláďata mořských orlů  --------------------    Ke zpravodajství: FOTO/aktuality   --------------------    Plzeň 22. května (ČTK) - Dvě mláďata chráněného orla mořského okroužkovali o víkendu na Tachovsku pracovníci Záchranné stanice živočichů Plzeň. Tato lokalita je monitorována již čtvrtým rokem, ale na tomto hnízdě zaměstnanci CHKO Slavkovský les kroužkovali poprvé. Bohužel orlům mořským se letos příliš nedaří, a tato dvě mláďata jsou asi posledními; za sezonu byla označená pouze čtyři orlí mláďata, řekl Karel Makoň ze stanice.   "V Plzeňském kraji sledujeme čtyři hnízda orla mořského, ale dvě původní byla letos prázdná a neobsazená," dodal.   Vůbec první dvě mláďata orla mořského okroužkovali plzeňští ornitologové loni v květnu. Lokality, kde dravci hnízdí, ekologové kvůli jejich ochraně a bezpečí přísně tají.   Orel mořský byl v minulosti na území ČR vyhuben. Nově se do přírody začal vracet až s iniciativou sokolníků a ochránců přírody zhruba před 30 lety. Žije například na jihu Čech, neboť jejich výskyt je vázán na vodní plochy. Orel mořský je spíše mrchožrout a rybář. V Plzeňském kraji je možné dravce spatřit v zimě, kdy sem přilétají zimovat na Berounku ze severu.   Mláďata dostala na pravou nohu speciální ornitologický kroužek Národního muzea v Praze s barevnými a rozlišovacími kódy. Díky výraznému značení je možné údaje z nich odečítat dalekohledem bez zbytečného rušení ptáků. "Díky kroužkům pak máme mnohem více informací například o pohybu sledovaných ptáků, jejich migraci, hnízdění, zimování, rozšíření, věku a podobně. Získáváme tak mnoho cenných poznatků o jejich životě, sloužících k jejich následné ochraně a výzkumu," doplnil Makoň.   Podle něj je nyní ornitologická sezona v plném proudu. Ochránci zvířat nyní kroužkují mláďata datlů černých v lesích kolem Roupova, Štěnovic, Staňkova, Kladrub, Druztové a Dolan. "Cílem akce je označit co nejvíce mláďat tohoto v našich lesích zatím hojně se vyskytujícího druhu," uvedl Makoň. Jeho skupina objíždí a kontroluje 11 lokalit a letos zatím okroužkovala 37 mláďat. Oproti loňskému roku je to o polovinu více; loni se datlům příliš nedařilo a mláďat na hnízdě měli méně. Letos nejčastěji byla v hnízdě tři až čtyři mláďata a při kroužkování byla těsně před vylétnutím z hnízdní dutiny.   Václav Prokš mal  