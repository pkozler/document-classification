 Mzdy školníků by mohly být opět dotovány z peněz pro učitele  Praha 30. května (ČTK) - Školy by mohly nízkou úroveň mezd provozních zaměstnanců možná ještě letos opět dotovat z peněz pro učitele. Změnu dojednávají ministerstvo školství a financí, řekl dnes vrchní ředitel sekce financování Petr Špirhanzl z ministerstva školství. Uvedl to na senátním veřejném slyšení, na němž školské odbory znovu kritizovaly pokles platů pro školníky, hospodářky, uklízečky či kuchařky, jejichž mzdy se prý někde snížily až o třetinu.   Vinu na tom podle odborářů nese mimo jiné striktní rozdělení peněz pro učitele a nepedagogické pracovníky škol, které začalo platit od počátku letošního roku. "Začíná se uvažovat o tom, že by se tato restrikce zrušila. Již v průběhu letošního roku by bylo možné propojit oba balíčky peněz," uvedl Špirhanzl. Poznamenal, že v uplynulých dvou letech bylo ze spojeného balíčku převedeno 1,3 miliardy korun na mzdy provozních zaměstnanců škol.   Senátor a stínový ministr školství ČSSD Marcel Chládek k tomu poznamenal, že návrat k původnímu systému budou prosazovat stejní lidé, kteří změnu, "tu blbost", prosazovali. "Ono by možná stačilo, kdyby do toho nikdo nezasahoval," uvedl Chládek. Podle něj za mzdy, které nepedagogové dostávají, "v podstatě není ani možné chodit do práce".   Nepedagogové, jichž je kolem 70.000, loni pobírali v průměru 14.723 korun měsíčně, což bylo podle předsedy školských odborů Františka Dobšíka 61 procent průměrného platu v Česku. Letos se podle Špirhanzla jejich mzdy sníží v průměru na 14.000 korun. Důvodem je hlavně celkové snížení platů zaměstnanců veřejného sektoru. Podle ministerstva školství se objem peněz pro krajské úřady na platy provozních zaměstnanců průměrně snížil na 95,22 procenta, výše konkrétních platů je pak věcí ředitelů škol.   mhm pba  