 Brněnský dopravní podnik zprovozní dvě nové lodě za 31 mil.Kč  Brno 31. ledna (ČTK) - Brněnský dopravní podnik (DPMB) letos na jaře uvede na Brněnské přehradě do provozu dvě nové výletní lodě s kapacitou kolem 200 lidí. DPMB do každé z nich investoval 15,5 milionu korun. ČTK to sdělila mluvčí DP Linda Škrancová.   Podle Škrancové jsou lodě Vídeň a Utrecht součástí dodávky nových pěti lodí, kterým dopravní podnik postupně obnovuje svou flotilu. Loni již dorazila loď Lipsko, další dvě výletní lodě dodá výrobce v roce 2012.   "Díky novým lodím můžeme postupně vyřazovat z provozu starší typy," dodala Škrancová. Podle ní se nyní budou z provozu vyřazovat lodě Bratislava a Praha. Brněnský dopravní podnik na přehradě provozuje celkem šest lodí. Sezona na přehradě začíná koncem dubna a končí v září.   Na Brněnské přehradě zahájila lodní doprava provoz v roce 1946. Parníky vozí turisty z Brna-Bystrce k hradu Veveří a pak dál až do Veverské Bítýšky. Trasa je dlouhá 9,3 kilometru. K nejúspěšnějším sezonám patřil rok 2007, kdy lodě přepravily 230.000 turistů.   lab jpt  