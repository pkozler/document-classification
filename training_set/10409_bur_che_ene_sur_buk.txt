 Ceny ropy mírně klesly kvůli vyhlídkám slabší poptávky  New York 3. června (ČTK) - Ceny ropy mírně klesly, protože zpráva z amerického trhu práce obnovila obavy z pomalejšího hospodářského růstu a horších vyhlídek poptávky po energiích. Většímu poklesu ropných cen ale bránil slabší dolarový kurz.   Cena severomořské ropy Brent klesla v 17:04 SELČ o 44 centů na 115,10 dolaru za barel. Americká lehká ropa se snížila o 70 centů na 99,70 dolaru, a oživila se tak z denního minima 98,12 USD. Brent dnes byl nejníže na 113,40 dolaru za barel.   Ve Spojených státech vzniklo v květnu 54.000 nových pracovních míst, což bylo nejméně od září minulého roku a mnohem méně, než čekali analytici. Míra nezaměstnanosti stoupla na 9,1 procenta z dubnových devíti procent.   Zpráva je dalším potvrzením zpomalení ekonomického růstu USA. Ekonomiku přitom ohrožuje hlavně růst cen ropy. Negativní dopad měla i březnová přírodní katastrofa v Japonsku, která se dotkla i amerického průmyslu.   Před setkáním ministrů Organizace zemí vyvážejících ropu, které se uskuteční příští týden, navíc Mezinárodní energetická agentura (IEA) vyzvala kartel, aby zvýšil produkci a ceny šly ještě dolů.     Aktuální ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  115,10  115,54     New York - Nymex  WTI  červenec  99,70  100,40     pok vju  