 Ocelárna U.S. Steel snížila čtvrtletní ztrátu na 249 milionů USD  Pittsburgh 25. ledna (ČTK) - Největší americká ocelárna U.S. Steel snížila ve čtvrtém čtvrtletí ztrátu na 249 milionů USD (4,4 miliardy Kč) z předloňských srovnatelných 267 milionů USD. Ke zlepšení výsledků přispěl prodej majetku a snížení výdajů za opravy a údržbu. Firma, která mimo jiné vlastní i slovenskou ocelárnu U.S. Steel Košice, to uvedla v dnešním prohlášení.   Tržby se zvýšily o 28 procenta na 4,3 miliardy USD. Firma rovněž uvedla, že podnikatelské podmínky byly v posledních třech měsících loňského roku velmi slabé a ceny za ocelové produkty ve srovnání s třetím čtvrtletím klesly. Ve třetím čtvrtletí firma vykázala ztrátu 51 milionů USD.   Generální ředitel John Surma však věří, že podmínky se v prvních třech měsících zlepší a vyšší dodávky a objem výroby překonají pokračující růst cen surovin. Ceny ocele podle něj začaly koncem čtvrtého čtvrtletí růst a firma věří v další zlepšení ekonomických podmínek.   Za celý rok 2010 ocelárna hospodařila se ztrátou 482 milionů USD. Ztráta tak prudce klesla z 1,4 miliardy USD v roce 2009, napsala agentura AP.   irl mha  