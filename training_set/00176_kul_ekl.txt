 Fotograf představí na výstavě v Chomutově i vzácného nártouna  Chomutov 31. ledna (ČTK) - Fotograf Petr Slavík vystaví v chomutovské galerii Špejchar velkoformátové snímky divokých zvířat v jejich přirozeném prostředí. Návštěvníkům představí také fotografie vzácného primáta nártouna filipínského, na jehož záchraně na Filipínách spolupracují i čeští vědci.   "Když někomu řeknete nártoun filipínský, tak většina lidí nemá sebemenší představu o tom, o jakého tvorečka se jedná," řekl dnes ČTK Slavík. Těmito fotografiemi se snažil propagovat vědecký projekt Tarsius na záchranu nártounů, na kterém se podílejí i čeští vědci. Nártouni se podle velikosti řadí mezi nejmenší primáty na světě a největší hrozbou je pro ně těžba dřeva a nerostných surovin.   Na třech desítkách vystavených fotografií Slavík ukazuje výběr z osmi let své fotografické činnosti na všech kontinentech kromě Austrálie a Antarktidy. Pro focení zvířat v jejich přirozeném prostředí jsou potřeba podle Slavíka dvě hlavní věci - štěstí a dostatek času, který můžete focením v přírodě strávit. "Potřebujete obrovskou dávku štěstí. Bez toho štěstí můžete v buši, džungli, horách trávit měsíce a slušnou fotku nepřivezete," vysvětlil.   Dvaatřicetiletý fotograf tvrdí, že se vztahem k přírodě a focení se člověk asi musí narodit. Sám se k fotografování dostal od cestování, zvířata začal fotografovat po první návštěvě Afriky před osmi lety.   Jeho výstava začne v úterý 1. února v 17:00, potrvá do 26. února.   van snm  