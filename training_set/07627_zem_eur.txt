 Češi jedí více sladkovodních ryb, za Evropany jsou ale pozadu  Praha 16. května (ČTK) - Průměrná roční spotřeba sladkovodních ryb v Česku loni vzrostla na 1,415 kilogramu na osobu z předchozích 1,37 kg. Vyplývá to z odhadu Rybářského sdružení ČR, který bere v potaz ryby získané produkčním chovem i lovem na udici. Konzumace sladkovodních ryb v tuzemsku sice roste už druhým rokem, proti průměru Evropské unie je ale stále méně než třetinová. ČTK o tom dnes informovala mluvčí ministerstva zemědělství Tereza Dvořáčková.   "Spotřeba sladkovodních ryb u nás stoupá již druhým rokem, což je rozhodně pozitivní. Obzvlášť uvážíme-li, že mezi lety 2000 a 2008 spotřeba neustále mírně klesala. V porovnání s ostatními zeměmi v Evropské unii ale stále výrazně zaostáváme. Evropský průměr je totiž přibližně pět kilogramů sladkovodních ryb na obyvatele," řekl ministr zemědělství Ivan Fuksa.   Podle Dvořáčkové má pozitivní vliv na spotřebu sladkovodních ryb v Česku dlouhodobá komunikační kampaň MZe nazvaná Ryba domácí. Podle průzkumu vědělo o kampani počátkem loňského roku 21 procent veřejnosti, zatímco letos 31 procent. Pozitivně se také změnila struktura konzumentů sladkovodních ryb. Podíl těch, kteří je nejedli, se snížil z 24 procent 20,5 procenta a naopak vzrostl počet občasných konzumentů na 54 procent z předchozích 51,4 procenta.   "Až na trojnásobek stouply za poslední dva roky prodeje ryb v období grilování," dodal Fuksa s tím, že v těchto dnech startuje další etapa kampaně, kterou je Grilování. Podpoří ji například televizní pořady o vaření nebo zdravém životním stylu a ochutnávky na farmářských trzích a regionálních slavnostech.   vrk dvd  