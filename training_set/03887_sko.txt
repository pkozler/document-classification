 Na internet uniklo zadání maturitního testu psaného v pondělí  Doplnili jsme o vyjádření CERMAT v 1., 3. a 4. odstavci.   --------------------    Praha 31. května (ČTK) - Na internet unikl maturitní test z češtiny, který studenti psali v pondělí. Ministerstvo školství přitom testy nechce zveřejnit kvůli autorským právům, centrum pro přípravu maturit CERMAT podává kvůli úniku zadání trestní oznámení. ČTK poskytl zadání snazšího testu z češtiny spolek Eduin, který jej zároveň vyvěsil na svém  webu . Podle Eduinu se chce ministerstvo utajováním testů vyhnout kritice. První testy se příliš nelíbily ani studentům, neprověřovaly prý znalosti z českého jazyka a literatury. Písemná část státních maturit potrvá do 7. června.   "Subtilní model s kaskádovitě spadající látkou pod výstřihem měkce kopíruje křivky postavy a podtrhuje její ženskost," stojí například v jedné z úloh. Studenti pak mají zaškrtnout, jestli text popisuje zimní kabát, nabíranou sukni, prošívanou bundu nebo společenské šaty. V další úloze je úryvek z knihy Karla Poláčka Bylo nás pět, studenti mají určit, jestli je vypravěčem Poláček, autor-nezávislý pozorovatel, přímý účastník děje nebo vedlejší postava.   Testy ministerstvo nechce ani po dopsání zveřejnit, jednak kvůli autorským právům CERMAT, jednak proto, že by se některé otázky mohly vyskytnout v maturitních testech v příštích letech. "Všechny související podklady budou předány k šetření Policii ČR současně s podáním trestního oznámení na neznámého pachatele pro porušení autorského zákona," sdělil ČTK mluvčí CERMAT Petr Habáň.   Upozornil ale, že se nejedná o porušení zkušebního tajemství, protože testy byly zveřejněny až po dopsání. Kdyby testy unikly dřív, hrozila by pachateli až půlmilionová pokuta, v zahraničí se to několikrát stalo. Ministr školství Josef Dobeš (VV) spojil se zdárným průběhem maturit své setrvání ve funkci.   "CERMAT se pouze chce vyhnout polemice o didaktické kvalitě testových sad a kritice, která se na něj snesla po zveřejnění testů z maturitní generálky a ukázkových testů publikovaných během jara 2011," myslí si ale Tomáš Feřtek ze spolku Eduin. "Navíc snaha utajit něco, co jsem dal k dispozici devadesáti tisícům lidí, to je pokus tak zoufale odsouzený k nezdaru," dodal.   Dnes budou studenti psát lehčí verzi testu a písemky z angličtiny a náročnější test z českého jazyka, takto jsou maturity rozplánovány do 7. června. Výsledky se maturanti dozvědí až v polovině měsíce. Naprostá většina studentů si zvolila lehčí verzi zkoušek. Včetně těch, kteří nebyli připuštěni k maturitě, a těch, kteří propadli u ústního zkoušení, se zatím celková neúspěšnost pohybuje kolem 17 procent. Kvůli jednotnému zadání testů provázejí maturity přísná bezpečnostní opatření.   kli mkv  