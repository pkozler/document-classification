 NWR letos zvýší cenu energetického uhlí o 13 procent  Ve 3. až 5. odstavci jsme doplnili další informace.   --------------------    Praha 28. ledna (ČTK) - Těžební společnost New World Resources (NWR), která vlastní ostravskou důlní firmu OKD, se s odběrateli dohodla na zvýšení ceny energetického uhlí na letošní rok v průměru o 13 procent na 71 eur (asi 1720 Kč) za tunu. Cena koksovatelného uhlí, která se sjednává čtvrtletně, byla na první čtvrtletí stanovena na 165 eur (asi 4000 Kč) za tunu. Proti poslednímu čtvrtletí loňského roku je to nárůst o sedm procent, uvedla dnes firma v tiskové zprávě.   Sjednaná cena koksu na 1. čtvrtletí činí 339 eur (asi 8200 Kč) za tunu, což je proti čtvrtému čtvrtletí 2010 nárůst zhruba o jedno procento. Proti průměrné ceně loňského roku je sjednaná cena vyšší o 23 procent.   NWR předpokládá že v letošním roce vytěží přibližně 11 milionů tun uhlí a 800.000 tun koksu. V loňském roce firma vytěžila 11,4 milionu tun uhlí a zhruba milion tun koksu. V závislosti na vývoji trhu a podmínkách hlubinné těžby NWR uvádí, že má potenciál letos vytěžit navíc 400.000 tun uhlí.   NWR předpokládá že externí prodeje letos dosáhnou přibližně 10,3 milionu tun uhlí, které budou rovnoměrně rozdělené mezi koksovatelné a energetické uhlí, a 720.000 tun koksu. Loni společnost NWR prodala přes 10,5 milionu tun uhlí a 1,1 milionu tun koksu.   Společnost NWR uvedla, že všechny ceny uváděné v eurech vycházejí ze směnného kurzu 24,30 Kč/EUR. Zároveň upozornila, že průměrné smluvní ceny dodávek jsou orientační. Může je ovlivňovat řada faktorů, včetně pohybů směnného kurzu, kvality uhlí, načasování dodávek a pružných ustanovení jednotlivých smluv.   NWR je česká společnost registrovaná v Nizozemsku. Je přední těžební společností ve střední Evropě a jednou z největších průmyslových skupin v České republice. Klíčový majetek NWR představuje černouhelná těžební firma OKD, která provozuje na Ostravsku a Karvinsku pět dolů.   spr lko mha  