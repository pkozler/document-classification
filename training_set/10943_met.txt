 V zaplavených oblastech v Austrálii znovu pršelo  --------------------    Ke zpravodajství: FOTO/aktuality   --------------------    Sydney 6. ledna (ČTK) - Jih a střed australského státu Queensland, který se v současné době potýká s katastrofickými záplavami, opět zasáhly prudké deště. Hladina stále stoupá na řece Balonne poblíž hranic se státem Nový Jižní Wales. V nejhůře zaplavených oblastech již ale voda začíná pomalu opadat.   Podle krizového koordinátora pro stát Queensland Iana Stewarta jsou meteorologické zprávy znepokojující a déšť má především demotivující vliv na obyvatele zaplavených oblastí, kteří se již tak potýkají s jedněmi z nejhorších záplav v historii.   Hladina řeky Balonne by měla stoupat do neděle. Nejhůře bude zřejmě postiženo město St George, které bude podle úřadů zaplaveno z 80 procent.   Záplavy vytvořily ve státě Queensland obří jezero, které se postupně přelévá do moře. Voda zalila území o velikosti Francie a Německa dohromady. Katastrofa postihla okolo 200.000 lidí a podle policie si od konce listopadu vyžádala deset lidských životů. Zaplaveno bylo kolem 1200 domů a z postižených oblastí muselo být evakuováno na 4000 lidí.   Voda v nejhůře zaplavených oblastech včetně města Rockhampton, jež bylo téměř odříznuto od okolního světa, by nyní měla pomalu opadat. Úřady ale varují obyvatele vracející se do zaplavených domů před jedovatými hady, kteří zde hledají úkryt před vodou.   Podle úřadů potrvá ještě několik týdnů, než voda zcela ustoupí. Poté bude možné určit škody, které byly již nyní odhadnuty na více než pět miliard australských dolarů (94 miliard korun). Voda zničila zemědělskou úrodu a omezila těžbu a vývoz uhlí, které je hlavní australskou exportní surovinou. Zaplaveny byly přibližně tři čtvrtiny uhelných dolů ve státě Queensland a podle uhelných společností potrvá několik týdnů, než se jejich provoz podaří obnovit.   drk  