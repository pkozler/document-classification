 HN: Seznam.cz loni zvýšil provozní zisk o 30 pct. na 909 mil. Kč  Doplnili jsme informace z tiskové zprávy Seznamu ve 4., 5. a 8. odstavci   --------------------    Praha 10. května (ČTK) - Internetovému portálu Seznam.cz loni vzrostl provozní zisk o 30 procent na 909 milionů korun a obrat se zvýšil o 18 procent na 2,25 miliardy korun. V rozhovoru pro dnešní vydání Hospodářských novin to řekl výkonný ředitel firmy Pavel Zima.     Výsledky jsou neauditované, může tak dojít ještě k drobným korekcím, uvedl Zima. Čistý zisk firma zatím nezveřejnila. List ale zmiňuje, že v letech 2008 a 2009 se zisk před zdaněním lišil od provozního jen o několik milionů.   Růst tržeb i zisku táhla především reklamní služba Sklik. "Tržby ze Skliku rostly meziročně o 60 procent díky lepším algoritmům, které lépe cílí inzeráty," uvedl Zima.   Seznam podle tiskové zprávy loni prostřednictvím Skliku vydělal téměř miliardu, což podle dat Sdružení pro internetovou reklamu představuje zhruba polovinu příjmů z této internetové reklamy na českém trhu.   Podnikání společnosti Seznam.cz stojí na čtyřech základních pilířích: vyhledávání včetně reklamního systému Sklik, zápisech v katalogu Firmy.cz, reklamou na obsahových službách jako jsou Novinky.cz nebo Super.cz a oborových službách jako Sreality.cz a Sauto.cz. Každý z těchto pilířů tvoří zhruba čtvrtinu příjmů společnosti.   Podle odborníků se podařilo Seznamu růst v oblasti kontextové reklamy rychleji než jeho hlavnímu konkurentovi Googlu a jeho AdWords. Ten však čísla nezveřejňuje. Odhaduje se ale, že tržby Googlu z tohoto typu reklamy v ČR jsou 1,2 miliardy korun, zatímco Seznam uvádí miliardu Kč, píšou HN.   Česko je jednou z mála zemí, kde Google nemá jasnou pozici nejpoužívanějšího internetového vyhledávače. Náskok Seznamu se však postupně snižuje a podle některých statistik se už podíl obou vyhledávačů na přelomu roku vyrovnal. Jiná měření ale stále přiznávají větší podíl českému vyhledávači. Přesné porovnání ale chybí, protože Google se neúčastní projektu NetMonitor.   Nejpoužívanější službou s nejvíce reálnými uživateli je domovská stránka Seznam.cz. "S trochou nadsázky by se dalo říct, že skoro každý český uživatel internetu se na naši domovskou stránku minimálně jednou za měsíc podívá. Její reální uživatelé totiž dosahují pěti milionů. A to plní naši představu. Chceme totiž, aby Seznam byl pro české uživatele bránou do dění na českém internetu," uvedl Zima v tiskové zprávě. Dodal, že roste i zájem o vyhledávání na Seznamu. V meziročním srovnání se do letošního března zvýšilo o pět procent.   Majoritním akcionářem Seznam.cz je Ivo Lukačovič, který vlastní 70 procent. Zbytek drží společnosti Miura International a Tiger Holding Four. Firma loni zvýšila počet zaměstnanců o sedm procent na více než 800.   fsl jsa vju  