 Suzuki přesune některé závody kvůli zemětřesením a cunami  Tokio 11. července (ČTK) - Japonská automobilka Suzuki Motor přesune některé své domácí výrobní závody a výzkumná centra, aby je ochránila před zemětřeseními a vlnami cunami. Oznámila to dnes firma. Dodala, že toto opatření bude stát zhruba 50 miliard jenů (10,6 miliardy Kč). O plánech Suzuki na přesun již minulý týden informoval japonský tisk.   Závody a výzkumná centra budou po přesunu stát ve větší vzdálenosti od mořského pobřeží a na pevnějším podloží. Suzuki se podobně jako další japonské automobilky potýká s negativními důsledky březnového zemětřesení a vlny cunami. Firma nicméně počítá s nárůstem celoročního zisku o více než desetinu na 50 miliard jenů.   Březnové zemětřesení a vlna cunami poškodily továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují.   pmh mha  