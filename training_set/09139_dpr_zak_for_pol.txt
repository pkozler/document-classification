 Šéf polské opozice: ruská zpráva o smolenské katastrofě je žert  --------------------    Ke zpravodajství: FOTO/aktuality; AUDIO   Zprávu jsme rozšířili od 5. odstavce o další reakce polské strany.   --------------------    Varšava 12. ledna (zpravodajka ČTK) - Zpráva ruského Mezistátního leteckého výboru (MAK) o příčinách neštěstí u Smolenska, při kterém loni v dubnu zahynul polský prezident Lech Kaczyński a dalších 95 lidí, je žert, který si Rusko udělalo z Polska. Po dnešním zveřejnění zprávy to prohlásil šéf největší polské opoziční strany Právo a spravedlnost Jaroslaw Kaczyński, který je bratrem tragicky zemřelého prezidenta.   "Zpráva si z Polska dělá legraci," řekl Kaczyński. Tvrdí, že její autoři jednostranně a v zásadě bez důkazů svalují vinu na polské piloty a na Polsko. To, že ruská strana došla k takovému závěru, je podle Kaczyńského důsledkem jednání polského premiéra Donalda Tuska, který přenechal vyšetřování letecké katastrofy Rusům.   "To je (rádio) Jerevan. Každý, kdo zná Rusko, mohl předvídat, že zpráva bude vypadat takhle," tvrdí Kaczyński.   Ruský Mezistátní letecký výbor dospěl k závěrům, že neštěstí u Smolenska zavinily chyby posádky, která byla vystavená psychologickému nátlaku nadřízených. Žádná z chyb, jež vedly k leteckému neštěstí, podle něho neukazuje na zaviněné ruské strany.   Polská delegace 10. dubna letěla na vzpomínkové akce k 70. výročí katyňského masakru, při kterém tajná sovětská policie NKVD v roce 1940 postřílela tisíce Poláků. V kabině pilotů byl šéf polských vzdušných sil Andrzej Blasik, nicméně nejsou žádné záznamy o tom, že by prezident Kaczyński posádce přikázal přistát. Ve Smolensku bylo toho dne velmi špatné počasí.   "Splnily se moje nejhorší předtuchy," uvedl Pawel Deresz, vdovec po levicové poslankyni Jolantě Szymankové-Dereszové. "Bál jsem se, že zpráva bude... výčtem polských chyb, a to se i stalo," dodal.   Výhrady k závěrům ruského vyšetřování má také Edmund Klich, polský zástupce u MAK. Zpráva podle něho není kompletní. Rusové prý zamlčeli pravdu o tom, co dělali kontroloři na věži na smolenském letišti. "Kontroloři vydávali chybné pokyny, ale nikdo nezjišťoval, zda to bylo důsledkem toho, že měli k dispozici špatné údaje nebo že se špatně připravili," řekl Klich. Nesouhlasí také s tvrzením, že kontroloři nebyli pod nátlakem. Tvrdí, že z materiálů, které má k dispozici polská strana, vyplývá, že byli v kontaktu s jakýmsi generálem.   Podle odborníka na letectví Tomasze Hypkého je jedinou novou, senzační a pro Polsko nepříjemnou informací stav velitele vzdušných sil Andrzeje Blasika. Ruští vyšetřovatelé zjistili, že Blasik měl 0,6 promile alkoholu v krvi. Zastal se ho jiný letecký expert, Krzysztof Krawcewicz, který připomněl, že Blasik letadlo neřídil. Také Pawel Deresz nevidí nic divného na tom, že cestující si dali skleničku.   Po dnešním zveřejnění ruské zprávy o příčinách leteckého neštěstí se polský premiér Tusk rozhodl přerušit dovolenou v zahraničí a vrátit se do Varšavy. O závěrech ruských vyšetřovatelů chce mluvit s ministrem vnitra Jerzym Millerem, veřejně se k nim zřejmě vyjádří ve čtvrtek.   Výsledky ruského vyšetřování zatím nekomentoval ani polský prezident Bronislaw Komorowski, protože je nemocný.   Dnes zveřejněná zpráva a závěry, k jakým ruští vyšetřovatelé dospěli, mohou negativně ovlivnit vztahy mezi Polskem a Ruskem. Ty byly v minulosti dost chladné, v poslední době se ale zlepšily. Dokladem toho byla například prosincová oficiální návštěva ruského prezidenta Dmitrije Medveděva ve Varšavě. Šéf Kremlu do Polska přijel po téměř devíti letech.   hab šeb  