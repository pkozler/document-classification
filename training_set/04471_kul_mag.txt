 Film Radima Špačka Pouta získal pět Cen české filmové kritiky  --------------------    Ke zpravodajství: FOTO/aktuality; AUDIO   Zpráva je doplněna o další informace ve 2. odstavci a v závěru od 6. odstavce   --------------------    Praha 13. ledna (ČTK) - Temný thriller ze začátku 80. let Pouta zazářil dnes večer v pražském Divadle Archa při vyhlašování Cen české filmové kritiky za loňský rok - byl odměněn v pěti z jedenácti kategorií. K radosti producenta Vratislava Šlajera byl vyhlášen nejlepším filmem, Radim Špaček dostal cenu za jeho režii a Ondřej Štindl za scénář. Pro ocenění za nejlepší mužský výkon v hlavní roli přišel herec Ondřej Malý, který se zároveň stal Objevem roku.   Tento královéhradecký herec tak zaujal ztvárněním příslušníka StB s psychopatickými sklony, kterého práce i rodinný život ubíjejí a nudí. Upne se na nedosažitelnou dívku a jeho touha po iluzi útěku z klece nudného života beze smyslu ho nakonec obrátí proti vlastním lidem i systému.   Ocenění za nejlepší dokument kritici přiznali časosběrnému projektu Katka režisérky Heleny Třeštíkové z producentské dílny Kateřiny Černé a Pavla Strnada.   Cenu za nejlepší kameru získali Vladimír Smutný a Marek Bliss jakožto nejbližší spolupracovníci Jana Svěráka při natáčení jeho dobrodružného snímku Kuky se vrací. Kritici dále odměnili nejlepší původní hudbu skupiny MIDI LIDI v dokumentu Český mír.   Na jeviště přišel i Karel Roden a převzal cenu za výkon ve vedlejší roli v Herzově historickém filmu Habermannův mlýn. V ženské kategorii zabodovaly představitelka hlavní role v Sedláčkově snímku Největší z Čechů Simona Babčáková a Kristýna Liška Boková za vedlejší roli v Trojanově filmu Občanský průkaz.   Podle producenta Vratislava Šlajera trvala práce na Poutech skoro sedm let, během natáčení se rozpadla i mezinárodní koprodukce. Štindl napsal první verzi scénáře už v roce 2002 a pak ji mnohokrát přepisoval a snažil vylepšit, i když příběh se prý moc neměnil. Špaček chtěl natočit univerzálnější téma než jen výpověď o době, v níž se odehrává.   "Postavy nemají reálné předobrazy a jejich příběh není příběhem politickým. Politika jen vyhrocuje dilemata, která hrdinové řeší, ale nejsou svázána s dobou a místem děje," řekl režisér před rokem, než svůj snímek představil v kinech. Kritici ho už tehdy označili za "příslib lepších časů", "film, na který domácí kinematografie 20 let čekala", "vynikající thriller" a "možná i nejlepší český porevoluční snímek". Diváků však do kin moc nepřilákal a v prosinci vyšel na DVD.   Ceny české filmové kritiky byly letos uděleny poprvé. Moderátorem večera byl Petr Nárožný. Cenu za scénář předal exprezident Václav Havel, který koncem března představí v kinech svůj celovečerní debut Odcházení, a cenu za nejlepší snímek dlouholetá umělecká ředitelka karlovarského festivalu Eva Zaoralová s ministrem kultury Jiřím Besserem. Dalšími předávajícími byli dokumentaristka Drahomíra Vihanová, filmový a televizní režisér Petr Weigl, kameraman Ivan Šlapeta, dirigent Mario Klemens, herečky Jiřina Bohdalová a Lenka Vlasáková a jejich kolegové Miroslav Krobot a Ivan Trojan. Vítěze kategorie Objev roku vyhlásil se zástupcem společnosti RWE zpěvák Václav Neckář, který před více než čtyřiceti lety patřil díky Ostře sledovaným vlakům k největším objevům domácí kinematografie.   Ve druhém kole se hlasování zúčastnilo 46 lidí, což je více než 85 procent všech hlasujících. Novináři posuzovali 22 hraných filmů a 13 dokumentů. Sedm nominací získala Špačkova Pouta, o jednu méně měla komedie Roberta Sedláčka Největší z Čechů. Čtyři nominace získal autorský film Jana Svěráka Kuky se vrací.   Konečné výsledky a přehled hlasování v jednotlivých kategoriích jsou zveřejněny na webových stránkách Cen české filmové kritiky  www.filmovakritika.cz .   Jiří Borovička kš  