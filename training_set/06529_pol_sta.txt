 Izrael zahájil kontroverzní výstavbu ve východním Jeruzalémě  Doplnili jsme vyjádření Clintonové ve 2. odstavci, do klíčových slov jsme doplnili USA a diplomacie.   --------------------    Jeruzalém/Abú Zabí 9. ledna (ČTK) - Izraelské buldozery dnes začaly demolovat část hotelu ve východním Jeruzalémě, aby vytvořily prostor pro výstavbu 20 nových bytů. Loni stavbu povolila jeruzalémská plánovací komise a vyvolala tím rozhořčený odpor nejen Arabů, ale také USA a Velké Británie. Byty vzniknou v sousedství hotelu Shepherd, který stojí ve čtvrti Šajcha Džarráha, obývané především arabským obyvatelstvem.   Americká ministryně zahraničí Hillary Clintonová demolici hotelu odsoudila. "Tento znepokojivý vývoj podkopává mírové úsilí, jehož cílem je vytvoření dvou států," řekla Clintonová, která je na návštěvě ve Spojených arabských emirátech. Zbourání hotelu podle ní jde proti možné dohodě mezi Izraelci a Palestinci o uspořádání Jeruzaléma.   Palestinci si přejí, aby se východní Jeruzalém stal jejich hlavním městem, a židovské osídlování této části města považují za maření tohoto plánu i mírových rozhovorů. Palestinská strana rozhovory přerušila loni v září a odmítá další jednání, dokud Izrael nezastaví výstavbu v židovských osadách na západním břehu Jordánu a také ve východním Jeruzalémě.    Hotel Shepherd  byl původně postaven jako sídlo pro jeruzalémského muftího. Ten ho ale nevyužíval a postoupil ho svému osobnímu tajemníkovi. Po roce 1948, kdy východní Jeruzalém spadal pod správu Jordánska, byla budova přestavěna na hotel pro poutníky. Roku 1985 ho koupil za milion dolarů americký Žid Irving Moskowitz, který propaguje židovské osídlování východního Jeruzaléma.   Hlavní budova hotelu zůstane zachována, ale zdemolována bude severní přístavba postavená za jordánské správy. Na jejím místě vznikne 20 bytových jednotek a také třípatrové parkoviště s příjezdovou silnicí. Na stavební přípravy dohlížejí policisté, kteří mají zajistit klid.   Izrael obsadil východní část města v šestidenní válce roku 1967 a později Jeruzalém sjednotil a prohlásil za své nedělitelné hlavní město. Mezinárodní společenství tento krok neuznává a židovská výstavba v této části města je považována za komplikující faktor mírových rozhovorů.   Za první arabsko-izraelské války, která vypukla hned po založení Izraele, museli Židé z východní části města odejít a později bylo zničeno přes 30 tamních synagog a zdemolována židovská čtvrť.   Jeruzalém má teď necelých 800.000 obyvatel. Ve východní části města žilo v roce 1967 několik set Židů, dnes jich tam je asi 200.000. Kromě nich je východní část města domovem také 260.000 Arabů.   str sva ank  