 Cupka dnes soudu odevzdal roztříděné pohledávky za Sazkou  Praha 11. května (ČTK) - Insolvenční správce společnosti Sazka Josef Cupka dnes soudu předal seznam pohledávek za loterijní společností Sazka roztříděných na sporné a nesporné. Vyplývá to z informací insolvenčního rejstříku, který celý seznam dnes začal zveřejňovat.   Přesnou sumu uznaných a popřených pohledávek zveřejní inosolvenční správce ve čtvrtek. "Teď na to nemáme kapacitu, jsme rádi, že jsme stihli soupis ve lhůtě dokončit," řekl Cupka serveru iHNed.cz.   Například pohledávky společnosti Moranda za téměř 452 milionů korun nebo společnosti Siderius Holding za 413 milionů korun insolvenční správce nepopřel. Stejně tak nepopřel pohledávky společnost KKCG za 874 milionů korun, GTech Global za 169 milionů korun, České spořitelny za 215 milionů korun nebo společnosti Telefónica O2 za 210 milionů Kč. Naopak řadu menších pohledávek Cupka popřel.   Podle dřívějších informací Cupka už jako nespornou označil pohledávku pěti miliard Kč, kterou přihlásila za držitele dluhopisů Sazky londýnská The Bank of New York Mellon. Tím mají držitelé dluhopisů jistotu účasti na schůzi věřitelů 26. května. Většina z dluhopisů patří PPF a KKCG.   Největší spory se vedou kolem pohledávky 8,1 miliardy korun, kterou k soudu přinesli lidé z Občanského sdružení Zelený ostrov. Zpochybňují ji nejen zájemci o Sazku, investiční skupiny PPF a KKCG, ale i někteří členové Zeleného ostrova, tedy sportovní sdružení.   U této pohledávky si Cupka podle serveru iHNed.cz požádal o doplnění dalších informací. Další totožné osmimiliardové pohledávky, které podávaly zahraniční společnosti Alfa Capital a Oldeira Anstalt, ale popřel.   Městský soud v Praze zaevidoval 2075 věřitelů s pohledávkami za 41,1 miliardy Kč. Řada přihlášených pohledávek je ale sporných a o jejich platnosti zřejmě rozhodnou soudy. Sazka je v úpadku od konce března.   Podle serveru iHNed.cz s odvoláním na mluvčí městského soudu Martinu Lhotákovou je třeba od přihlášených pohledávek za 41 miliard korun odečíst 16 miliard z popřených osmimiliardových pohledávek, a dále podmíněných pět miliard z dluhopisů. "Známý dluh Sazky tak přesahuje 20 miliard, je ale pravděpodobné, že Cupka popřel i některé další nároky, takže suma celkového dluhu bude klesat," uvedl server.   sos mha  