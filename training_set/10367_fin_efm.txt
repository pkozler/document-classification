 FPV vyplatí vklady u zkrachovalé Vojenské družstevní záložny  Praha 2. května (ČTK) - Fond pojištění vkladů (FPV) začne vyplácet náhrady za vklady klientům zkrachovalé Vojenské družstevní záložny, a to do výše 100 procent maximálně do limitu 2,418 milionu korun na jednoho vkladatele. Fond to dnes oznámil ČTK s tím, že nejpozději do 18. května stanoví den zahájení, místo a způsob vyplácení.   FPV dnes od České národní banky obdržel oznámení o neschopnosti Vojenské družstevní záložny v likvidaci dostát svým závazkům a ihned požádal likvidátora této záložny o předání podkladů k provedení výplaty náhrad vkladů. Objem klientských vkladů Vojenské družstevní záložny činil ke konci loňského října 137 milionů korun.   Česká národní banka odejmula Vojenské družstevní záložně povolení působit jako družstevní záložna v prosinci loňského roku. Důvodem byly přetrvávající závažné nedostatky v podnikání záložny.   Vkladatelé Vojenské družstevní záložny budou o zahájení výplat náhrad informováni prostřednictvím webových stránek FPV na  www.fpv.cz , Vojenské družstevní záložny na  www.vojdz.cz  a v tisku.   Při nárokování výplaty náhrady pojištěných vkladů nemusí klient vyplňovat žádný formulář. Stačí, když se na výplatním místě prokáže platným průkazem totožnosti. Pokud žadatel nemá možnost peníze vyzvednout osobně, může někoho zmocnit k vyzvednutí plnou mocí.   Od svého vzniku vyplatil Fond pojištění vkladů náhrady za pojištěné vklady v hodnotě přesahující 25 miliard korun. Výplaty se týkaly zhruba 300.000 klientů dvanácti bank, které zkrachovaly mezi roky 1995 a 2003.   vrk dvd  