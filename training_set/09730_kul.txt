 V Obecním domě zazpíval hvězdný tenorista Jonas Kaufmann  --------------------    Ke zpravodajství: FOTO/aktuality   --------------------    Praha 10. ledna (ČTK) - Poprvé před českým publikem dnes večer ve zcela zaplněné Smetanově síni Obecního domu zazpíval světově uznávaný německý tenorista Jonas Kaufmann. V populárním italském a francouzském operním repertoáru, s nímž představil i své poslední album Verismo Arias, jej doprovodili Pražští symfonikové pod taktovkou německého dirigenta Jochena Riedera. Galakoncert jedenačtyřicetiletého Kaufmanna, jenž patří v poslední době k nejžádanějším pěvcům na světě, odstartoval největší události na české klasické hudební scéně v letošním roce.   Kaufmann vystupuje ve většině předních operních domů pod taktovkou významných dirigentů. Je držitelem několika prestižních hudebních ocenění včetně ceny Echo Klassik Award za rok 2010, kterou převzal z rukou zpěváka Stinga.   Znalci jej považují v současnosti za nejlepšího představitele Dona Josého v Bizetově opeře Carmen. Potvrdil to při otevření loňské sezóny v milánské La Scale i na představeních v newyorské Metropolitní opeře. S touto rolí letos zavítá také do rodného Mnichova i do Tokia. Na newyorské scéně pak loni slavil jako první Němec úspěch s rolí malíře Cavaradossiho v Pucciniho Tosce. Kritici o něm psali jako o pěvci, který v této roli nyní nemá konkurenci.   Před třemi lety natáčel v Praze s Pražskou komorní filharmonií album Romantické árie, které se stalo světovým bestsellerem. Po dalších CD s německým repertoárem vydal před Vánocemi hit nazvaný Verismo Arias s italskými áriemi, které podle kritik nejlépe vyhovují jeho typu hlasu. Natočil ho s orchestrem Accademia Nazionale di Santa Cecilia pod taktovkou Antonia Pappana.   Deska nabízí například i árie z opery Cileovy opery Adriana Lecouvreur, v níž loni v říjnu ztvárnil v Berlíně roli Maurizia a v posledních měsících roku si s touto rolí podmanil Londýn. Pařížské publikum naopak loni okouzlil Massenetovým Wertherem, s nímž se v lednu představí i ve Vídeňské státní opeře.   Kromě italského a francouzského repertoáru s přehledem zvládá také náročné role v operách Richarda Wagnera. V mnichovské Bavorské státní opeře úspěšně ztvárnil Lohengrina, ve stejné roli debutoval také na loňském festivalu v Bayreuthu.   Když funguje pěvecká technika, může člověk zpívat nejrůznější věci, uvedl v rozhovoru pro dnešní MfDnes. Považuje to dokonce za zdravé, protože si tak prý udržuje hlas co možná nejohebnější. "Například wagnerovská role může jenom získat, když ji člověk zpívá se zkušeností, kterou získal u Verdiho a Pucciniho. A naopak," míní.   Šárka Mrázová rot              