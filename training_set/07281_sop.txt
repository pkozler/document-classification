 V Turecku přes oficiální zákaz vzkvétá polygamie  Ankara 19. ledna (ČTK) - V Turecku, muslimské zemi s laickým režimem, která se chce stát členem Evropské unie, sdílí téměř 190.000 žen svého manžela s druhou manželkou. A to se děje přesto, že v zemi je polygamie oficiálně zakázána. Informovala o tom agentura AFP, citující studii tureckých demografů.   Praxe polygamie je rozšířena zejména na jihovýchodě Turecka osídleném převáženě Kurdy, kde vládne chudoba a feudální tradice. Vyskytuje se ovšem v menší míře také na průmyslově vyspělém západě, uvádí se ve studii tureckých demografů z ankarské univerzity Hacettepe.   Většina mužů si bere církevním sňatkem druhou ženu v případě, že ta první nemůže mít děti nebo mu neporodila chlapce.   Více než sedm milionů žen (Turecko má 73 milionů obyvatel) se vdávalo na základě rozhodnutí rodičů. Před dosažením plnoletosti bylo provdáno dalších téměř 5,5 milionu žen.   Na 450.000 žen, zejména na jihovýchodě země, žije v manželství uzavřeném pouze církevně, nikoli před úřady. To je zakázáno, a proto tyto ženy nemají žádná práva legitimní manželky.   Turecko provedlo několik reforem ve prospěch zlepšení postavení žen, aby tak posílilo své šance stát se jednou členem Evropské unie. Avšak v praxi i v myslích lidí je třeba ještě mnoho učinit pro to, aby se omezila diskriminace, jíž jsou ženy vystaveny, uvádějí feministické organizace.   pel hej  