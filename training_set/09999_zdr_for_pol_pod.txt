 Ostravský senátor ČSSD byl hospitalizován kvůli cévní příhodě  Praha 19. ledna (ČTK) - Ostravského senátora ČSSD Petra Guzianu postihla v pondělí náhlá cévní příhoda. Oznámil to dnes  server  Novinky.cz. Osmapadesátiletý senátor, civilním povoláním chirurg, leží ve Fakultní nemocnici v Ostravě-Porubě, svůj zdravotní stav nepokládá za nijak vážný.   "Byla to cévní příhoda, není to nic vážného, už je to v pohodě," citoval server senátora, který svůj zdravotní stav nechtěl blíže komentovat. Sdílnější nebyl ani mluvčí nemocnice.   Senátorův stav nicméně není nijak vážný ani podle předsedy ostravské ČSSD Miroslava Nováka. "Prognóza je, že to bude bez jakýchkoliv následků, takže by to mělo dopadnout dobře," řekl Novák. Potvrdil ale, že Guziana se v Senátu i kvůli rekonvalescenci nějaký čas neobjeví.   Guziana je místopředsedou senátního výboru pro zdravotnictví a sociální politiku. Členem horní komory je od roku 2008.   mhm mal  