 Aerolinky ruší lety do Káhiry, dopady pocítí celá ekonomika  --------------------    Ke zpravodajství: FOTO/aktuality  ID foto: F201101300141701, P201101300192401   Doplnili jsme reakci hotelového řetězce Marriott International ve 4. a 5. odstavci, komentáře dvou pořadatelů zájezdů v 6. odstavci, postup českých cestovních kanceláří v 8. odstavci a postup vybraných leteckých společností v 9. odstavci.   --------------------    Káhira/Frankfurt 30. ledna (ČTK) - Na mezinárodním letišti v Káhiře uvízly tisíce lidí, jejichž let byl kvůli tamním nepokojům odložen anebo úplně zrušen. Cestující se kvůli zákazu vycházení nemohli od večerních hodin dostat ani z letištní haly, některé země ale už začaly s evakuací svých občanů. Současné nepokoje a především narušení cestovního ruchu se podle analytiků odrazí na stavu celé ekonomiky, i když dopady by mohly být jen krátkodobé.   Řada evropských cestovních kanceláří zrušila lety do Egypta a většina aerolinek cestujícím povoluje bezplatnou změnu rezervace. I kdyby se podařilo nepokoje zastavit a turistika by se relativně rychle vrátila k normálu, dopady budou znát tak jako tak. Cestovní ruch se na růstu hrubého domácího produktu podílí z více než 11 procent.   Britská letecká společnost British Airways vyslala do Káhiry zvláštní letadlo, aby evakuovalo turisty. Pomoc s evakuací nabídly i Spojené státy a Turecko, které také vyslalo několik letadel. "Rezervovali jsme charterový let, abychom odtamtud dostali co nejvíce lidí," podotkl mluvčí British Airways.   Hotelový řetězec Marriott International uvedl, že zájemci o ubytování o víkendu začali rušit rezervace. Negativní dopad rušení rezervací ale podle hoteliérů částečně vyvažuje fakt, že ti hosté, kteří už jsou v Egyptě, si rezervace prodlužují. Není to ale proto, že by v Egyptě chtěli zůstat, ale proto, že se kvůli zrušeným letům nemohou z Egypta dostat.   Marriott má přímo v Káhiře dva hotely, mluvčí řetězce ale podle serveru The Wall Street Journal uvedla, že demonstranti zatím ani k jednomu z nich nedorazili. Marriott v Káhiře zaměstnává asi 1400 lidí a mluvčí přiznala, že zaměstnanci začali kolem hotelů stavět barikády.   Cestovní kancelář Viator ze San Franciska už před víkendem informovala, že registruje nadprůměrný počet rušených zájezdů. "Na Blízkém východě a v některých oblastech Afriky rozhodně pociťujeme tvrdé dopady," poznamenal viceprezident kanceláře Scott McNeely. Šéf francouzské asociace cestovních kanceláří CETO René-Marc Chikli řekl, že organizace tento víkend zrušila všechny odlety do Egypta a ty výletníky, kteří už v Egyptě jsou, posílá na jiná místa v rámci Egypta.   Každé osmé pracovní místo v Egyptě je právě v cestovním ruchu, analytici ale tvrdí, že dopady pořád ještě mohou být jen krátkodobé. Hodně ale bude záležet na tom, jak rychle se podaří situaci uklidnit.   Nepokoje, které vedle egyptské metropole Káhiry zasáhly i další velká města včetně Alexandrie, ale turistická letoviska prozatím neovlivnily. Na pobřeží Rudého moře je podle agentury Reuters v různých letoviscích na 40.000 turistů z Ruska, kteří dovolenou v Egyptě zkrátit nehodlají. České cestovní kanceláře zájezdy do Egypta nadále vypravují, lidé podle zástupců kanceláří cesty neruší.   Do soboty zrušily lety do Káhiry například americké aerolinky Delta Air Lines, německé Air Berlin a Lufthansa, anebo polské LOT. Některé se zatím nerozhodly, kdy lety obnoví. Delta klientům sdělila, že lety do Káhiry kvůli občanským nepokojům zrušila na neurčito. Italská Alitalia, nizozemské aerolinky KLM a zmíněné British Airways upravily letový řád, aby cestující do Káhiry dopravily v rozumnou denní dobu, tedy dříve, než začne platit zákaz vycházení a cestující by se nedostali z letiště.   Cestovní ruch v Egyptě dostal tvrdou ránu i v roce 1997, kdy ozbrojenci postříleli 58 turistů v Luxoru. Po tomto incidentu byl cestovní ruch také otřesen, velmi rychle se ale vzpamatoval. Od té doby se Egypt s podobnými násilnostmi dokázal vždy vypořádat relativně dobře, včetně bombových útoků v turistických letoviscích na Sinajském poloostrově.   V roce 2009 navštívilo Egypt zhruba 12,5 milionu turistů, kteří do egyptské státní pokladny přivezli kolem 10,8 miliardy dolarů (více než 190 miliard Kč). Cestovní ruch patří v Egyptě k hlavním zdrojům devizových prostředků.   spr dp  