 Majitel firmy ProMoPro popřel, že by spornou zakázkou ošidil stát  Praha 31. ledna (ČTK) - Majitel firmy ProMoPro, která je aktérem kauzy údajně předražené zakázky z doby českého předsednictví EU, popřel, že by při zakázce okradl stát. Vlastník společnosti Jaroslav Veselý trvá na tom, že je každou fakturu schopen doložit. Řekl to v rozhovoru pro server Aktuálně.cz. "Všechno policii doložíme." uvedl.   O případu již minulý týden informovaly Právo a uvedený server. V době českého předsednictví EU, které měl na starosti hlavně tehdejší vicepremiér pro evropské záležitosti Alexandr Vondra (ODS), získala ProMoPro bez soutěže zakázky, za které prý fakturovala celkem 766 milionů korun. Jejich původní cena ale měla být podle deníku 85 milionů. "Asi 150 milionů putovalo na účty spojené s firmou, která ve skutečnosti na zakázce vůbec nepracovala," napsal minulý týden server. Z toho údajně 50 milionů korun skončilo podle trestního oznámení ministerstva financí na soukromých účtech rodiny Veselých. Vondra, nyní ministr obrany, v souvislosti s kauzou čelí kritice. Odpovědnost za zakázku odmítá.   "Bylo to čtyřicet, ne padesát milionů. A byla to půjčka," řekl Aktuálně.cz Veselý poté, co mu podle jeho slov právník povolil po několika dnech mlčení mluvit s novináři. "V roce 2007 nebo 2008 jsem půjčil firmě, protože jsme potřebovali nějaké věci do Německa do Španělska. Kupovali jsme kabiny, tak jsem půjčil firmě, a pak jsem si peníze vrátil nazpátek. Já mám ve skladu zařízení za 150 - 200 milionů, ročně investuju 25 až 30 milionů, to je slepá závist. Nějaký úředníček si řekne 'oni si ukradli prachy', ale vždyť ta firma je moje," citoval dnes Veselého Aktuálně.cz.   hj mal  