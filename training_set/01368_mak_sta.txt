 Počet zahájených staveb domů v USA byl druhý nejnižší od r. 1959  Zcela jsme přepracovali, rozšířili jsme o podrobnosti v celém textu.   --------------------    Washington 19. ledna (ČTK) - Stavitelé ve Spojených státech loni zahájili výstavbu druhého nejnižšího počtu domů za více než půl století. Počet těchto staveb dosáhl podle dnešní zprávy amerického ministerstva obchodu 587.600, což představuje druhý nejnižší údaj v záznamech. Ty se datují od roku 1959.   Slabá kondice ekonomiky lidem brání, aby si pořídili vlastní dům. A problémový trh s bydlením tak stále zůstává překážkou v oživování americké ekonomiky.   Prosincových 529.000 domů v ročním přepočtu klesl nejníže od předloňského října a představuje méně než čtvrtinu proti někdejšímu boomu. Výsledek byl horší, než se očekávalo, a proti listopadu představuje pokles o 4,3 procenta. Analytici odhadovali prosincový údaj na 550.000. V listopadu zahájili Američané v přepočtu výstavbu 553.000 domů.   Při zdravé kondici americké ekonomiky začínají stavitelé během jednoho roku stavět kolem jednoho milionu domů. Během boomu této výstavby v roce 2005 byl ale celkový údaj ještě dvojnásobný. Od té doby trh klesá.   Do budoucna vypadá situace příznivěji, protože se v prosinci zvýšil počet stavebních povolení, a to o 16,7 procenta na 635.000. Výsledek představuje nejvyšší nárůst od června 2008 a náznak optimismu díky budoucí poptávce. Ekonomové u nových povolení v průměru očekávali údaj 560.000.   Změny stavebních předpisů zřejmě podpořily nárůst povolení v Kalifornii, Pensylvánii a v New Yorku. Na severovýchodě Spojených států pak stavební povolení vzrostla o výrazných 80,6 procenta.   Trh s bydlením v USA odstartoval nejhorší finanční krizi za generace. Ta začala, když banky zasáhl nárůst nesplácených hypoték v létě 2007.   Rekordní počty domů zabavených bankami stáhly ceny nemovitostí dolů a tvrdší úvěrové podmínky způsobily, že se nové hypotéky hůře shánějí. Někteří zájemci o dům, kteří by na novou hypotéku dosáhli, se bojí vstoupit na trh a čekají na další pokles cen. Nezaměstnanost navíc zůstává nebývale vysoká.    Stagnace trhu s bydlením brání oživování celé ekonomiky. Každý nový dům představuje v průměru tři nová pracovní místa na rok a podle asociace stavitelských firem vytváří na daních kolem 90.000 dolarů, napsaly agentury Reuters a AP.   pok mha vju  