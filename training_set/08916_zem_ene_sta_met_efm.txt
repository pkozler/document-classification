 Povodí Moravy chce na Slovácku rozšířit protipovodňová opatření  Uherské Hradiště 8. května (ČTK) - Povodí Moravy plánuje v Uherském Hradišti a Starém Městě podél řeky Moravy zvýšení a rozšíření nynějších i vybudování nových ochranných hrází. Investice, jejíž první etapa přijde na 200 milionů korun, má obě města ochránit před až stoletou vodou. Povodí Moravy předpokládá, že stavba by mohla být zahájena v příštím roce, řekla ČTK mluvčí podniku Veronika Hrdá.   Uherské Hradiště usiluje o vybudování protipovodňových opatření od roku 1998. Město tak reagovalo na události roku 1997, kdy velká voda způsobila ve Zlínském kraji miliardové škody. Řada lidí tehdy přišla prakticky o všechno. Nejhůře povodeň postihla Otrokovice, odkud musela být evakuována takřka třetina ze zhruba 20.000 obyvatel. Na Uherskohradišťsku zaplavila Morava plochu přes 657 kilometrů čtverečních a způsobila škodu 2,3 miliardy korun.   V dřívější výstavbě protipovodňových opatření Uherského Hradiště a Starého Města bránil nedostatek peněz, neúspěšná byla i majetkoprávní jednání s vlastníky zemědělské půdy uvnitř navrženého poldru. Územní rozhodnutí pro první etapu vybudování protipovodňových opatření Uherské Hradiště získalo až vloni.   "Města Uherské Hradiště a Staré Město tentokrát majetkoprávní vztahy řešilo vlastními silami a dosáhli jsme stavu úplné majetkové připravenosti. V historii přípravy těchto staveb jsme nikdy nebyli v tak pokročilém stadiu," řekl ČTK starosta Uherského Hradiště Květoslav Tichavský (ODS).   Podle mluvčí Povodí Moravy se nyní zpracovává projektová dokumentace pro stavební povolení. "Celkově půjde o tři etapy. Na stavbu budeme žádat o dotaci z ministerstva zemědělství," poznamenala Hrdá.   První etapa řeší úpravu hrází podél řeky Moravy v Uherském Hradišti a ve Starém Městě, druhá pak ochranné hráze v záplavovém území pod Uherským Hradištěm. V poslední fázi bude upravena pravobřežní hráz řeky Moravy nad Březnicí po Kudlovický potok.   Díky opatření vodohospodáři zvýší průtočnost ohrázovaného koryta Moravy z dnešní přibližně dvacetileté vody tak, že okolní zástavba obou měst bude chráněna i při stoletém průtoku.   slu dvd  