 MfD: MF chce novou rovnou daň - 19 procent z příjmu  Doplnili jsme vyjádření ministra financí od 1. odstavce a ČSSD a KSČM v 7. a 8. odstavci, upravili jsme.   --------------------    Praha 6. ledna (ČTK) - Ministerstvo financí podle dnešní Mladé fronty Dnes připravuje nový zákon o dani z příjmu. V aktuální pracovní verzi počítá s 19 až 20procentní daní z příjmu místo dnešních 15 procent. Koncept takzvané superhrubé mzdy by se zrušil. Většina lidí by změnu sazeb neměla pocítit - po odvodech pojistného a zdanění by jim mělo zůstat stejně peněz jako dosud, píše MfD. Ministr financí Miroslav Kalousek se od zveřejněných informací distancoval, jde prý o nepřesné údaje z jedné z mnoha pracovních variant. Opozici se uvedené změny nelíbí, přivítala by ale zrušení superhrubé mzdy.   Ministerstvo chce předložit nový zákon o daních z příjmů do konce února. Návrh zatím není hotov a zvažují se různé alternativy k různým částem, sdělil Kalousek ČTK prostřednictvím tiskového odboru ministerstva.   Podle dalších informací deníku návrh počítá s tím, že pro lidi s příjmy nad 148.000 korun měsíčně by změna zákona znamenala zhruba o čtvrtinu vyšší daň než dosud. Zvýhodnění vyšších příjmů by tak skončilo - všichni by pak platili 19 procent.   Vyšší sazba by se totiž použila pouze na hrubou mzdu a nikoliv superhrubou, která je vyšší o pojistné. Změní se také daňové základy, které se budou sbližovat se základy pro placení pojistného, napsala MfD. Ministerstvo financí podle deníku počítá nové daně z příjmu tak, aby rozpočet neprodělal. Cílem je zdanit o něco více bohaté a zrušit daňové výjimky, které neplní původní účel. Zachovat chce pouze ty daňové úlevy, které podporují bydlení, vzdělání, vědu a výzkum, zdravotně postižené, spoření na stáří a sociálně potřebné.   Svou roli při výpočtu sazby daně bude hrát i zavedení zaměstnaneckého paušálu. Ten by podle předchozích informací ministerstva financí měl nahradit některé zaměstnanecké úlevy na dani. Podle informací MfD ministerstvo pracuje s částkou 2000 korun na hlavu coby s odečitatelnou položkou z daňového základu.   Sazba 19 procent by se měla vztahovat i na daň z přidané hodnoty. Ta nyní představuje deset a 20 procent. Zavedení jedné sazby by znamenalo zdražení například potravin nebo léků.   To se ale nelíbí opozičním sociálním demokratům i komunistům, kteří navíc požadují návrat k daňové progresi. Vítají však Kalouskův záměr zrušit superhrubou mzdu. "V takovém případě, pokud (Kalousek) uznal svůj omyl, by měl také uhradit nemalé administrativní náklady, které vznikly poplatníkům a firmám s tímto nesmyslným daňovým experimentem," uvedl úřadující šéf ČSSD Bohuslav Sobotka.   Obdobné stanovisko zastává i ekonomický odborník KSČM Jiří Dolejš. Podporuje návrh na omezení daňových úlev, naopak hájí zaměstnanecké výhody. Stropy na odvody pojistného by se podle něj měly zrušit.   Podle Kalouska je nový zákon o daních z příjmů jedním ze tří pilířů současné daňové reformy. Dalším je nový daňový řád, jímž se řídí výběr daní již od letošního 1. ledna, a třetím je projekt Jednotného inkasního místa. Tam by plátci odváděli všechny své platby státu. Jednotné inkasní místo se v současnosti připravuje, jeho první fází je vznik Generálního finančního ředitelství, které vzniklo od letošního 1. ledna.   kri nlm mha  