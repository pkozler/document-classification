 Prostřílený portrét Mao Ce-Tunga vydražen za 302.500 dolarů  --------------------    Ke zpravodajství: FOTO ve Fotobance  ID foto: P201101050762901, F200810180017401   --------------------    New York 11. ledna (ČTK) - Warholův kolorovaný portrét Mao Ce-tunga ze sbírky amerického herce Dennise Hoppera, který tento obraz dvakrát prostřelil pistolí, byl dnes v v New Yorku vydražen za 302.500 dolarů (zhruba 5,7 milionu korun). Modrý Mao se zelenými rty byl mezi 300 položkami z Hopperovy pozůstalosti, které aukční síň Christie's ode dneška nabízí ve dvoudenní dražbě. Jméno kupce, který Maův portrét získal za více než desetinásobek odhadované ceny, podle agenturních zpráv není známo.   Incident se prý odehrál začátkem sedmdesátých let, kdy podle svědků Hoppera zaujal barevný Mao v koutě ateliéru Andyho Warhola. Herec popadl pistoli a obraz dvakrát zasáhl. Namísto toho, aby Hopperovi vynadal, byl prý Warhol z jeho úpravy tak nadšen, že jej označil za spoluautora díla. K průstřelům později přidal vysvětlivky "varovný výstřel" pro díru nad Maovým ramenem a "zásah" pro díru v jeho obočí.   Hopper se kromě své impozantní herecké kariéry věnoval také malování a fotografování. Přátelil se s předními americkými umělci včetně Warhola nebo Roye Lichtensteina. Jeho sbírka obsahovala na 300 uměleckých děl. Herec zemřel loni v květnu na rakovinu ve věku 74 let.   Jeho děti, které po Hopperově smrti sbírku zdědily, ji nyní rozprodávají, údajně na přání svého otce. Podle Cathy Elkiesové z aukční síně Christie's si rodina přála ponechat pouze ty nejosobnější věci, jako jsou Hopperovy fotografie.   Mezi obrazy, které jsou nabízeny ke koupi, jsou také plakáty k Hopperovým filmům nebo 158stránkový scénář k filmu Bezstarostná jízda.   tw kš  