 V Karlovarském kraji byla silvestrovská noc klidnější než loni  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Karlovy Vary 1. ledna (ČTK) - Silvestrovská noc v Karlovarském kraji proběhla bez větších problémů, nikdo nebyl zraněn. Největší událostí byl požár tržnice Svatý Kříž u Chebu. V Chodově na Karlovarsku napadli opilci v restauraci policejní hlídku a házeli po ní lahve a půllitry. Policisté byli lehce zraněni, zjistila ČTK.   Na tržnici Svatý Kříž vyhořela dnes po půlnoci celá řada stánků vietnamských trhovců. Škoda přesáhla 300.000 korun, nikdo nebyl zraněn. Příčina je v šetření, řekl mluvčí hasičů Karlovarského kraje Martin Kasal. V Karlovarském kraji šlo o jedinou větší událost, při níž hasiči během silvestrovské noci zasahovali.   Podle informací ČTK stánky zřejmě zapálil velký ohňostroj, který trhovci tradičně připravují poblíž tržnice, letos na shromaždišti osob poblíž thajské restaurace. "Stánky vyhořely včetně zboží, zasahovalo pět jednotek s osmi auty. Požár likvidovaly dvě hodiny," uvedl Kasal.   Policisté evidují útoky opilců na policii na Sokolovsku - v Sokolově, Chodově i ve Vřesové. Hlídky tam zasahovaly kvůli rušení nočního klidu. V Chodově nechtěli hosté opustit restauraci. "Poté, co přijela hlídka, na ni házeli láhve i sklenice. Policisté, kteří museli použít chvaty a hmaty, utrpěli lehká zranění. Útočící osoby budou dále řešeny," řekla krajská policejní mluvčí Andrea Pomichalová.   Po půlnoci zadržela hlídka opilou ženu v Habartově a zloděje v Chebu, který chtěl odcizit sněhové řetězy z vozu BMW. Ve Vojkovicích na Karlovarsku zasahovali policisté u pokusu mladé dívky o sebevraždu po hádce s přítelem. Ženu předali do péče lékařů.   Kromě požáru u Chebu byl během oslav příchodu roku 2011 v kraji docela klid. V největším městě regionu, Karlových Varech, likvidovali hasiči požár dvou kontejnerů a zbytky amatérského ohňostroje. Podle mluvčího hasičů byl Silvestr a Nový rok klidnější než loňský. Kolem dnešních 02:00 se vše uklidnilo, dodal.   Václav Prokš jpt  