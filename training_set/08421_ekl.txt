 Kaštan na náměstí v Táboře prodělal ozdravnou kúru  --------------------    Ke zpravodajství: FOTO/aktuality; AUDIO   --------------------    Tábor 26. května (ČTK) - Jírovec maďal na Žižkově náměstí v Táboře, jenž byl zasazen u příležitosti sňatku císaře Františka Josefa I., prodělal díky grantu Nadace Partnerství ozdravnou kúru. Tři certifikovaní arboristé mu několik hodin ošetřovali korunu. Před čtyřmi roky ji zredukovali, nyní provedli bezpečnostní řez. Táborská radnice pečuje o zhruba čtyři desítky památných stromů a alejí. V rozpočtu na to má 100.000 korun, úspěšně žádá o granty.   "Po čtyřech letech strom zareagoval na redukce, obrazil novými větvemi, dnes provádíme bezpečnostní řez, protože některé koncové větve, které byly ponechány při redukci, odumřely, což je celkem běžný jev. Odstraňujeme především suché větve, popřípadě odlehčujeme některé větve, kterým se zhoršil nějaký defekt," řekl ČTK z koruny stromu arborista David Hora. Snažili se také redukovat větvě směrem ke kostelu, na kterém se bude opravovat fasáda.   Na 24 metrů vysoký jírovec maďal, lidově zvaný kaštan, roste spolu s dalším stromem na Žižkově náměstí v Táboře před kostelem Proměnění Páně na hoře 156 let. Oba stromy byly vysazeny v roce 1854 u příležitosti sňatku císaře Františka Josefa I. s Alžbětou Bavorskou, zvanou Sissy.   Podle vedoucího odboru životního prostředí Jana Fišera má město na svém území pět památných stromů a ve svém správním obvodě celkem 32 mohykánů. Každé tři až pět let či po větrných smrštích je odborníci pravidelně prohlížejí a případně provedou potřebné zásahy. "Na ošetření stromů má radnice v rozpočtu 100.000 korun, snažíme se ale spolufinancovat potřebné ošetření z grantů, většinou ministerstva životního prostředí," řekl Fišer ČTK. Stromy jsou podle něj v dobré kondici. Nejstarším stromem na Táborsku je Vlásenická lípa. Údajně byla vysazena k prvnímu výročí upálení mistra Jana Husa.   Jírovec z Tábora je v projektu Zdravé stromy pro zítřek už druhým ošetřeným stromem v Jihočeském kraji. Na konci dubna omlazovací kúrou prošla Sudslavická lípa. Podle Ivany Adámková z Nadace Partnerství letos arboristé díky dotacím mohou ošetřit 19 stromů z devíti krajů.   Nadace Partnerství podporuje výsadbu stromů, ochranu přírody, šetrnou dopravu a turistiku, využívání obnovitelných zdrojů energie a kvalitní veřejná prostranství. Během 20 let své existence podpořila prostřednictvím nadačních příspěvků ve výši přes 238 milionů korun 2722 projektů.   mi snm  