 MfD: ÚOHS odmítl stížnost na zrušení tendru na systém náramků  Brno 26. ledna (ČTK) - Úřad pro ochranu hospodářské soutěže (ÚOHS) zamítl stížnost, podle níž ministerstvo spravedlnosti zrušilo neprávem původní spornou soutěž na provozování elektronického systému domácího vězení. Napsala to dnešní Mladá fronta Dnes (MfD).   Podle MfD tak brzy může začít nová soutěž na systém takzvaných elektronických náramků a vítěz by prý mohl být znám ještě letos. Z toho, co minulý týden řekl poslancům ze sněmovního kontrolního výboru náměstek ministra spravedlnosti František Korbel, ale vyplynulo, že elektronické hlídání domácích vězňů hned tak nebude. Podle něj totiž není vzhledem k počtu odsouzených naléhavá potřeba systém zavést. Soudci ale podle MfD slibují, že když bude fungovat systém náramků, budou tento alternativní trest udělovat častěji.   Pokud jde o rozhodnutí ÚOHS, místopředseda antimonopolního úřadu Kamil Rudolecký MfD řekl, že ÚOHS na postupu ministerstva neshledal žádné pochybení. Stížnost pro údajné nezákonné zrušení tendru podala firma DCS Systems, jejíž ředitel Martin Těšínský tvrdí, že ministerstvo k tomuto kroku přikročilo proto, že nemělo dostatek peněz. "To samo o sobě neopravňuje ministerstvo ke zrušení výběrového řízení," cituje ho deník. Ministerstvo tehdy uvádělo, že tendr je nevýhodný pro stát.   Těšínského firma se proti verdiktu odvolá, píše MfD. Pokud ovšem s rozkladem neuspěje, začnou podle mluvčí ministerstva Terezy Palečkové do tří měsíců přípravné práce pro novou soutěž. Systém, který z ní vzejde, by podle MfD mohl sledovat vězně všude, kde se budou pohybovat. Původní návrh prý přitom počítal jen s hlídáním přítomnosti v jejich domovech ve stanovenou dobu.   hj  