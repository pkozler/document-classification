 Pražští neonatologové a porodníci se poradí o zajištění péče  Praha 26. ledna (ČTK) - Neonatologové a porodníci z pražských center se dnes poradí, jak zajistit péči o předčasně narozené děti i po 1. březnu, kdy v pěti z 12 center v republice budou chybět lékaři. Na poradě zjistí, zda budou chybět i v pražských centrech. V každém případě hrozí i v Praze narušení činnosti center kvůli tomu, že v odborové akci Děkujeme, odcházíme dali výpověď také anesteziologové. Bez nich nejsou možné porody císařským řezem ani gynekologické operace.   V Praze jsou tři superspecializovaná perinatologická centra, u Apolináře, v Podolí a Motole a tři centra středního stupně, na Bulovce, v Krči a na Vinohradech. V největším centru u Apolináře odmítají lékaři převzít péči za odcházející kolegy, nemají prý kapacity.   Postoje neonatologů a porodníků se zradikalizovaly po vyjádření ministra Leoše Hegera v nedělní Partii na Primě o jejich neetickém jednání, když prý chtějí odejít od inkubátorů. Lékaři, kteří výpovědi nepodali, se poté rozhodli nepodepsat dohody o přesčasové práci. Nebude mít kdo sloužit.   Perinatologická centra soustřeďují porodnickou péči a neonatologickou péči. Perinatální období je od 28. týdne těhotenství do sedmého dne života.   nam pba  