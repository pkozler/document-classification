 Ve Znojmě končí jazzový festival, patronát nad ročníkem měl Lipa  Znojmo 23. ledna (ČTK) - Koncerty v klubech, historických budovách, v divadle i pod širým nebem nabídl milovníkům jazzu festival Znojmo Jazz Fest, jehož čtvrtý ročník dnes končí. Patronát nad přehlídkou přijal slovenský jazzman Peter Lipa. Jednou z novinek letošního ročníku je pěvecká tvůrčí dílna, kterou pořadatelé svěřili zpěvačce Ridině Ahmedové.   Znojemský festival hledá svou osobitou tvář prostřednictvím spojení jazzu a vína z okolí Znojma. "Jsme na dobré cestě vytvořit novou tradici. Předpoklady jsou jedinečné. Obětaví organizátoři, nadšení posluchači a dobré víno. Do takového prostředí rádi přicházejí hudebníci z celého světa," uvedl Lipa.   Patron Lipa přehlídku zahájil středečním společným koncertem s Janou Koubkovou. V pátek se v rámci akce nazvané Jazz v klubech hrálo hned na pěti místech ve městě. Jinou stránku jazzu představilo sobotní ranní dixielandové muzicírování pod znojemskou Radniční věží. Volnou součástí festivalového programu byl i sobotní Reprezentační ples města Znojma.   Jihomoravští milovníci jazzu se teď mohou začít těšit na festivaly a koncerty, které se konají v příštích týdnech a měsících v Brně. V první únorový den začne v klubu Stará Pekárna koncertní seriál Jazz Brno 2011. Na devíti koncertech zahrají muzikanti z Česka, Slovenska, Británie, Polska, Itálie a Spojených států.   Zahajovací koncert odehraje česko-slovenská skupina Pitch Bender, informoval ČTK za pořadatele Jiří Švéda. Závěrečné vystoupení patří mezinárodnímu triu klavíristy Waltera Fischbachera z New Yorku.   Jednou z brněnských hudebních událostí jara bude desátý ročník přehlídky JazzFest Brno. Jejím prologem jsou dva březnové koncerty slavného amerického zpěváka Bobbyho McFerrina. Hlavní část festivalu potrvá od 13. do 21. dubna a pořadatelé zatím nezveřejnili přesný program. "Cílem organizátorů je především rozproudit hudební dění ve městě a okořenit je přítomností světových jmen," uvedl dramaturg Vilém Spilka.   tmd mkv  