 Keltský festival Beltine letos přivítá zámek v Jaroměřicích n. R.  --------------------    Ke zpravodajství: ilustrační FOTO ve Fotobance  ID foto: FO02001448, FO02001443   --------------------    Jaroměřice nad Rokytnou (Třebíčsko) 8. ledna (ČTK) - Mezinárodní festival keltské kultury Beltine se po dvou letech vrací na Vysočinu. Na přelomu dubna a května se jeho 17. ročník uskuteční v zámeckém parku v Jaroměřicích nad Rokytnou. ČTK to dnes řekl hlavní dramaturg akce Tomáš Křivánek z pořádajícího sdružení Bratrstvo Keltů.   "Na Vysočinu se s festivalem rádi vracíme. Jaroměřický zámek poskytne velmi dobré prostředí pro návštěvníky i zázemí pro účinkující, setkali jsme se s velkou vstřícností," řekl Křivánek.   Festival má už osvědčenou a léty prověřenou dramaturgii. Program začne v zámeckém parku v sobotu 30. dubna večer a potrvá nepřetržitě do prvomájového poledne. Bude opět sestávat z vystoupení českých i zahraničních hudebních a tanečních skupin. V keltské vesničce, kde nebudou chybět tradiční keltské nápoje - pivo a medovina, si lidé budou moci vyzkoušet tradiční keltská řemesla. Uvidí ukázky dobového bydlení, oblékání, šermu či životního stylu.   Za dobu svého pořádání se stal festival Beltine největší multikulturní přehlídkou keltské kultury ve střední Evropě. Propojuje různé umělecké směry a žánry i profesionální umělce s amatérskými. Scházejí se na něm všichni milovníci keltské kultury a životního stylu.   Svátek keltské kultury Beltine pořádá Bratrstvo Keltů od roku 1995 pokaždé na jiném místě. První ročník se konal v zámku Radslava Kinského ve Žďáru nad Sázavou. Na Vysočinu a na její hrady a zámky pak příznivci keltské kultury směřovali ještě několikrát. V roce 2003 je přivítala Telč, o dva roky později Náměšť nad Oslavou. Beltine 2006 se konal na hradě Lipnici, v roce 2009 se festival přenesl opět do Telče, kde byl jako v jediném sídle dvakrát.   Beltine byl pro Kelty jedním z nejdůležitějších svátků z celého roku. Zapalovali ohně, prováděli očistné rituály a hudbou, zpěvem a tancem vítali jaro. Původně pohanský svátek s tradicí dlouhou téměř 2500 let na rozdíl od jiných přežil až do dneška, kdy si ho lidé připomínají tradičním pálením čarodějnic.   Barokní zámek v Jaroměřicích nad Rokytnou patří k nejmohutnějším architekturám první poloviny 18. století v ČR i v Evropě. Řadí se mezi nejnavštěvovanější památky Vysočiny. Ve své nejslavnější době byl centrem kulturního života, který organizoval Jan Adam Questenberk. Jaroměřice tehdy měly velkou knihovnu, galerii, divadlo a vlastní kapelu.   Kapelníkem zámecké kapely byl také český hudební skladatel František Václav Míča, který je autorem vůbec první české opery O založení města Jaroměřic. Nyní je zámek mimo jiné známý jako dějiště mezinárodního hudebního festivalu Petera Dvorského.   bjr snm  