 Hradecký kraj dá na přilákání turistů do regionu 25 mil. korun  Hradec Králové 20. června (ČTK) - Královéhradecký kraj chce do srpna 2013 vydat 25 milionů korun na to, aby přilákal víc turistů. Počet návštěvníků regionu klesá, ve srovnání s dobou před deseti lety tam turistů přijíždí o 20 procent méně. Projekt propagace cestovního ruchu v kraji zaplatí dotace Evropské unie. Kraj se bude prezentovat například inzercí v médiích, součástí mají být i spoty v polské televizi. ČTK o projektu dnes informoval Jiří Hošna z tiskového oddělení kraje.   Hradecký kraj je po Praze, Jihomoravském a Jihočeském kraji čtvrtým nejnavštěvovanějším regionem v Česku. Turistů mu ale ubývá. Podle dat ČSÚ loni klesl počet ubytovaných turistů v kraji o dvě procenta na 795.688 lidí. Před deseti lety do kraje přijelo a ubytovalo přes jeden milion turistů.   Projekt za peníze z EU by měl podle představ kraje dát přesnější obrázek o tom, jak se mění složení a zájmy turistů přijíždějících do regionu. Statistická šetření a monitoring by prý měly jít nad rámec údajů poskytovaných ČSÚ. "Vznikne také unikátní databanka fotografií, informací o otevíracích dobách a kulturních akcích. Tu budou moci podnikatelé v turismu snadno využívat," uvedl náměstek hejtmana pro regionální rozvoj Helmut Dohnálek.   Kraj se bude také prezentovat na podzim v polských a německých obchodních centrech a uspořádá setkání turistických informačních center. Bude se rovněž prezentovat na pěti turistických veletrzích v Česku. Region by měl získat i lepší turistickou internetovou prezentaci.   Hradecký kraj již dříve na podporu turismu získal z EU téměř 20 milionů korun. Utratil je například za prezentaci na veletrzích cestovního ruchu v Německu, Nizozemsku, Rusku a v dalších evropských zemích. Kraj se také prezentoval v domácím a zahraničním tisku nebo prostřednictvím infobusu. Vznikla řada propagačních tiskovin a nové multimediální DVD.   Hlavním lákadlem kraje jsou nejvyšší české hory Krkonoše. Díky nim se v zimě stává po Praze druhým nejnavštěvovanějším regionem v Česku. Největší jednotlivou turistickou atrakcí je ZOO ve Dvoře Králové nad Labem, kterou ročně navštíví kolem půl milionu turistů.     Cestovní ruch v Královéhradeckém kraji v letech 2008 až 2010:     Počty hostů  2008  2009  2010*     cizinci  290.150  223.961  210.416     domácí  612.563  586.175  585.272     kraj celkem  902.713  810.136  795.688     *předběžné údaje zdroj: ČSÚ   Zdeněk Rychtera hj  