 Čína popřela, že je spojena s průmyslovou špionáži v Renaultu  Peking 11. ledna (ČTK) - Čína dnes popřela informace o tom, že je zapletena do případu průmyslové špionáže ve francouzské automobilce Renault. Informovaly o tom agentury AP a Reuters. V médiích se minulý týden objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje.   "Co se týče historky, že Čína je do toho zapletena, tu považujeme za naprosto neopodstatněnou, nezodpovědnou a nepřijatelnou," uvedl mluvčí čínského ministerstva zahraničí.   Mluvčí francouzské vlády dnes upozornil, že Francie zatím žádnou zemi v souvislosti s touto špionážní aférou oficiálně neobviňuje. "Dnes tu není žádné oficiální obvinění ze strany Francie či francouzské vlády vůči jakékoliv zemi. Vyšetřování je v proudu," řekl mluvčí.   Francouzský ministr průmyslu Eric Besson minulý týden oznámil, že automobilkou Renault otřásá případ průmyslové špionáže, který je vážný a který je výrazem ekonomické války. Upřesnil, že předmětem špionáže byl podle všeho vývoj elektrických automobilů a že vyšetřováni jsou tři členové vedení firmy.   Podle provozního ředitele Renaultu Patricka Pelaty unikla data týkající se nákladů a ekonomického modelu programu elektromobilu. Hlavní prvky technologie, která zahrnuje kolem 200 patentů, ale zůstaly utajeny. Program elektrovozu je klíčovým prvkem strategie, do níž Renault investuje miliardy eur spolu s japonskou partnerskou skupinou Nissan.   pmh dvd  