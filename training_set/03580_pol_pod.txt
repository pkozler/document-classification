 Volby v Jirkově vyhrála ČSSD, následovaná KSČM a ODS  Jirkov (Chomutovsko) 9. ledna (ČTK) - Obecní volby v Jirkově na Chomutovsku, kde se ve třech okrscích kvůli volebním manipulacím v sobotu opakovalo hlasování, vyhrála ČSSD. Získala 31,24 procenta hlasů a v pětadvacetičlenném zastupitelstvu bude mít devět mandátů. Druzí komunisté budou mít čtyři zastupitele, stejně jako ODS. Tyto strany získaly 15,39 a 15,13 procenta hlasů. Vyplývá to z výsledků, které zveřejnil Český statistický úřad na  www.volby.cz . V Jirkově k volbám přišlo 23,87 procenta voličů. Sobotní účast byla nižší, od 10,93 do 19,06 procenta.   V zastupitelstvu bude mít tři zástupce hnutí Jirkov 21. století, které dostalo 11,09 procenta hlasů, po dvou zastupitelích Věci veřejné a TOP 09 s 8,02 a 7,7 procenta hlasů. Jednoho zastupitele bude mít strana Česká nezávislá, která obdržela 5,83 procenta hlasů.   Volby se ve třech okrscích v Jirkově opakovaly, protože vítězná ČSSD si tam podle ústeckého krajského soudu kupovala hlasy voličů. Členové ČSSD si údajně najímali řidiče, kteří vozili lidi k volebním místnostem. Některým voličům prý slibovali, že pokud ČSSD zvítězí, zajistí jim práci. Během soboty na volby dohlížela policie, žádné poznatky o manipulaci nemá.   vlu snm  