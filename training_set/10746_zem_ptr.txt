 Fuksa bude jednat s německou ministryní o dioxinech  Praha/Berlín 21. ledna (ČTK) - Ministr zemědělství Ivan Fuksa se dnes na berlínském potravinářském veletrhu Grüne Woche setká s německou ministryní zemědělství Ilse Aignerovou. Hovořit budou o dioxinové aféře v německých chovech. Aféra kolem zvýšeného výskytu dioxinu vypukla v Německu na přelomu roku.   Ukázalo se, že výrobce krmných tuků ze severu Německa používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Zvýšené množství rakovinotvorné látky bylo následně odhaleno i ve vepřovém mase.   V důsledku aféry bylo v Německu uzavřeno několik tisíc farem. Spolkové ministerstvo zemědělství o víkendu oznámilo, že objevilo dalšího výrobce krmiv, který je podezřelý, že v jeho produktech se nachází jedovatý rakovinotvorný dioxin. Dodatečně bylo proto uzavřeno dalších 934 podniků ve spolkové zemi Dolní Sasko.   Dosavadní kontroly nezjistily na českém trhu výskyt potravin se zvýšeným obsahem rakovinotvorných dioxinů. Kontroly prováděné kvůli dioxinům v německých krmivech a potravinách dál pokračují.   mjr jw  