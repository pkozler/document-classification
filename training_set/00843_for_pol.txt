 Kandidát Hizballáhu Míkátí byl jmenován libanonským premiérem  --------------------    Ke zpravodajství: FOTO/aktuality   Doplnili jsme prohlášení vůdce Hizballáhu v 8. až 11.odst. a reakci USA ve 2. a 3.odst.   --------------------    Bejrút/Washington 25. ledna (ČTK) - Libanonský prezident Michel Sulajmán dnes jmenoval premiérem Nadžíba Míkátího, kterého podporuje šíitské hnutí Hizballáh. Informovala o tom agentura Reuters. Míkátímu vyjádřilo podporu 68 ze 128 libanonských poslanců. Proti nově jmenovanému premiérovi dnes demonstrovaly tisíce lidí, v Tripolisu dokonce napadli vůz arabské televize Al-Džazíra. Míkátí i dosavadní premiér Saad Harírí vyzvali demonstranty, aby se zdrželi násilností.   USA v reakci na Míkátího jmenování varovaly, že vláda s dominancí Hizballáhu by měla negativní dopad na bilaterální vztahy obou států. "Naše pozice je stejná, jako byla vždy doposud," řekla americká ministryně zahraničí Hillary Clintonová novinářům. "Spravedlnosti musí být učiněno zadost, beztrestnost pro vrahy musí skončit a svrchovanost Libanonu musí být respektována. Až uvidíme, co nová (libanonská) vláda dělá, budeme ji podle toho posuzovat," citovala šéfku diplomacie agentura Reuters.   Bílý dům reagoval na situaci v Libanonu prohlášením, že Hizballáh využil zastrašování a hrozeb k dosažení svých politických cílů. Mluvčí Bílého domu Tommy Victor vyzval příští vládu v Bejrútu, aby dodržovala ústavu země a vzdala se násilí.   Harírího vláda padla před dvěma týdny, kdy z ní odešli ministři nominovaní Hizballáhem. Šíitské hnutí později získalo podporu poslanců bloku drúzského vůdce Valída Džumbláta, který byl dříve Harírího spojencem, a podařilo se mu prosadit Míkátího do čela vlády. O složení kabinetu chce nově jmenovaný premiér začít jednat ve čtvrtek.   Harírího stoupenci obvinili v pondělí Hizballáh z provedení státního převratu s cílem dostat Libanon pod kontrolu íránských duchovních vůdců. V Íránu je většinovým náboženstvím šíitský islám a Hizballáh má na Teherán úzké vazby.   Kvůli politickému vývoji vyzvali Harírího příznivci Libanonce k uspořádání "dne hněvu". Do ulic tak vyšly tisíce demonstrantů. Přestože však dosavadní premiér požadoval nenásilné vedení protestů, demonstrace poznamenalo několik střetů.   Míkátí dnes vyzval všechny demonstranty ke klidu a prohlásil, že chce zastupovat všechny obyvatele Libanonu. "Toto je demokratický proces. Chci zachránit svou zemi," řekl ke své kandidatuře na předsedu vlády.   Vůdce Hizballáhu šajch Hasan Nasralláh dnes vyzval tábor úřadujícího premiéra Harírího k účasti ve vládě, kterou sestaví Míkátí.   "Libanonci mají opravdovou šanci sjednotit se na základě 'ani vítěz, ani poražený," prohlásil Nasralláh v projevu před tisíci svých stoupenců v Baalbecku. "Příští vláda nebude vládou Hizballáhu, ani nebude řízena Hizballáhem. Nechceme moc, ani vládu," zdůraznil.   "Podílejme se na té vládě," vyzval vůdce Hizballáhu Harírího tábor. Ten ale už v pondělí nominaci Míkátího odmítl a prohlásil, že bude bojkotovat jakýkoliv kabinet vedený kandidátem, kterého podporuje Hizballáh.   "Míkátí je centrista, není mužem opozice," ujistil Nasralláh podle agentury AFP. "A ti, kdo se nechtějí na jeho vládě podílet, ať jí dají roční šanci, než ji budou soudit."   Nepokoje v Libanonu vypukly poté, co Hizballáh stáhl své ministry z Harírího prozápadní vlády. Šíitské hnutí si tak chtělo vynutit, aby vláda zastavila spolupráci se Zvláštním tribunálem OSN pro Libanon (STL). Tribunál vyšetřuje okolnosti vraždy někdejšího premiéra Rafíka Harírího v roce 2005 a očekává se, že obviní i členy Hizballáhu. Saad Harírí ale požadavek Hizballáhu odmítl a trvá na objasnění vraždy svého otce.   tw str hej  