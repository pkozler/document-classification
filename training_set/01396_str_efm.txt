 Brněnský výrobce traktorů Zetor se vrací na irácký trh  Brno 13. ledna (ČTK) - Společnost ZETOR TRACTORS se vrací na irácký trh. Do Asie dodá v první čtvrtletí letošního roku 50 traktorů. V minulosti byl Irák jedním z hlavních zahraničních trhů brněnské firmy. Firma informaci o kontraktu dnes zveřejnila v tiskové zprávě. Zahajuje také výrobu nového modelu značky Antar.   Zetor v Iráku uzavřel střednědobý kontrakt. Jeho předmětem je dodávka modelových řad Proxima, Forterra a Antar. Jméno iráckého partnera společnost neuvedla.   "Irácký trh je, podobně jako další země arabského světa, značně ovlivněn veřejnými financemi. Jediným klíčem k těmto trhům je proto navázání spolupráce s finančně silnou společností, která se pohybuje nejenom v privátní sféře, ale také ve vládních kruzích. A to se nám právě podařilo," uvedl obchodní ředitel ZETOR TRACTORS Yaman Yalcin.   Zetor také zahajuje výrobou nového modelu značky Antar ve tří výkonových řadách (48 - 65 kW). Bude určen především rozvíjejícím se trhům. Novinkou v této řadě bude i atmosférický motor. Jeho výhodou je podle firmy spolehlivost v náročných, prašných podmínkách pouště.   Zetor patří k firmám, které citelně pocítily vliv globální ekonomické krize. Hospodářské výsledky za uplynulé dva roky firma dosud nezveřejnila. Kvůli krizi Zetor loni několik měsíců vyráběl pouze čtyři dny v týdnu. Produkci traktorů omezil i na přelomu roku. Média v této souvislosti spekulovala o nedostatku zakázek Firma to odmítla. Zetor zaměstnává 773 lidí.   vrn mol  