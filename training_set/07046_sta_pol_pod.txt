 Vyškov dokončil privatizaci bytů, nechal si jich asi desetinu  Vyškov 16. května (ČTK) - Ve Vyškově po sedmi letech skončí privatizace obecního bytového fondu. Radnice rozprodala většinu z asi 3500 bytů a nově zastupitelé schválili byty do poslední etapy prodeje. Půjde o 200 bytů, které radnice prodá za asi 60 milionů korun, řekl dnes novinářům starosta Jiří Piňos (ČSSD). Po skončení privatizace zbude v městském majetku asi 350 bytů. Zůstanou jako sociální a pro potřeby města.   V bytech dnes bydlí nájemníci. Jak však budou postupně odcházet, bude radnice byty přidělovat novým zájemcům. Žadatel o byt musí mít ve Vyškově trvalé bydliště a městu nedlužit peníze.   Byty podle starosty dostávají do nájmu lidé, kteří jsou potřební ze zdravotního nebo sociálního hlediska. "Žádost musí být podložena buď dokumenty z odboru sociální péče, nebo lékařským dobrozdáním," řekl. Výjimečně radní přidělí byt v městském zájmu. "Například lékařům, kteří přicházejí do vyškovské nemocnice," popsal Piňos.   Výnos z privatizace radnice vkládá do fondu bydlení. Peníze jsou tam účelově vázané, takže je lze použít jen na investice, které s bydlením souvisejí, například stavbu parkovišť na sídlištích nebo revitalizaci tamní zeleně. Praxe podle Piňose zůstane zachována.   Bytový fond umožnil městu také to, že jako jedno z mála větších měst na jihu Moravy nemá dluhy. V případě potřeby si radnice půjčuje právě z vlastního bytového fondu. Částky použité například na investice v dopravě tam však postupně vrací.   lce mol  