 Zahájená výstavba domů v USA v dubnu výrazně klesla  Washington 17. května (ČTK) - Nově zahájená obytná výstavba ve Spojených státech se v dubnu výrazně propadla a pokles zaznamenal i počet nových stavebních povolení, považovaný za ukazatel budoucí stavební aktivity. Nové výstavbě brání převis prodávaných domů na trhu, což je stále ještě důsledek obří bubliny na trhu nemovitostí, která vedla v roce 2008 k hluboké finanční krizi.   Podle dnešních údajů ministerstva obchodu USA se počet zahájených staveb obytných domů snížil proti březnu o 10,6 procenta a stavební firmy položily v přepočtu na celý rok základy 523.000 domů po březnovém tempu 585.000. Ekonomové podle agentury Reuters čekali výsledek 568.000 domů.   V meziročním srovnání byla zahájená výstavba nižší o 23,9 procenta, což byl nejhlubší pokles od října 2009. V jak hluboké depresi zůstává americký stavebná trh, dokládá to, že podle agentury AP ekonomové považují za normální tempo asi 1,2 milionu domů ročně.   Zahájená výstavba bytových domů se propadla o 24,1 procenta, tento sektor je však velmi kolísavý. Stabilnější segment rodinných domů vykázal pokles o 5,1 procenta.   Počet nových stavebních povolení klesl proti březnu o čtyři procenta. Počet dokončených domů se zvýšil o 4,1 procenta.   Trh bydlení zůstává pod tlakem zpřísněných úvěrových standardů, které banky znovu zavedly poté, co je od 90. letech pod silným politickým tlakem výrazně uvolňovaly. Dalším negativním faktorem je ještě téměř dva roky od konce recese nadále vysoká nezaměstnanost. Stavební aktivitu navíc sráží miliony domů zabavených neplatičům hypoték a nyní nabízených k prodeji.   Špatný stav trhu bydlení oslabuje i celou ekonomiku. Každý budovaný dům vytváří v v průměru tři pracovní místa ročně a generuje nové příjmy kolem 90.000 dolarů. V minulých dvou letech přispíval trh bydlení k růstu ekonomiky jen čtyřmi procenty, zatímco těsně po dřívějších minulých ekonomických recesích to běžně bývalo mezi 15 a 20 procenty.   hp mha  