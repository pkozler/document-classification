 Vít radí důkladně omývat zeleninu, omezí se tím riziko průjmu  Praha 30. května (ČTK) - Hlavní hygienik ČR Michael Vít v souvislosti s epidemií nebezpečné střevní infekce v Německu radí lidem, aby dbali při kuchyňské přípravě běžných zásad hygieny. Okurky, rajčata či saláty mají důkladně omývat pod tekoucí vodou, okurky také oloupat. Mohou tak podle něho téměř úplně vyloučit riziko přenosu bakterie, která způsobuje krvavé průjmy. V Německu usmrtila 13 lidí. Rizikové okurky byly dovezeny i do ČR, případ infekce tu zatím nebyl zaznamenán.   "Lidé by nákazu zcela vyloučili, pokud by okurku uvařili při teplotě 70 stupňů Celsia, to by ji ale už nikdo nejedl," poznamenal Vít. Podle něj není hysterie na místě, riziko nákazy je velmi malé. Kdo má doma zeleninu, která by mohla být riziková, měl by ji raději vyhodit. Lednici nebo spíž, kde zelenina ležela, by měl důkladně vymýt.   Kdyby se přes všechna opatření nákaza do Česka dostala, jsou lékaři podle Víta informováni, jak při objevení takového pacienta postupovat. Záleželo by na průběhu nemoci, všechna infekční oddělení v nemocnicích po celé republice jsou připravena se o tyto pacienty postarat, ujistil Vít.   Od začátku roku bylo v Česku 779 průjmových onemocnění, ani jeden případ nebyl z rizikového kmene 104H4, který tvoří životu nebezpečné toxiny, zdůraznil hlavní hygienik. Loni byl jeden případ nákazy bakterií Escherichia coli, letos dva, ani jeden neměl spojení se současnou epidemií. V ČR na nákazu touto bakterií nikdo nezemřel.   Toxická bakterie napadá tradičně děti, v současné epidemii je 90 procent pacientů starších 18 let, z nich 70 procent jsou ženy. Národní referenční laboratoř je připravena vyšetřit vzorky od případných pacientů, hlavní hygienik spolupracuje se Státní zemědělskou a potravinářskou inspekcí při mapování situace.   nam rot      