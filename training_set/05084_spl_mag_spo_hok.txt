 Gólman Marek Schwarz relaxuje na rybách, oblíbil si muškaření  --------------------    Ke zpravodajství: FOTO/aktuality; AUDIO; VIDEO   --------------------    Mladá Boleslav 8. května (ČTK) - Když nestojí v bráně a nechytá góly, stojí v potoce a loví ryby. Pětadvacetiletý profesionální hokejista Marek Schwarz, který byl klíčovou postavou extraligové Mladé Boleslavi v posledních třech ročnících, ve své profesi a koníčku podobnost nevidí. Přitom i na rybách se soustředí. Musí vědět, kde ve vodě ryba je, aby ji chytil. Oblíbil si totiž nejstarší metodu lovu, muškaření.   "Nevadí, když rybu nechytím. V zápase, když mi spadne puk do brány, tak to je horší," řekl ČTK Marek Schwarz u říčky Mohelky, kam se vydal na lov.   V létě bude muset na ryby chodit už ve Finsku, stal se totiž posilou finského klubu TPS Turku. Ryby chytá už od čtyř let, kdy mu děda udělal první prut. "Byl z lískáče, přivázal k tomu provázek a ohnul hřebík, abych šel chytat. Seděl jsem u rybníka a čekal, zda něco zabere, a ono nic," popsal úsměvné začátky Schwarz. Pak dostal svůj první skutečný prut. Přes plavanou a další metody lovu ryb se dostal až k muškaření, které si zamiloval.   I v uplynulé hokejové sezoně, pokud mu zbýval čas, zašel na ryby alespoň dvakrát týdně. Rybařením relaxuje, pomáhá mu odbourávat psychické napětí z brány. Muškaření, které vyžaduje pohyb s prutem zejména ve vodě, je podle gólmana nejaktivnějším rybolovem vůbec. "Rybář nesedí na jednom místě, musí se pořád pohybovat v přírodě, brodit se ve vodě a musí rybu najít," popsal hokejista. Když ji pak konečně chytí, většinou ji pustí.   Schwarzovým největším úlovkem je zatím pstruh dlouhý 55 centimetrů, kterého chytil v rybníce. "Moc velké ryby nechytám, mám štěstí spíše na menší," řekl.   Ryby patří i do jeho jídelníčku. Pokud už od vody domů nějakou přinese, sám ji v kuchyni upraví. "Udělám manželce večeři, nejlepší je pstruh na másle," konstatoval Schwarz.   Jeho rybářským snem je chytat lososy v divoké řece na Aljašce. Cestu tam ale zatím neplánuje. "Není moc času, uvidíme v budoucnu," řekl. Nyní ho čeká nové angažmá ve Finsku, v srpnu se má Schwarzovým narodit syn.   Marek Schwarz je gólman s reprezentačními zkušenostmi a šesti starty v NHL v dresu St. Louis. V minulosti chytal v extralize za Třinec, Plzeň a Spartu, s níž získal v roce 2006 titul. V Mladé Boleslavi chystal dva roky od svého návratu ze zámoří, kde se mu nepovedlo prosadit v NHL.   Lucie Zikmundová kš  