 Olomouc bude investovat do modernizace areálu plaveckého stadionu  Olomouc 19. května (ČTK) - Olomoucká radnice se letos pustí do modernizace venkovní části plaveckého stadionu. Součástí projektu bude mimo jiné výměna vany bazénu, která je ve špatném technickém stavu. Práce by měly skončit příští rok před zahájením letní sezony. Náklady budou podle prvních odhadů činit asi 35 milionů korun. ČTK to řekl náměstek primátora Martin Major (ODS).   Hliníková vana venkovního bazénu olomouckého plaveckého stadionu pochází podle něj z roku 1975. "V roce 1997, kdy Olomouc zasáhly rozsáhlé povodně, byla vodou nadzvednutá. Od té doby stále sesedá a v současné době je již prakticky neopravitelná," uvedl náměstek primátora.   Doplnil, že radnice nechá dosavadní hliníkovou vanu nahradit 50 metrů dlouhou nerezovou. Díky projektu se dále děti dočkají nového brouzdaliště s herními prvky. "Současně necháme upravit okolí těchto dvou bazénů," řekl Major. Město chce investici zahájit po skončení letošní letní sezony. Hotová by měla být v květnu či červnu příštího roku.   Olomoucký plavecký stadion, který zahrnuje mimo jiné krytý a venkovní bazén, začal fungovat v roce 1965. Radnice investuje do jeho rekonstrukce a modernizace postupně. V minulých letech nechala například opravit střechu areálu či vstup do něj. V současné době investuje do zateplení a výměny oken v hale.   orv hj  