 Zisk hotelové společnosti InterContinental stoupl o 35 procent  Londýn 10. května (ČTK) - Provozní zisk hotelové společnosti InterContinental Hotels v prvním čtvrtletí letošního roku stoupl o více než třetinu na 112 milionů USD (1,9 miliardy Kč). Firmě pomohlo oživení poptávky po služebních cestách v USA. InterContinental je největší hotelovou skupinou na světě, patří mu značky InterContinental, Crowne Plaza a Holiday Inn.   Výsledky překonaly odhady analytiků, kteří čekali zisk jen 106 milionů USD. Tržby stouply o devět procent na 396 milionů USD. Společnost dodala, že ve Spojených státech její čtvrtletní zisk rostl nejrychleji za pět let. Spojené státy se na celkovém zisku skupiny podílejí dvěma třetinami.   Hospodaření podporuje také zdražování ubytování. Příjem na pokoj, což je důležité měřítko zdraví hotelového průmyslu, se zvýšil o 6,9 procenta. Z toho ve Spojených státech stoupl o 8,4 procenta.   Firma rovněž odhaduje, že nepokoje na Blízkém východě a v Severní Africe a přírodní neštěstí v Japonsku a na Novém Zélandu sníží její provozní zisk v letošním roce o 15 až 20 milionů USD. Do konce roku však firma čeká růst rezervací i cen za ubytování, napsala agentura Reuters.   InterContinental provozuje přes 4500 hotelů se 650.000 pokoji ve více než 100 zemích světa, včetně České republiky. Stejně jako jiné hotelové společnosti také InterContinental hotely převážně pouze provozuje a nevlastní budovy.   irl dvd  