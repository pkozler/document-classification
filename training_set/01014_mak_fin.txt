 S&amp;P snížila rating Japonska na AA minus, výhled stabilní  Tokio/New York 27. ledna (ČTK) - Mezinárodní ratingová agentura Standard &amp; Poor's Ratings Services snížila hlavní devizový rating Japonska na stupeň AA minus, zatímco dosud hodnotila závazky třetí největší ekonomiky světa na stupni AA. Japonsko patří k nejzadluženějším zemím vyspělého světa. Cena zlata v japonských jenech bezprostředně po zprávě vzrostla na nový rekord 111.381 jenů za troyskou unci.   Agentura varovala, že poměr zadlužení země k výkonu její ekonomiky se do budoucna zvýší výrazněji, než S&amp;P předpokládala. Výhled ratingu nicméně zůstává stabilní, což znamená, že agentura v dohledné době s žádnou další změnou nepočítá.   "Standard &amp; Poor's předpokládá, že fiskální deficit Japonska zůstane v nejbližších letech vysoký. Tím se ještě více sníží už tak dost slabá fiskální flexibilita vlády," píše se ve zprávě ratingové agentury.   S&amp;P uvedla, že Japonsko má relativně solidní vnější bilanci a flexibilní měnovou politikou, která by měla částečně vyvážit problémy ve fiskální oblasti. Z toho důvodu také agentura neměnila rating krátkodobých závazků, který zůstal na stupni A-1 plus.   Zatímco zlato zamířilo po zprávě vzhůru, kurz japonského jenu se vydal opačným směrem. K dolaru oslabil asi o jedno procento a dostal se na 83,20 JPY. Je tak nejníže za poslední dva týdny.   spr jw  