 V K. Varech napadl řidič chodce a zranil ho, pátrá po něm policie  Karlovy Vary 27. ledna (ČTK) - V Karlových Varech agresivní řidič luxusního terénního vozu BMW X6 napadl třiašedesátiletého chodce, kterého předtím málem srazil na přechodu. Protože uskakující muž se o jeho automobil otřel, řidič zastavil, vystoupil a chodce začal bít. Muž kromě poranění obličeje utrpěl šok a musel být ošetřen v nemocnici. Po řidiči, který ujel, pátrá policie, řekl dnes ČTK její mluvčí Pavel Valenta.   Incident se stal v úterý kolem 14:40 na přechodu v ulici 1. máje před prodejnou Zverimex. Podle Valenty měl automobil pražskou SPZ a byl černý. Mluvčí uvedl, že řidič nedal chodci přednost, a ten zavadil o auto rukou. Řidič, který na chodce po kolizi zaútočil, ujel ve chvíli, kdy muži přišli na pomoc kolemjdoucí.   Pachatel byl asi třicetiletý muž štíhlé, přibližně 190 centimetrů vysoké postavy oblečený do svetru tmavé barvy a černých kalhot. Měl krátké vlasy. Policisté žádají lidi, kteří napadenému pomohli, ale i další případné svědky, aby volali na čísla 974 366 460, 974 366 268 případně na mobil 728 864 846," dodal Valenta.   vlm mol  