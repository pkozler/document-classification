 Ministerstvo tvrdí, že o penězích na čistírny dál jedná s EK  Praha 13. ledna (ČTK) - Ministerstvo životního prostředí se dnes ohradilo proti kritice Severočeské vodárenské společnosti (SVS), podle které bezvládí na ministerstvu zdržuje čerpání peněz z evropských fondů na vodohospodářské projekty. Podle ředitele SVS Miroslava Harciníka ministerstvo prakticky zastavilo jednání o čerpání evropských dotací na investice, v nichž jen jeho firmě leží asi 600 milionů korun. Ministerstvo tvrdí, že jednání dál pokračuje, je ale závislé na lhůtách a pravidlech daných Evropskou komisí.     "Vyjednávání s Evropskou komisí má svá jasná pravidla a svoje nastavené termíny, které MŽP nemůže zkrátit. Držíme se standardních postupů a jednáme podle nastavených pravidel Evropské komise," řekla ČTK mluvčí ministerstva Michaela Jendeková. Dodala, že zdržení nemá nic společného s kauzou údajné korupce ve Státním fondu životního prostředí, kvůli které v prosinci odstoupil ministr Pavel Drobil.   Proti provozovatelům vodohospodářských staveb teď běží čas, evropské dotace musejí získat maximálně do 18 měsíců od spuštění zařízení. V celém Česku jde podle Harciníkova úterního prohlášení až o deset miliard korun.   Ministerstvo nyní v Bruselu vyjednává podmínky, které byly pro žadatele nastaveny za spolupráce ministerstev životního prostředí a zemědělství už před vstupem Česka do EU. "Nicméně projekty nastavené podle těchto parametrů začala loni v říjnu Evropská komise připomínkovat. Cílem MŽP proto je ochránit své žadatele, tedy i SVS, a prosadit dodržení již dříve nastavených parametrů tak, aby žadatelé nemuseli své projekty přepracovávat," uvedla Jendeková.   V pondělí po jmenování prezidentem převezme řízení ministerstva nový šéf Tomáš Chalupa.   SVS je jednou z vůbec největších vodárenských společností, obsluhuje asi 1,05 milionu obyvatel v Ústeckém a Libereckém kraji. Prostřednictvím ministerstva měla od EU přislíbeny dotace ve výši zhruba 600 milionů korun, zejména na stavbu čistíren odpadních vod. Stavěla je, aby dostála legislativě, k níž se Česká republika zavázala při vstupu do EU.   Dotace musí firmy podle Harciníka vyčerpat během zkušebního provozu zařízení, tedy obvykle během 18 měsíců. SVS přiznává, že už teď musela chybějící peníze hledat jinde. Třetinu, tedy 200 milionů korun, získala v podobě mimořádné dividendy od svého provozovatele Severočeských vodovodů a kanalizací, zbylých 400 milionů si obstarala prostřednictvím krátkodobých a střednědobých úvěrů.   Podobné problémy má podle Harciníka až 60 dalších vodohospodářských projektů, na kterých mělo do Česka přitéct až deset miliard korun.   rem rot  