 Sod s exmanažery karlovarské nemocnice byl opět odročen  Karlovy Vary 12. ledna (ČTK) - Soud s bývalými manažery Karlovarské krajské nemocnice (KKN) Davidem Hanzlem a Vladimírem Keřkou dnes pokračoval výslechy svědků. Snažil se objasnit způsob, jakým se odehrávala úhrada zdravotnického materiálu od zdravotních pojišťoven. Soud vyslechl také bývalou zaměstnankyni KKN Hildegarde Bejlkovou. Manažeři jsou obžalováni z porušení povinností při správě cizího majetku, jehož se měli dopustit tím, že nakupovali materiál pro nemocnici přes zprostředkovatelskou firmu.   Od Bejlkové, jež měla v KKN na starost smlouvy s pojišťovnami, chtěl soud slyšet, jak mohlo hospodaření nemocnice a platby od pojišťoven ovlivnit to, že manažeři údajně nakupovali materiál přes prostředníka a měl být dražší než od přímého dodavatele. Bejlková řekla, že sice s pojišťovnami při výkonu své funkce spolupracovala, měla ovšem na starost pouze smlouvy, a ne vykazování výkonů. Podrobnosti k systému úhrad nemohla objasnit, protože v nemocnici už delší čas nepracuje.   Celý spor se vede o to, jestli tím, že manažeři nakupovali materiál přes prostředníka, a podle obžaloby dráž, poškodili nemocnici. Státní zástupce se domnívá, že ano. Měla být proto krajské nemocnici způsobena škoda nejméně 2,5 milionu korun. Manažeři se hájí tím, že pojišťovny proplácely nemocnici nákupní ceny zdravotnického materiálu, a tedy nemocnice na vyšší ceně nemohla prodělat. Obhajoba rovněž tvrdí, že nákupní ceny pro karlovarskou nemocnici byly v té době obvyklé i jinde.   Další jednání s manažery nemocnice odročil soudce na 20. dubna. Do té doby by měl obdržet znalecký posudek týkající se účetnictví.   vlm sap  