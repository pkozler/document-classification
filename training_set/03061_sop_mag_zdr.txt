 V mladoboleslavské porodnici loni klesl počet narozených dětí  Mladá Boleslav 1. ledna (ČTK) - V porodnici mladoboleslavské nemocnice loni klesl počet narozených dětí. Celkově tam přišlo na svět 1540 novorozeňat, což bylo o 39 méně než v roce 2009. Po pěti letech je to poprvé, co se v mladoboleslavské nemocnici narodilo méně dětí než v předchozím roce, sdělila dnes ČTK mluvčí nemocnice Kamila Hamáčková.   V roce 2009 se v Boleslavi narodila desetkrát dvojčata, loni to bylo patnáctkrát. Nejčastějšími jmény pro holčičku byla Tereza, Natálie a Ema, pro chlapce Matěj, Jakub a Vojtěch.   Prvním letošním dítětem narozeným v mladoboleslavské nemocnici je Zdeněk, který přišel na svět ve 13:23. Po narození vážil 4,4 kilogramu a měřil 53 centimetrů. S maminkou Andreou pojede domů do Dobrovice. Od vedení nemocnice dostane jako dárek ke vstupu do života dárkový poukaz v hodnotě 5000 korun na zdravotnické potřeby z nemocniční lékárny. Další dvě miminka, na která ovšem v Boleslavi dnes večer ještě čekali, obdrží poukaz v hodnotě 2000 korun.   Ve středních Čechách se letos narodilo první dítě v kolínské nemocnici. Je jím chlapeček Jakub, který přišel na svět osm minut po půlnoci. Druhým letošním Středočechem je Václav, který se narodil v 0:30 v Rakovníku.   Statistici za první tři čtvrtletí loňského roku ve Středočeském kraji zaznamenali 11.529 živě narozených dětí proti 9178 zemřelým. Nadále je tak v regionu kladný přirozený přírůstek, tedy rozdíl mezi počtem narozených dětí a zemřelých osob. Nejvíce dětí se narodilo v okrese Praha-východ, druhý v pořadí byl v tomto ohledu okres Kladno, pak následovala Praha-západ a čtvrté bylo Mladoboleslavsko, kde se jenom za prvních devět měsíců loňského roku narodilo 1049 dětí.   khj jpt  