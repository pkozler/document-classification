 V Plzni otevřeli psí kavárnu s kadeřnictvím a veterinářem  --------------------    Ke zpravodajství: FOTO/aktuality; AUDIO   --------------------    Plzeň 2. ledna (ČTK) - V Plzni otevřeli psí kavárnu, údajně první v Česku. Lidé v ní mohou posedět i se psy. Při stříhání mazlíčků nemusí čekat hodiny venku. Kromě posezení u kávy nabízí Klub mazlíčků také psí pamlsky, hračky, pelíšky, oblečky, kosmetiku, dárkové poukazy a balíčky. Součástí je veterinární poradna a kadeřnictví, tedy salon Mafíček, kde se psům upravuje srst, ale také tam obarví chlupy.   "Napřed byla kavárna jako nápad a pak jsme k tomu hledali další služby, aby jich tu bylo více. V Praze je psí restaurace, nikoli kavárna," uvedli majitelé Blanka a Petr Schröpferovi, kteří přes šest let provozují útulek pro staré a týrané koně v Miřkově u Horšovského Týna na Domažlicku. Právě psí kavárna by měla svými příjmy útulku útulku finančně vypomáhat i ho propagovat. V Miřkově nyní uzdravují 13 koní.   V psích salonech je podle Schröpferových většinou problém zůstat u zvířete při jeho stříhání, úpravě nebo koupeli. "Kadeřníci nechtějí, aby u toho jejich páníčci byli, protože se pak psi chovají trochu jinak. Jejich majitelé pak musí chodit okolo salonu hodinu nebo dvě. U nás si mezitím mohou dát kafe a občerstvení," dodala Schröpferová.   Do klubu mohou pejskaři se svými miláčky přijít také jen na posezení u kávy. Psi dostanou do mističek granule, paštiky nebo salámy a vyberou si pelíšek. "Je otevřeno druhý týden, lidé to tu zatím obhlížejí, ale už sem chodí rádi," dodal Schröpfer. Odhaduje, že polovina zákazníků přijde na stříhání a polovina do kavárny. Půjde spíše o majitele s menšími psy. Klub mazlíčků je poblíž centra Plzně v ulici Kardinála Berana, otevřeno má denně kromě pondělí od 10:00 do 19:00.   V Plzni údajně nejsou restaurace či kavárny, kam by mohlo více přátel se svými psy zajít. Klubu vyšel vstříc majitel objektu, žádné negativní reakce sousedů nebo kolemjdoucích dosud neregistroval. Zatím jednou týdně v něm bude veterinární poradna.   V kadeřnictví nabízí koupání, veškeré úpravy srsti, rozčesávání, stříhání a trimování. Ceny jsou na Plzeň nižší, majitelé adoptovaných psů z útulků dostávají slevy. "Při trimování vytrhávám staré chlupy, aby nová podsada mohla růst," řekla Monika Růžičková. Ta od ministerstva školství získala na činnost certifikát a roční praxi z plzeňského psího útulku.  Časem službu rozšíří o módní barvení srsti, žádané nejvíce u pudlů. "Pejsek stářím třeba vybledne, takže se dobarví a vypadá stále jako štěňátko," dodala. V klubu budou také katalogy módních oblečků.   Václav Prokš jpt  