 V Třeboni dnes začíná Anifilm, nabízí na 250 snímků  Třeboň 3. května (ČTK) - V Třeboni dnes začíná Mezinárodní festival animovaných filmů - Anifilm. Potrvá do neděle. Nabízí tři mezinárodní soutěže, retrospektivu Jana Švankmajera, filmy nominované na Oscara i distribuční novinky. Diváci v pěti sekcích uvidí 250 snímků. Součástí doprovodného programu jsou koncerty, animační dílny i výstava koláží k Švankmajerově filmu Přežít svůj život.   Jedním z hlavních lákadel festivalu je mezinárodní soutěž celovečerních filmů. Soutěžit v ní budou snímky Metropie režiséra Tarika Saleha, Iluzionista režiséra Sylvaina Chometa, Ošklivé káčátko režiséra Garriho Bardina, Mastňák Boogie od Gustava Covy, Skřítek a ztracený písek snů režisérské trojice Jesper Müller, Sinem Sakaoglu a Helmut Fischer a Podivné předtuchy Leóna Prozaka, které režíroval Carlos Eduardo Santa.   Z domácích zástupců se o Cenu za nejlepší celovečerní animovaný film utkají snímky režiséra Jana Švankmajera Přežít svůj život a povídkové Fimfárum - do třetice všeho dobrého.   Anifilm loni nahradil Anifest, jehož devátý ročník se přestěhoval z Třeboně do Teplic. Loni mohli návštěvníci vybírat po pět dnů ze tří stovek filmů zařazených do pěti sekcí. Náklady na přehlídku letos dosáhly téměř čtyř milionů korun, polovinou ji dotuje ministerstvo kultury.   mi jnd  