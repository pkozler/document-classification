 Důvěru spotřebitelů v USA výrazně zhoršil drahý benzin  New York 14. ledna (ČTK) - Důvěra amerických spotřebitelů se počátkem ledna pod tlakem drahého benzinu nečekaně snížila a krátkodobá inflační očekávání kvůli tomu stoupla nejvýše za více než dva roky. Zhoršené hodnocení současné situace však Američanům neubralo na optimismu do budoucna. Plyne to z dnešních předběžných údajů pořízených Michiganskou univerzitou ve spolupráci s agenturou Thomson Reuters.   Celkový index důvěry klesl na 72,7 bodu z prosincových 74,5 bodu. Ekonomové přitom čekali zlepšení na 75,4 bodu.   Nálada spotřebitelů se zhoršila poté, co benzin zdražil nad tři dolary za galon (asi 14,50 Kč za litr). Prosincový nárůst cen benzinu o více než osm procent už podle jiné dnešní zprávy vedl k výraznému zrychlení celkové inflace spotřebitelských cen. Index spotřebitelských hodnocení současné ekonomické situace klesl o 5,5 bodu na 79,8 bodu.   Průměrné očekávání inflace za jeden rok vzrostlo na 3,3 procenta z prosincových 3,0 procenta a dostalo se nejvýše od října 2008. Očekávaná inflace za pět až deset let však zůstala podle průzkumu na 2,8 procenta.   Aktuální zdražování u pump však nenarušilo pozvolna se vzmáhající optimismus. Příznivě zde působí zlepšené vyhlídky trhu práce i prosazení politické dohody o prodloužení snížených sazeb daní z příjmu.   Index spotřebitelských očekávání do budoucna dál posílil o 0,7 na 68,2 bodu a výhled pro příštích 12 měsíců vzrostl nejvýše od září 2009. Také pouze 21 procent dotázaných očekávalo v nadcházejícím roce zvýšení míry nezaměstnanosti, což bylo nejméně za deset let. Míra nezaměstnanosti se celý minulý rok pohybovala mírně pod deseti procenty a v prosinci klesla na 9,4 procenta.   hp vju  