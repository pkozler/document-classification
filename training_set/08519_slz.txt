 Kominíků by mělo být na jihu Čech dost, zdražovat nebudou  České Budějovice 9. ledna (ČTK) - Obyvatelé jižních Čech by neměli mít problémy se sháněním kominíka. V kraji jich je mezi 60 až 70. Podle nového vládního nařízení by si lidé měli nechat komín zkontrolovat jednou za rok a vyčistit podle druhu paliva jednou až třikrát. Dosud bylo třeba, aby spalinové cesty kominík zkontroloval čtyři až šestkrát ročně, nikdo to ale nekontroloval, řekl ČTK regionální zástupce cechu Společenstva kominíků Jihočeského kraje Jiří Janoušek.   "Povinnost majitelů domů starat se o řádný stav komínů byla zavedena v 16. století a nikdy nebyla zrušena," uvedl Janoušek. Řada lidí ale podle něj stav komínů zanedbává, nenechává je kontrolovat ani čistit. Nové vládní nařízení lidem umožňuje, aby si sami vyčistili spotřebič na pevná paliva s výkonem do 50 kilowatt. To dosud mohl dělat jen kominík, poznamenal Janoušek. Řada lidí však bude podle něj služeb kominíků i v těchto případech využívat dál.   Jen za vyčištění komína lidé zaplatí zhruba od 80 do 150 korun. Ceny se mohou lišit podle náročnosti prací. Za zanedbaný komín si kominíci naúčtují víc, podotkl. Pravidelná kontrola komínu vyjde zhruba na 300 až 400 korun. Janoušek nepředpokládá, že se ceny za kominické práce letos kvůli novému nařízení zvýší.   "Povinnost mít vyčištěný komín je zakotvena nejen ve vládním nařízení, ale i ve stavebním zákoně," doplnil Janoušek. Nové nařízení ukládá také kominíkům, aby při zjištění závady, tuto skutečnost oznámili stavebnímu úřadu. Pokud mají podezření na ohrožení požární bezpečnosti, pak jsou povinni ohlásit to hasičům, dodal.   kpe sap  