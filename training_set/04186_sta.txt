 ČSÚ: Náklady na výstavbu bytů v ČR loni vzrostly na 100 mld. Kč  --------------------    Ke zpravodajství: GRAFIKA   Ve 2. až 4. odstavci jsme doplnili další informace z tiskové konference.   --------------------    Praha 19. května (ČTK) - Investiční náklady na výstavbu bytů v Česku se v roce 2010 meziročně mírně zvýšily na 99,8 miliardy korun z předloňských 96,5 miliardy. Čísla dnes na tiskové konferenci zveřejnil Český statistický úřad (ČSÚ). Objem investičních nákladů vyjadřuje výdaje spojené s výstavbou, nikoli tržní cenu nemovitostí.   "Příčina růstu může být způsobená strukturou výstavby, můžou se například víc stavět luxusnější byty," řekla Petra Cuřínová z ČSÚ. Roli může hrát i to, že se loni dokončovaly byty, jejichž náklady vychází ještě z kalkulací z doby stavebního boomu před rokem 2008, soudí vrchní ředitel sekce produkčních statistik ČSÚ Josef Vlášek.    Průměrné náklady na výstavbu jednoho bytu v rodinných domech se zvýšily z 3,12 milionu korun v roce 2009 na loňských 3,21 milionu. Investiční výdaje na postavení bytu v bytovém domě činily v roce 2010 v průměru 2,58 milionu korun, o rok dřív to bylo 2,04 milionu. Průměrná hodnota jednoho metru čtverečního obytné plochy nového bytu loni meziročně vzrostla o 5,5 procenta na 35.655 korun.   Nejvyšší pořizovací náklady na výstavbu bytů byly v roce 2010 v Praze, kde stavba metru čtverečního užitkové plochy v bytovém domě stála v průměru 43.000 korun. Naopak v Ústeckém kraji se byty stavěly o víc než 24.500 korun levněji, metr čtvereční užitkové plochy tam přišel v průměru na 18.000 korun.   Za letošní první čtvrtletí začali stavaři v Česku podle statistiků výstavbu 6719 bytů, což je meziroční růst o 7,1 procenta. "Je ale nutné si uvědomit, že čísla rostou prakticky ze samotného dna," uvedla dnes Cuřínová. Za první tři měsíce se v Česku počet dokončených bytů snížil o 33,6 procenta na 6111 jednotek.   Za celý rok 2010 se v Česku zahájila výstavba 28.135 bytů, což bylo nejméně od roku 1997. Právě od roku 1997 se v Česku podle ČSÚ zahajovalo víc vždy bytů, než se dokončovalo. Tento trend se zlomil v roce 2009. "Aktuálně je bytová výstavba stejně jako celé stavebnictví v útlumu," poznamenal Radek Matějka z ČSÚ.   Nejvíce bytů se lodi tradičně postavilo v Praze a Jihomoravském kraji, nejméně naopak v Ústeckém a Zlínském kraji.   dnv vju dvd  