 Britská královna bude mít vlastní "šampaňské"  --------------------    Ke zpravodajství: ilustrační FOTO ve Fotobance  ID foto:  FO00125452 ,  F200904020179901    --------------------    Londýn 6. května (ČTK) - Britská královna Alžběta II. dá v parku svého zámku ve Windsoru vysázet vinici, aby měla své vlastní "šampaňské". Oznámilo to vinařství Laithwaites Wine, které je za projekt odpovědno.   Ještě tento měsíc tu vysadí 16.000 keřů odrůd chardonney, pinot meunier a pinot noir, které se tradičně používají pro výrobu šumivých vín. První místní "šampaňské" by mohlo být vyrobeno za tři roky.   Simon McMurtrie, generální ředitel společnosti Direct Wines, která Laithwaites Wine vlastní, řekl, že toto vinařství je "nesmírně hrdé" na to, že bylo pro realizaci projektu zvoleno. "Jakožto bojovníci za anglické víno jsme nadšeni, že můžeme pomoci k rozšíření jeho produkce a popularity v zemi," prohlásil.   Agentura AFP napsala, že anglická vína, zvlášť šumivá a bílá, jsou stále oblíbenější a že loni jich byly vyrobeny rekordní čtyři miliony lahví. Angličtí vinaři podle ní sází na oteplování ovzduší a na to, že půda v jižní Anglii se podobá půdě ve francouzské oblasti Champagne. Ta má na název vína "champagne" (šampaňské) monopol.   Anglická šumivá také stále víc konkurují francouzskému šampaňskému i při velkých příležitostech. Podle některých médií prý tomu tak bylo i při nedávné svatbě britského prince Williama a Kate Middletonové, napsala AFP.   pz dr  