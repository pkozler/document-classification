 Sdružení je proti snížení dávek pěstounům, co pečují o příbuzné  Praha 10. ledna (ČTK) - Občanské sdružení Rozum a cit na podporu náhradní rodinné péče nesouhlasí s případným snížením dávek pro ty, kteří mají v pěstounské péči děti svých příbuzných. O možném poklesu částky se zmínil před nedávnem ministr práce Jaromír Drábek (TOP 09). Opatření má zabránit zneužívání pěstounských podpor. Údajně totiž přibývá případů, kdy v sociálně slabých rodinách kvůli penězům od státu třeba prarodiče požádají o svěření vnoučat.   "Prarodiče či jiní příbuzní se stávají pěstouny náhle, bez možnosti přípravy, většinou jde o vyústění dlouhodobých problémů v rodině, kde děti doposud vyrůstaly. Jejich rodinné finanční zázemí není ve většině případů připraveno na přijetí jednoho či většího počtu dětí," hájí pěstouny z řad příbuzných představitelé sdružení. Podle nich je pro opuštěné děti podstatné, že mohou vyrůstat ve vlastní rodině.   Stát pěstounům měsíčně dává od 3680 korun do 6975 korun podle věku a zdravotního stavu dítěte, a to na pokrytí jeho potřeb. Odměna pěstouna za dítě činí měsíčně 3126 korun, za dvě děti 6252 korun, za tři 17.193 korun a za čtyři 18.756 korun. Příspěvek při převzetí dítěte je 8000 až 10.000 korun podle věku. Možné je získat i peníze na pořízení auta.   Někteří příbuzní ze sociálně slabých rodin se údajně snaží tyto dávky zneužívat. Prarodiče například požádají o svěření dítěte do péče, přitom žijí i s rodiči v jednom bytě. Hospodářské noviny před nedávnem napsaly, že se v třeba Ostravě loni počet žádostí o pěstounské dávky od příbuzných zdvojnásobil.     Vedení sdružení Rozum a cit označilo postoj ministerstva práce, které by zneužívání chtělo zabránit snížením dávek, za "znepokojující". Upřednostnilo by naopak důsledné kontroly. "Dalším možným řešením by bylo vyjmout tuto velkou, ale ohroženou skupinu pěstounů z řad klasických pěstounů a vyčlenit pro ni jiný typ dávek, příprav a dlouhodobé podpory," navrhuje sdružení.   Příbuzenských pěstounských rodin je podle sdružení Rozum a cit přibližně dvakrát víc než ostatních pěstounských rodin. Organizace pro ty, kteří se starají o svá vnoučata, sourozence či neteře a synovce, vydalo nyní příručku Dítě ve výchově příbuzných. Publikace popisuje možné problémy a nabízí jejich řešení.   Občanské sdružení Rozum a cit vzniklo v roce 2000. Podporuje náhradní rodinnou péči o opuštěné děti a snaží se takovým rodinám pomáhat. Organizace navazuje na stejnojmenný nadační fond, který byl založen v roce 1996.   ktk rot            