 Obnovená skupina Motorband si zahraje s Deborah Bonhamovou  Praha 20. ledna (ČTK) - Teplická hardrocková skupina Motorband se po roční odmlce vrací na koncertní pódia. Na konci ledna se představí jako host na třech tuzemských koncertech zpěvačky Deborah Bonhamové, sestry zesnulého bubeníka kapely Led Zeppelin Johna Bonhama. Do sestavy Motorbandu se vrátil zpěvák Josef Šutara, který před lety nahradil Kamila Střihavku. ČTK o tom informoval promotér turné Marek Zídka.   Motorband a Bonhamová se představí 28. ledna v brněnském Semilassu, o den později v pražském Kulturním centru Vltavská a sérii koncertů zakončí 30. ledna v kongresovém centrum Aldis v Hradci Králové, kde se k nim připojí také zpěvačka Věra Špinarová.   Vedle Šatury, který účinkuje v rockových operách Antigona a Oidipus Tyranus, sestavu Motorbandu tvoří Roman Haase (bicí), Zbyněk Haase (kytara), Karel Adam (baskytara) a Libor Matejčík (kytara). Na koncertech představí zejména písně ze svého posledního alba Heart of The Machine, které vzbudilo pochvalné kritiky v Německu.   "Motorband je kvalitní rocková kapela na velmi profesionální úrovni. Vždy si pro své fanoušky připravili speciální show plnou pyrotechnických efektů a vizualizací," podotkl promotér Zídka.   Motorband vznikl roku 1986, nejslavnější éru hardrocková kapela zažila právě v 80. letech. V roce 1994 se skupiny poprvé rozpadla, znovuzrození přišlo v roce 2002, kdy Šutara s Matejčikem dali dohromady novou sestavu. Podruhé se členové Motorbandu rozešli před dvěma lety.   Rocková a bluesová zpěvačka Bonhamová podepsala první nahrávací smlouvu v roce 1985. Následně vydala své první album For You and the Moon, které se vyšplhalo na 5. místo populární hitparády The New Musical Express. Osmačtyřicetiletá britská zpěvačka poprvé v České republice vystoupila loni na festivalu Řípfest na úpatí památné hory Říp v obci Krabčice.   "Led Zeppelin a Johna budou mít lidi rádi vždycky. Je těžké mít známé příjmení, lidé od vás očekávají to samé, co od vašich slavných blízkých. Stála jsem tedy před těžkým rozhodnutím, jestli pokračovat pod jménem Bonham. Můj cíl byl ale jediný - udržet jméno Bonham dál v povědomí tak, aby na mě byl bratr pyšný," uvedla v jednom z rozhovorů Bonhamová.   Roman Jireš dr  