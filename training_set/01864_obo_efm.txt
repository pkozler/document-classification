 Zemřel Albert Heijn, vnuk zakladatele řetězce Ahold  Amsterodam 14. ledna (ČTK) - Ve věku 83 let zemřel Albert Heijn, vnuk zakladatele nizozemského řetězce maloobchodů, ze kterého se vyvinula dnešní skupina Ahold. Heijn dlouhá léta působil ve vedení firmy a byl zodpovědný za expanzi největšího maloobchodního řetězce v Nizozemsku do zahraničí. Oznámila to dnes společnost.   Ahold uvedl, že Heijn zemřel klidně ve svém domě v Británii ve čtvrtek. Žádné bližší podrobnosti firma nesdělila.   Heijn se jmenoval po svém dědečkovi. Ten v roce 1887 založil řetězec supermarketů Albert Heijn, ze kterého v roce 1973 vznikla firma Ahold a řetězec Albert Heijn zůstal její hlavní dceřinou společností. Narodil se v roce 1927 a ke společnosti se připojil v roce 1949. V letech 1962 až 1984 působil jako prezident správní rady společnosti a spolu se svým bratrem vedl transformaci firmy z nizozemského supermarketu mezi největší prodejce potravin na světě. Členem správní rady byl až do roku 1997.   Albert Heijn jako první představil v Nizozemsku potravinářské obchody s veškerými službami a širokou nabídkou zboží. Pomohl rovněž založit jednotný systém čárových kódů, který je nyní široce využíván v mnoha obchodech v mezinárodním měřítku, napsala agentura AP.   Ahold provozuje asi 2900 supermarketů a hypermarketů v 11 zemích světa. V České republice má supermarkety Albert a hypermarkety téhož jména, které v rámci restrukturalizace změnily původní název Hypernova.   irl vju  