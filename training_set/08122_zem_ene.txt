 Na Vysočině klesla spotřeba vody v domácnostech, víc braly firmy  Jihlava 4. května (ČTK) - Domácnosti na Vysočině loni snížily nákup pitné vody o 2,4 procenta na 14,2 milionu metrů krychlových. I tak se na celkové spotřebě v kraji podílely skoro dvěma třetinami. O něco víc vody než v roce 2009 odčerpaly z vodovodů průmyslové a zemědělské podniky, zřejmě i díky oživování výroby, ale to nestačilo k zastavení celkového poklesu. Podle údajů Českého statistického úřadu se prodej pitné vody na Vysočině v uplynulém roce meziročně snížil o 3,2 procenta.   Vodárny a jiní provozovatelé vodovodů na Vysočině prodali v roce 2010 dohromady 21,957 milionu metrů krychlových pitné vody. V zemědělství a průmyslu se z toho spotřebovalo devět procent. V roce 2009, kdy byly v řadě průmyslových závodů odstávky, se jejich odběr v meziročním porovnání snížil o pětinu. Za minulý rok se spotřeba pitné vody v průmyslu zvedla o tři procenta.   V minulém roce se na Vysočině přes celkové snížení spotřeby zvedly tržby za prodej pitné vody. V meziročním porovnání to bylo skoro o procento na 632 milionů Kč, a to kvůli navýšení cen. Za stočné se loni v celém kraji vybralo 438 milionů. Obyvatelé, firmy a jiní odběratelé tak za vodné a stočné zaplatili celkem přes miliardu Kč za rok.   Ceny se na Vysočině udržely pod republikovým průměrem. Vodné v Česku činilo v průměru 29,10 Kč za metr krychlový, zatímco na Vysočině to bylo 28,80 Kč. Ještě výraznější rozdíly byly u stočného. V celé zemi se za metr krychlový odváděných odpadních vod platila průměrná cena 26,30 Kč, na Vysočině 21,20 Kč.   Řada obcí na Vysočině si vytváří samostatné ceníky pitné vody. Jednotné ceny pro větší území platí tam, kde se o provoz vodovodů a kanalizací starají velké společnosti. Pro minulý rok zvýšily ceny až o 5,6 procenta; přispěl k tomu i růst DPH.    Na Vysočině bylo v roce 2010 zásobováno z vodovodů přes 484.900 lidí, tedy 94,2 procenta obyvatel. V kraji fungovalo 659 vodovodů a délka vodovodní sítě převýšila 5500 kilometrů.   vst mol  