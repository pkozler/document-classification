 V Moravskoslezském kraji možná vzniknou čtyři "územní nemocnice"  --------------------    Ke zpravodajství: AUDIO   Doplnili jsme v 1. odstavci větu "Podle ředitelů nemocnic bude situace kritická a může přímo ohrozit životy pacientů." Doplnili jsme 5., 6. a 7. odstavec s vyjádřením primátora Karviné Tomáše Hanzela, ředitele havířovské nemocnice Jana Ference a ředitele novojičínské nemocnice Tomáše Nykela.   --------------------    Ostrava 11. ledna (ČTK) - Devět nemocnic Moravskoslezského kraje se možná rozdělí do čtyř tzv. územních nemocnic. Hejtman Jaroslav Palas (ČSSD) tak chce v kraji vyřešit krizi kolem výpovědí lékařů. Hejtman to dnes řekl novinářům po jednání s řediteli krajských nemocnic. Podle ředitelů nemocnic bude situace kritická a může přímo ohrozit životy pacientů.   Jednání se zúčastnil i předseda Asociace krajů ČR Michal Hašek (ČSSD), podle kterého je situace velmi podobná ve všech regionech republiky a nejvíce teď chybí bezprostřední aktivní komunikace mezi vládou a lékaři. "V pátek nabídneme jako hejtmani ministrovi zdravotnictví, že budeme určitým převodovým můstkem nebo zprostředkovatelem takových jednání. Jsme přesvědčeni, že není normální, aby se ministerstvo na jedné a LOK na druhé straně zakopaly ve svých pozicích a nic se nedělo," řekl Hašek. Dodal, že pokud nedojde k jednáním, a tím pádem možnosti dohody, tak situace od 1. března bude kritická ve většině regionů ČR.   Palas řekl, že pracovní skupina obchází v kraji nemocnice a vytvořila čtyři oblasti, do kterých by zdravotní péče v případě krize směřovala. "Ale musím říci, že nebude zabezpečena plnohodnotná péče," řekl Palas. Věří, že se hejtmanům podaří v pátek najít shodu s ministrem i s představiteli lékařů. "Mám totiž pocit, že všichni mají snahu vyhrotit situaci ad absurdum, a to není dobré, především pro pacienta," podotkl.   V případě, že by kraj územní nemocnice vytvořil, spojila by se Nemocnice Krnov se Slezskou nemocnicí v Opavě, Nemocnice Havířov s nemocnicemi v Karviné a Třinci a nemocnice v Novém Jičíně s nemocnicí v Bílovci. Čtvrtou územní nemocnicí by byla nemocnice Frýdek-Místek, která by v některých odbornostech spolupracovala s Městskou nemocnicí Ostrava.   Podle primátora Karviné Tomáše Hanzela je situace kritická. "Pokud to všechno bude naplněno, tak doslova a do písmene jde pacientům a obyvatelům o život," řekl dnes novinářům Hanzel. Ředitel Nemocnice s poliklinikou Havířov Jan Ferenc uvedl, že v nemocnicích nebude žádná intenzivní péče.   V havířovské nemocnici podle něj nebudou žádné základní obory a nemocnice nebude poskytovat žádnou akutní péči. "Nebudeme rodit, operovat, a co je nejhorší, do konce února budeme muset přestěhovat pacienty z intenzivních oborů, jinak by je po 1. březnu neměl kdo ošetřovat. ... Ale ti pacienti taky můžou cestou umřít, protože jsou to pacienti na přístrojích a jejich převoz je velmi náročný," řekl Ferenc. Pokud ministr nezačne nic dělat, kolaps v Moravskoslezském kraji bude obrovský, dodal.   Ředitel Nemocnice s poliklinikou v Novém Jičíně Tomáš Nykel uvedl, že nemocnice je schopna zajistit akutní péči pro občany Nového Jičína a spádové oblasti. Operovat se však budou pouze akutní případy. Všechny lékaře, kteří se rozhodnou stáhnout výpověď, vezme nemocnice podle ředitele zpět. "Myslím si, že je takové tvrdší jádro, které se rozhodlo odejít, a pak jsou lékaři, kteří váhají," řekl Nykel.   Mluvčí kraje Šárka Vlčková uvedla, že v krajských nemocnicích zatím stáhlo výpovědi sedm lékařů a v ostravské Městské nemocnici tři. Ve výpovědi tedy zůstává 475 lékařů z 933 v krajských nemocnicích a 93 lékařů z 226 v Městské nemocnici Ostrava. Lékařům vadí současný stav ve zdravotnictví a chtějí 1,5 až trojnásobek současných platů. Lékařský odborový klub hrozí, že v celé zemi 1. března přestane chodit do nemocnic více než 3800 lékařů.   Vlastimil Vyplel mol  