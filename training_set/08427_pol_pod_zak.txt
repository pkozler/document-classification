 ÚS dnes oznámí, jak rozhodl o kupčení s hlasy a volbách v Krupce  Brno 25. ledna (ČTK) - Ústavní soud (ÚS) dnes oznámí, jak rozhodl o obecních volbách v Krupce na Teplicku. Tamní hlasování údajně poznamenalo kupčení s hlasy. Odborníci očekávají, že se Ústavní soud vyjádří nejen konkrétně k situaci v Krupce, ale také obecně k přípustnosti vyplácení odměny za hlasy v komunálních volbách. Lidé z Krupky se dozvědí, zda půjdou zpět k volbám jen v části okrsků, nebo v celém městě.   Podezření z nakupování hlasů se objevilo hned po říjnových volbách. Krajský soud v Ústí nad Labem pak nařídil opakování voleb v části okrsků Krupky. Důvodem ale nebylo kupčení s hlasy, ale nepovolená agitace. Vyplácení odměn podle ústeckého soudu neodporuje zákonu. Ústavní soud opakované hlasování odložil, než sám situaci prozkoumá. Po veřejném jednání na začátku ledna si soudci vzali čas na rozmyšlenou. Dnes už zbývá jen vyhlásit nález.   Ústavní stížnost podala skupina zastupitelů a neúspěšných kandidátů. Žádají opakování hlasování v celé Krupce. Domnívají se, že kupování hlasů je v rozporu se základními principy svobodných a demokratických voleb. ÚS by podle stížnosti měl vnést jasno do toho, zda je v Česku v komunálních volbách legální vyplácet odměnu za hlasy. V parlamentních volbách to možné není, v případě komunálních voleb nejsou české soudy jednotné.   tmd snm  