 Li Na si zahraje o titul s Clijstersovou, Federer vyřazen  --------------------    Ke zpravodajství: FOTO/aktuality   Celkově jsme aktualizovali po skončení zápasu Federer - Djokovič.   --------------------    Melbourne 27. ledna (ČTK) - Tenistka Li Na postoupila jako první Číňanka do grandslamového finále. O titul na Australian Open v Melbourne si zahraje s Belgičankou Kim Clijstersovou. Překvapení se zrodilo v mužské dvouhře na úkor obhájce titulu Rogera Federera, který v semifinále podlehl Novaku Djokovičovi ze Srbska ve třech setech.   Li Na v dnešním semifinále otočila duel s Dánkou Caroline Wozniackou, když odvrátila mečbol a nad světovou jedničkou zvítězila 3:6, 7:5, 6:3. Clijstersová nedala šanci světové dvojce Věře Zvonarevové z Ruska, kterou porazila dvakrát 6:3.   Bývalá světová jednička Clijstersová bude usilovat o svůj čtvrtý grandslamový titul a první mimo dvorce Flushing Meadows. Souboj s Li Na si zopakuje po dvou týdnech. Ve finále turnaje v Sydney tehdy prohrála ve dvou setech, přestože v tom prvním vedla už 5:0.   Také dnes otočila Li Na prakticky ztracený zápas. Wozniacká vedla v druhém setu 5:4 a při svém podání 40:30, ale agresivněji hrající Číňanka odvrátila hrozbu prohry vítězným forhendem. Za dvě a půl hodiny hry nakonec využila Li Na svůj první mečbol, při kterém Dánka poslala míč do autu.   "Jsem šťastná, že jsem první Číňankou v grandslamovém finále," řekla v rozhovoru na dvorci Li Na a s potěšením dodala: "Já jsem ale vždycky první." V roce 2004 vyhrála jako první Číňanka turnaj WTA v Kuang Čou, o dva roky později postoupila rovněž jako první zástupkyně své země do čtvrtfinále grandslamu (Wimbledon) a byla první v elitní dvacítce světového žebříčku.   V dobrém rozmaru divákům prozradila, proč měla pomalejší začátek souboje s Wozniackou. "Neměla jsem dobrou noc, víte, manžel chrápal a já se budila každou hodinu," rozesmála Li Na publikum a její muž a trenér Ťiang Šan v hledišti zčervenal. Vtipkovala i při otázce, jakou měla motivaci k obratu: "Prize money," řekla.   Li Na postoupila na Australian Open do semifinále už před rokem, kdy prohrála s pozdější vítězkou Serenou Williamsovou z USA ve dvou zkrácených hrách.   Dramatický souboj Federera s Djokovičem se od počátku lépe vyvíjel pro srbského šampiona z roku 2008. Ten mnohem méně chyboval a těžil rovněž z toho, že Švýcarovi příliš nešel první servis.   V první sadě měli oba tenisté minimum šancí na příjmu, v tie-breaku pak měl více štěstí Djokovič. Ten poprvé prorazil Federerovi podání na počátku druhé sady, šestnáctinásobný grandslamový vítěz však na okamžik našel svůj rytmus a dostal se do vedení 5:2. To však bylo z jeho strany vše a poté prohrál pět gamů za sebou.   Djokovič mu trpělivě hrál většinu míčů do bekhendu a nezřídka se dočkal od svého soupeře nepovedeného úderu daleko do autu. Federer sice ještě stihl vyrovnat na 4:4, závěr však opět patřil nasazené trojce, která po třech hodinách slavila svůj čtvrtý postup do grandslamového finále. V něm nastoupí v neděli buď proti Davidu Ferrerovi ze Španělska, nebo Britovi Andymu Murraymu.   V juniorce plní roli turnajové jedničky český hráč Jiří Veselý. Po výhře nad Američanem Mitchellem Kruegerem dvakrát 6:2 postoupil do semifinále.   smr ohr nkr  