 Nové stavby v polovině Říčan nebude možné připojit ke kanalizaci  --------------------    Ke zpravodajství: AUDIO   --------------------    Říčany (u Prahy) 31. ledna (ČTK) - Nové stavby na více než polovině území Říčan se od úterý nebudou moci připojit k veřejné kanalizaci. Důvodem mimořádného opatření, které bezprostředně ohrožuje tři velké projekty za stovky milionů korun, je kritický stav jedné z hlavních kanalizačních stok. Její nedostatečnou kapacitu odhalila provedená analýza, řekl dnes novinářům starosta Vladimír Kořen (Klidné město).   Zjistilo se, že stoka má v jednom místě odlehčovací přepad, přes který při větší zátěži přetéká odpadní voda včetně fekálií a toaletních papírů přímo do Říčanského potoka. Město jako vlastník kanalizace musí podle starosty respektovat zákon o vodovodech a kanalizacích, a proto nyní nemůže povolit připojení pro nové stavby.   Oprava stoky, ke které radnice začne okamžitě zpracovávat projektovou dokumentaci, může stát od deseti do 25 milionů korun. Kde na ni vzít peníze, je ale otázkou. Žádný dotační titul podle starosty na takové případy nepamatuje.   Třináctitisícové město, které se zadlužilo výstavbou základní školy a které nyní ke každé investici nad milion korun potřebuje souhlas banky, tak podle Kořena bude muset odložit opravy silnic, rozšiřování kapacity mateřských škol nebo zvelebení městského kulturního střediska. Ve vzduchu navíc visí možné žaloby developerů, jejichž projekty zákaz, platící nejméně do konce letošního roku, postihne.   "Jako město jsme v poměrně silných kleštích," prohlásil Kořen, který vinu za špatný stav kanalizace vidí na straně bývalého vedení radnice. Jeho reakci ČTK zjišťuje.   Jedním z ohrožených projektů je výstavba volnočasového centra pro mládež s bazénem za 120 milionů korun. V lokalitě Na Fialce ho chce vybudovat společnost Openplace, jejímž jednatelem je majoritní vlastník firmy Mountfield Ivan Drbohlav.   Dopad bude mít opatření zřejmě i na výstavbu 125 nových bytů, které ve stejné lokalitě buduje společnost RIM International. Posledním velkým projektem je pak dobudování kanalizace v Říčanech za 140 milionů korun, na který má město přislíbenu dotaci z Evropské unie. V krajním případě by se mohlo stát, že by radnice část peněz musela vrátit.   khj snm  