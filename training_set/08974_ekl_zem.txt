 Na Hodonínsku otevřou první včelařské arboretum na Moravě  Lužice (Hodonínsko) 23. května (ČTK) - V Lužicích na Hodonínsku v druhé půli června otevřou včelařské arboretum. Nová včelařská zahrada, která chce seznámit populárním způsobem se včlařstvím širokou veřejnost, bude první svého druhu na Moravě. ČTK o tom dnes informovala místostarostka Lužic Jana Ambrožová. Podle ní za projektem stojí místní včelařská organizace a obec Lužice ve spolupráci se základní školou a hnutím Brontosaurus.   "Kromě zahradní části bude arboretum vybaveno víceúčelovým dřevěným srubem a malou včelnicí se skladem a dílnou. Bude zde prováděna osvěta o přírodě, její ochraně, o včelách, včelařství a včelích produktech pro exkurze školních dětí i návštěvníky turistického zaměření," uvedl za hodonínské včelaře Vladimíř Uhrovič. Podle něj výstavba srubu přišla na 300.000 korun. Včelaři se nechali inspirovat včelařským arboretem v Nasavrkách na Chrudimsku.   Lidé si v novém arboretu v Lužicích budou moci vyzkoušet práci s včelím voskem, historii včelařství jim osvětlí stálá výstava na panelech v arboretu. Bude slavnostně otevřeno 18. června.   Letošní počasí zatím včelám svědčilo, přes zimu podle místopředsedy Českého svazu včelařů (ČSV) Miloslava Peroutky uhynulo jen minimum včel. Včelstva jsou podle něj ve velmi dobrém stavu, řekl Peroutka počátkem května ČTK. Jaká bude letošní produkce medu, však rozhodne zejména počasí do konce června.   Čeští včelaři loni na podzim zazimovali přibližně 528.000 včelstev, o 31.000 více než o rok dříve. Počet včelstev tak už mírně překročil úroveň před epidemií nemoci varroáza, která zdecimovala domácí chovy včel v roce 2008. Podle Peroutky lze očekávat, že včelstev bude i letos přibývat. V minulosti tuzemští včelaři chovali až 800.000 včelstev.   Loni po 20 letech, kdy chovatelů včel v ČR ubývalo, nastal ve vývoji jejich počtu zlom. Počet včelařů se meziročně zvýšil zhruba o pět stovek na 47.887.   lab snm  