 V Evropě jsou obrovské zásoby plynu,pokryjí poptávku až na 60 let  Doplnili jsme další informace od 5. odstavce.   --------------------    Brusel 6. května (zpravodaj ČTK) - V Evropě se nachází obrovská naleziště plynu. Odhadovaných 624 bilionů kubických stop plynu (v přepočtu zhruba 17,67 bilionu metrů krychlových plynu) by mohlo evropskou poptávku pokrýt až na 60 let a mohlo by výrazně snížit závislost zemí na dovozu plynu z Ruska. Současné technické možnosti přitom umožňují takzvaný břidlicový plyn vytěžit. Píše o tom dnes deník Financial Times s odvoláním na studii americké US Energy Information Administration.   Několik světových plynařských koncernů v Evropě si již zajišťuje půdu pro budoucí těžbu. Americký Chevron chystá těžbu v Polsku, kde již do nájmu získal zhruba 400.000 hektarů pobřežních vod. Exxon Mobil už dokončil šestý vrt na severovýchodě Německa. Společnost Cuadrilla Morava, dceřiná firma britské firmy Cuadrilla, chce těžit plyn z břidlicových vrstev v okolí Hranic na Přerovsku a v části Valašska.   "Nekonvenční těžba plynu by se v období mezi lety 2015 až 2030 mohla stát velkou výzvou pro tradiční exportéry jako je Rusko," uvádí zpráva US Energy Information Administration.   Těžaři se ale budou muset vypořádat s určitými problémy, které představují dopady těžby na životní prostředí. K těžbě takzvaného břidlicového plynu je třeba daleko více vrtů než u těžby klasického zemního plynu. Do vrtu se navíc pod velkým tlakem vstřikují chemikálie a další komponenty jako písek, aby se plyn uvolnil z horniny.   Evropa přitom není jediným kontinentem, který by se díky břidlicovému plynu mohl zbavit závislosti na dovozu. Zpráva odhaduje obrovské zásoby plynu i ve Spojených státech, kde těžba břidlicového plynu již není žádným ojedinělým jevem, ale velmi prosperujícím oborem. Podíl břidlicového plynu na celkové americké produkci plynu již dosahuje zhruba 20 procent. USA ovšem i tak dosud musí značnou část své spotřeby plynu dovážet, ale nová naleziště by jim měla zajistit soběstačnosti.   Ve Spojených státech je pro firmy navíc výrazně jednodušší zajistit půdu pro těžbu, k níž na rozdíl od mnoha evropských zemí patří i podzemní zásoby plynu či ropy. V Evropě je běžné, že práva na těžbu vlastní stát a určuje si za ně také nemalé poplatky. "Proti Spojeným států Evropa postrádá detailní a spolehlivou geologickou studii, která komplikuje odhady pro těžbu nekonvenčního plynu," uvádí zpráva.   Plány na těžby břidlicového plynu již začaly měnit strategii ruského energetického gigantu Gazprom právě především s ohledem na vývoj ve Spojených státech. Boom nekonvenčních zdrojů plynu pomohl loni Spojeným státům v posledních několika letech prudce zvýšit produkci a USA poprvé od roku 2001 v těžbě plynu předstihly Rusko. Ruskou produkci přitom zasáhl propad poptávky v Evropě, kterou oslabila hluboká ekonomická recese a zákazníci v západní Evropě se začali orientovat na dovoz levnějšího zkapalněného plynu (LNG).   "Máme s plynem z břidlice problém. To není jen názor můj, ale i názor Gazpromu," řekl před časem novinářům ruský ministr přírodních zdrojů Jurij Trutněv. Podle analytiků boom nekonvenčního plynu v USA prakticky zmařil pětiletý plán Gazpromu získat na americkém trhu plynu pomocí exportu LNG desetiprocentní podíl.   urm mha  