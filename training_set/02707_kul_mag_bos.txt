 Newyorské Lincolnovo centrum uvede Vláčilovu retrospektivu  --------------------    Ke zpravodajství: FOTO ve Fotobance  ID foto: FO01331078, FO00060831, F200711090052601, FO01036705   --------------------    New York 24. ledna (zpravodaj ČTK) - Newyorské Lincolnovo centrum uvede na začátku února retrospektivu českého režiséra a scenáristy Františka Vláčila. Jedna z nejvýznamnějších kulturních scén ve městě nabídne 12 filmů tohoto umělce. Na přípravě přehlídky se podílelo České centrum v New Yorku a pražský Národní filmový archiv.   Retrospektiva nazvaná Fantastický svět Františka Vláčila se koná od 2. do 10. února. Nabídne nejznámější režisérovy filmy, jako je Markéta Lazarová či Údolí včel. Na programu má ale například i krátký snímek Skleněná oblaka z konce 50. let. Doplní ji také snímek Sentiment (2003), který o Vláčilovi natočil režisér Tomáš Hejtmánek.   Přehlídky se 5. února osobně zúčastní herec Jan Kačer, který ztvárnil postavu postavu fanatického rytíře Armina von Heide v historickém dramatu ze 13. století Údolí včel. Spolu s ním před diváky v kině Waltera Reada v Lincolnově centru předstoupí britský filmový historik a autor knihy o české filmové nové vlně Peter Hames. Po New Yorku by se Vláčilovy filmy měly představit ještě ve Washingtonu a Chicagu.   Vláčil (1924 - 1999) je pro své mimořádné výtvarné cítění označován za básníka a malíře stříbrného plátna. Do dějin české kinematografie se zapsal především svou monumentální historickou freskou Markéta Lazarová, kterou odborná veřejnost považuje za nejlepší tuzemský film všech dob. Uznání diváků i odborníků mu přinesly i jeho další snímky, jako například Údolí včel, Ďáblova past, Stíny horkého léta, Adelheid, Dým bramborové natě, Koncert na konci léta, Mág či Hadí jed. Jeho snímky dosáhly nejvyšších ocenění na mnoha mezinárodních i domácích filmových festivalech.   Řadu prestižních ocenění získal i on sám - v roce 1994 například obdržel Českého lva za celoživotní dílo, v roce 1997 se stal laureátem Ceny Vladimíra Vančury za umělecký přínos filmové tvorbě a o rok později si z karlovarského festivalu odvezl cenu za mimořádný umělecký přínos světové kinematografii.   fcz kš  