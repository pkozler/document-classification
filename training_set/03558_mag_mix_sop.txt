 Zemřel nejstarší člověk světa, Američanka Sanbornová  Dallas (USA) 31. ledna (ČTK) - Ve věku 115 let dnes v Texasu zemřela nejstarší osoba světa, Američanka  Eunice Sanbornová . Informovala o tom agentura AFP. Titul nejstarší ženy na světě po Sanbornové převzala Američanka  Besse Cooperová  narozená 26. srpna 1896.   Podle údajů organizace GRG, která sleduje nejstarší žijící osoby světa, bylo Sanbornové 114 let. Její příbuzní ale tvrdí, že GRG čerpá své informace z chybných dat amerického statistického úřadu a že se Sanbornová narodila 20. července 1895. Texasanka oslavila loni s rodinou 115. narozeniny.    Historicky nejdéle žijícím člověkem na světě je dosud oficiálně Francouzka Jeanne Calmentová, jež zemřela v srpnu 1997 ve 122 letech.   str šeb  