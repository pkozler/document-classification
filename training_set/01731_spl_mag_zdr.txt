 V Olomouci se nordic walkingu oddalo 352 lidí, padl loňský rekord  --------------------    Ke zpravodajství: FOTO/aktuality   --------------------    Olomouc 10. května (ČTK) - Tři sta padesát dva lidí dnes v Olomouci vyrazilo na některou ze tří tras s holemi nordic walking. Překonali tak loňský rekord, kdy šlo trasu 266 účastníků. V letošním roce se poprvé do akce zapojilo sedm měst v tuzemsku. Český rekord v největším počtu lidí chodících s holemi nordic walking vznikne součtem všech jejich výsledků, řekla dnes ČTK jedna z organizátorek akce Eliška Sovová z Nadačního fondu Pro srdce Hané.   "V Olomouci účastníci pokusu o rekord ušli celkem 755 kilometrů. Nejstarší účastnice měla 91 let, nejmladší účastník naopak dva roky a ušel trasu 100 metrů i s hůlkami. To dokládá skutečnost, že tato pohybová aktivita je vhodná pro všechny věkové kategorie," uvedla Sovová, která jako lékařka doporučuje nordic walking svým pacientům. Chůze se speciálními holemi je podle ní vhodná i pro prevenci onemocnění srdce a cév, protože se při ní zapojuje více svalů a energetický výdej chodce je vyšší než při obyčejné chůzi.   V Olomouci si lidé mohli zvolit trasu 100 metrů, 500 metrů nebo 5000 metrů. Nejčastěji se rozhodli pro střední variantu.   Akci už mají za sebou v Karlových Varech, kde se do pokusu o rekord zapojilo 109 lidí. Obdobný počet se zúčastnil i akce v Brně. Seriál pokusů bude pokračovat v Českých Budějovicích, Plzni, Hradci Králové a Praze. Příští rok by se měl počet měst zvýšit.   Martina Šaradínová dr         