 Gastronomická akademie naučí, jak pečovat o pivo  --------------------    Ke zpravodajství: ilustrační FOTO ve Fotobance  ID foto: P200906300893201, FO02028824, FO01179880   --------------------    Praha 24. ledna (ČTK) - Správně pečovat o pivo se mohou naučit účastníci Akademie gastronomických umění, jejíž první seminář startuje v úterý v pivovaru Velké Březno. Odborníci jim také ukážou různé výčepní technologie i techniky servírování. Lekce, které se v únoru uskuteční také v pivovaru Krušovice a Starobrno, by posluchačům měly pomoci naučit se rozpoznávat cizí chutě v pivu. Součástí programu je soutěž v čepování. ČTK o tom informovala Ludmila Čechová z pořádající společnosti Heineken.   Cílem projektu je podle organizátorů snaha o zvyšování kvality české gastronomie. Chtějí také zájemcům o účast nabídnout užitečné informace z oboru a hostinským a provozovatelům restaurací pomoci ke zdokonalování jejich servisu.   Prvního semestru akademie se může zúčastnit majitel či provozní restauračního zařízení a také obsluha i štamgast. "Účast věrného hosta znamená, že mezi ostatními hosty požívá jisté autority a může ovlivňovat jejich mínění. Proto by měl právě štamgast vědět, že se v jeho oblíbené hospodě o pivo pečuje tak, jak se má," říká obchodní sládek společnosti Heineken Česká republika Svatopluk Vrzala.   Absolventi akademie získají certifikát garance kvality, který je vstupenkou do Ligy garantované kvality. Účast v tomto klubu nabízí provozovatelům restauraci některé profesní výhody. Aktuální stav v certifikované provozovně kontrolují obchodní sládci jednotlivých pivovarů.   ač jnd  