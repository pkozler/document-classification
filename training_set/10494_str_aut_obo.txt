 Prodej aut v USA a Japonsku loni rostl, evropské trhy ale klesaly  Praha 6. ledna (ČTK) - V loňském roce prodej automobilů stoupl ve Spojených státech a Japonsku. Příznivě se situace pro automobilky vyvíjela rovněž v Číně. Na předních evropských trzích se však loni poptávka po autech snížila kvůli ukončování či omezování programů šrotovného, v Česku prodej nových osobních a lehkých užitkových aut stagnoval.   Prodej nových osobních a nákladních automobilů ve Spojených státech se loni zvýšil o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. V letošním roce počítají automobilky General Motors, Ford a Toyota s nárůstem celkového prodeje aut v USA na 12,5 až 13 milionů vozů.   Celkový prodej automobilů v Japonsku v loňském roce stoupl o 7,5 procenta na 4,956 milionu vozů. Poptávka byla podpořena programem šrotovného, který však v září skončil. Japonská asociace výrobců automobilů (JAMA) tak v prosinci předpověděla, že v letošním roce prodej automobilů v Japonsku klesne zhruba o deset procent na 4,465 milionu vozů.   Prodej nových osobních automobilů v Německu, které je největším automobilovým trhem v Evropě, se v loňském roce propadl o 23,4 procenta na 2,92 milionu vozů. Ve Francii prodej klesl o 2,2 procenta na 2,25 milionu vozů a v Itálii se propadl o 9,2 procenta na 1,96 milionu vozů, tedy na nejnižší úroveň za 14 let.   Čína, která předloni vystřídala Spojené státy na pozici největšího automobilového trhu na světě, zatím údaje o prodeji za celý loňský rok nezveřejnila. V období od ledna do listopadu nicméně prodej vystoupal na 16,4 milionu vozů. S předstihem tak překonal výsledek za celý rok 2009, kdy činil 13,6 milionu vozů.   Největší americká automobilka General Motors tento týden oznámila, že v loňském roce zvýšila svůj prodej v Číně o zhruba 29 procent na 2,35 milionu vozů. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   Poptávka po automobilech se loni zvyšovala také na dalších rozvíjejících se trzích. V Brazílii například celkový prodej motorových vozidel stoupl o 12 procent na rekordních 3,51 milionu vozů.   V České republice se loni prodej nových osobních aut zvýšil o 4,7 procenta na 169.236 vozů. Odbyt užitkových se ale propadl o dvě pětiny na 11.576 aut. Celkové registrace osobních a lehkých užitkových automobilů tak loni klesly o 0,15 procenta na 180.812 vozidel.   pmh dvd  