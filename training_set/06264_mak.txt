 Infalce v Polsku v prosinci stoupla na 3,1 procenta  Varšava 13. ledna (ČTK) - Meziroční míra inflace v Polsku stoupla v prosinci na 3,1 procenta z listopadových 2,7 procenta. Proti předchozímu měsíci se spotřebitelské ceny zvýšily o o 0,4 procenta, v listopadu vzrostly o 0,1 procenta. Vyplývá to z údajů, které dnes zveřejnil polský statistický úřad. Zpráva posiluje očekávání, že polská centrální banka již brzy zvýší úrokové sazby.   Meziroční inflace byla v souladu s očekáváním analytiků dotazovaných agenturou Reuters. Meziměsíčně čekali analytici zvýšení cen o 0,3 procenta.   "Inflace je v souladu s očekáváním a nezměnila náš názor, že v lednu porostou úroky," uvedl ekonom ING Bank Śląski Rafal Benecki. Další analytici dodávají, že ceny se budou zvyšovat po celé první pololetí a inflace by mohla stoupnout na 3,5 procenta až 3,8 procenta. Úrokové sazby by se pak za celý rok mohly zvýšit až o jeden procentní bod.   Ceny potravin, nápojů a tabáku se v prosinci meziročně zvýšily o čtyři procenta, z toho ceny samotných potravin o 4,3 procenta. Meziměsíčně se však ceny potravin nezměnily. Oděvy proti prosinci 2009 zlevnily o 2,6 procenta, naopak ceny v dopravě stouply o 6,9 procenta.   irl mha  