 V týmu pro Fed Cup jsou Šafářová, Kvitová, Peschkeová a Strýcová  --------------------    Ke zpravodajství: FOTO/aktuality; AUDIO   Aktualizovali jsme od 3. odstavce.   --------------------    Praha 25. ledna (ČTK) - Čtveřice Lucie Šafářová, Petra Kvitová, Květa Peschkeová a Barbora Záhlavová-Strýcová se představí v utkání prvního kola Fed Cupu, které české tenistky sehrají 5. a 6. února v Bratislavě proti Slovensku. Nominaci dnes v Praze oznámil nehrající kapitán týmu Petr Pála.   Češky nastoupí k federálnímu derby s jednou změnou oproti loňské sestavě, která došla do semifinále. Lucii Hradeckou tentokrát nahradila Záhlavová-Strýcová. Aktuálně nejvýše postavenou českou hráčkou na žebříčku WTA je čerstvá čtvrtfinalistka Australian Open Kvitová na 28. místě, Šafářová figuruje na 35. pozici.   Pála připustil, že se poměrně dlouho rozmýšlel koho nominovat, neboť Češkám mimořádně vyšel úvod sezony v Austrálii. "Bylo to na jednu stranu příjemné a na druhou stranu těžké rozhodování, protože šest sedm holek hrálo všechny předešlé týdny velice dobře," uvedl Pála. Ten na vlastní oči viděl úvodní australské turnaje sezony v Brisbane, Sydney i grandslam v Melbourne a z Australian Open se dnes vrací domů.   Oporou by měla být Kvitová, která triumfovala v Brisbane a spolu s účinkováním v Melbourne protáhla svou vítěznou sérii už na devět zápasů. "Petra hraje ve Fed Cupu vždy výborně a navíc začala sezonu fantasticky. Je vždy platnou hráčkou a velkou budoucností týmu," řekl Pála.   "Lucka Šafářová hraje taky velice solidně a může porazit kteroukoliv hráčku na světě. Bára Strýcová šla hodně nahoru a navíc hraje výborně čtyřhru," podotkl Pála. "A Květa je naše nejzkušenější hráčka. Dokázala pode mnou vyhrát tři ze čtyř rozhodujících zápasů, tak věřím, že to tak bude i nadále," komentoval nominaci nehrající kapitán.   Češky mají se Slovenkami zatím stoprocentní bilanci: utkaly se s nimi třikrát a pokaždé zvítězily. Soupeřův kapitán Matej Lipták oznámí nominaci ve středu, ale už teď je téměř jisté, že ve výběru bude trio Daniela Hantuchová, Dominika Cibulková a Magdaléna Rybáriková.   Slovenky zatím podávají v této sezoně nevyrovnané výkony. Hantuchová se vrací do formy po zranění, Cibulková v Sydney překvapivě zdolala světovou jedničku Dánku Caroline Wozniackou, ale o týden dřív uhrála s Kvitovou v Brisbane pouze čtyři gamy.   Pála věří, že přechod z horké Austrálie do haly v Bratislavě jeho svěřenkyně zvládnou. "Přechod z venku do haly je vždy jednodušší než obráceně," podotkl.   Tým se sejde k utkání v pondělí kolem poledne. Kvitová s Peschkeovou však stále figurují v singlovém respektive deblovém pavouku Australian Open a mohly by tak dorazit později. "Budu jen rád, když se zdrží," doplnil Pála s úsměvem.   Utkání se bude hrát v bratislavském Národním tenisovém centru na středně rychlém povrchu Latex-ite. Losování se uskuteční v pátek 4. února, v sobotu jsou na programu od 14:00 úvodní dvouhry a v neděli od 12:00 se začnou hrát zbývající dvouhry a čtyřhra.   pha nkr  