 Ceny ropy vystoupily na nová maxima od října 2008  Upravili jsme v celém textu po dalším růstu cen, doplnili o vyjádření analytika.   --------------------    Londýn 3. ledna (ČTK) - Světové ceny ropy začaly nový rok růstem na nová maxima za více než 26 měsíců a americká ropa WTI překročila 92 dolarů za barel. Investoři předpokládají, že globální ekonomické oživení letos nabere sílu, a sázejí na to, že cena ropy se může za přílivu nových peněz na trh dostat nad 100 dolarů za barel.   Cena WTI po poledni vystoupila o 80 centů na 92,20 dolaru za barel, nejvýše od října 2008. Navázala tím na vzestup z konce pátečního obchodování, kdy posílila o jeden a půl dolaru na loňské závěrečné maximum 91,38 USD. Severomořská ropa Brent posílila dnes o více než dolar a dostala se až čtyři centy nad 96 dolarů za barel, rovněž maximum za více než dva roky.   Obchodování v Asii a Evropě bylo vzhledem k volnu v Japonsku a Británii slabé, odpoledne by však mělo získat impulz ve zprávě o prosincovém vývoji zpracovatelského průmyslu v USA. Trh bude z nových ekonomických údajů vyvozovat vodítka ohledně tempa oživování největší světové ekonomiky. Vedle dnešní zprávy se bude zaměřovat hlavně na páteční údaje o nezaměstnanosti.   Analytici čekají, že cena ropy bude po loňském růstu o zhruba 15 procent letos dál zpevňovat, avšak jen jednociferným tempem. Brzdit ji bude nadále křehká situace globální ekonomiky, vysoká úroveň zásob a volných těžebních kapacit kartelu OPEC, bouřlivý rozvoj nových nalezišť ve světě a zánik obav z brzkého dosažení maxima těžby, takzvaného ropného zlomu.   Někteří analytici souhlasí s názorem ropné organizace OPEC, podle níž má nynější růst cen čistě spekulativní charakter a fundamentální faktory nabídky a poptávky jej neodůvodňují. Činitelé OPEC sami v minulých dnech přispěli ke vzestupu cen trváním na tom, že bez přesvědčivého vzestupu poptávky těžbu nezvýší.   "Z fundamentálního hlediska to nedává smysl. Struktura trhu říká něco jiného," řekl k růstu cen analytik ropného trhu Olivier Jakob z firmy Petromatrix. Obchodníci však čekají, že na trhu se počátkem roku objeví příliv nových peněz a v krátkodobém horizontu není jiná možnost než sledovat trh a sázet na další růst cen.     Ceny ropy v dolarech za barel (asi 159 litrů) v SEČ v 12:08 SEČ:     burza  typ  kontrakt  aktuální cena  předchozí závěr     Londýn - ICE  Brent  únor  95,95  94,75     New York - Nymex  WTI  únor  92,15  91,38     hp jw dvd  