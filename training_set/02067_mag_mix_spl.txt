 Pánská společenská móda si dává záležet na kvalitě  --------------------    Ke zpravodajství: ilustrační FOTO ve Fotobance; AUDIO  ID foto: FO03018869, FO02077799, F200911290324301, F201012100307201   --------------------    Praha 17. ledna (ČTK) - Kvalitní materiály v kombinaci s dokonalým střihem jsou základem pro pánské společenské oblečení. Aktuální plesová sezona si dává záležet na zvýraznění siluety. Podle návrhářů se musí také dbát na doplňky. Jako zajímavý akcent mohou působit vesty, knoflíky, šátky nebo rukavičky.   "Pro ples je vhodný frak s bílou nebo černou košilí a širokým pasem. To patří ke slušivé klasice. Pěkná ale může být i kombinace saka a kalhot s vestami z různých materiálů a barev," řekla ČTK návrhářka Helena Fejková. Kombinovat se podle ní může například samet s hedvábím. "Sako může být ze sametu a kalhoty z hedvábí nebo z tenké vlny. Důležitým doplňkem je zajímavá kravata, vyvázaný šátek nebo extravagantní motýl," uvedla.   Podle návrhářky Išky Fišárkové se móda vest ve společenském oblečení vrací. Tento prvek garderoby má prý i praktický význam. "Vhodná je pro muže, kteří mají bříško. Také když si muž odloží sako, působí stále upraveně," řekla ČTK. Jednoduchý plesový oděv oživí a zůrazní brokátová vytkávaná vestička.     Zatímco dámy mohou měnit každou plesovou sezonu siluetu i styl, slavnostní oblékání mužů je poněkud konzervativní. O to větší důraz se klade na kvalitu materiálu a střihu. "Dekorování mužů je omezené. Mnohdy doslova počítáme stehy, důležitý je každý detail," řekla ČTK návrhářka Jiřina Tauchmanová.   Podle tvůrců je pro letošní plesovou sezonu aktuální velmi štíhlá silueta, která kopíruje postavu. "Sako musí dokonale padnout. Může působit až příliš těsně. Pokud je však dobře tvarované, pohyb neomezuje. Může mít jeden nebo dva rozparky na zadním díle. Při tanci si ho pak muži mohou i rozepnout," radí Tauchmanová.   Kvalitní oblek by podle tvůrkyně měl být ze stoprocentní vlny. Módní barvy jsou stále černá, šedá či antracitová. Velmi žádané jsou materiály s leskem. Velký návrat slaví pro společenské oblečení frak a smoking. "Ženy se rády zdobí a muži by měli působit adekvátně," podotkla Tauchmanová.   Výrazným prvkem v garderobě moderního muže je podle módních tvůrců košile. "Může být z kvalitní bavlny, ale také lesklá. Do společnosti se nosí se sámky, krajkou nebo i výšivkou," uvedla Tauchmanová. Pro zdobení košile se mohou použít skutečně zlaté knoflíky nebo ozdobené pravými diamanty. Cení se ruční prošívání, vyšívání monogramů či darovací nápisy. Ty sice při plesání zvlášť nevyniknou, ale tanečník se tak může blýsknout při méně oficiální části zábavy, kdy se zpravidla saka odkládají.   Podle Išky Fišárkové jsou trendem posledních let košile s manžetami, které zdobí manžetové knoflíky. Ty jsou velmi oblíbené jako takzvaný pánský šperk. "Odvážnější muži pak mohou pro slavnostní příležitost nosit řetízek nebo náhrdelník přes košili," upozornila návrhářka.     Dobře padnoucí oblek byl měl být úměrný postavě. "Je třeba myslet na postavu a to, jak se člověk cítí," uvedla Fejková. Sako ovšem nemusí mít jen klasický střih. Efektní může být "stojáček" místo obvyklé klopy či asymetrické zapínání. Také materiály s kovovými lesky zajistí elegantní vzhled.   Podle Fejkové jsou pro ples důležité rukavičky, i když muži je dnes prakticky nepoužívají. "Mohly by být i barevné. Nemusejí s oblekem vůbec souviset," míní.   Jedním z nejdůležitějších prvků pánského společenského "outfitu" jsou boty, na které muži často nedbají. Přestože se má za to, že plesovou obuví jsou zejména černé lakýrky, nemusí to být pravidlo. "Stačí nenápadný oblek a k tomu boty s 'psími dečkami', tedy návleky, které kryjí nárty a kotníky," radí Fejková. Tuto obuv si pro tanec oblíbil například zesnulý popový král Michael Jackson a známá je i z filmu Někdo to rád horké. Pro poměrně konzervativní české poměry je to však prý zatím příliš odvážné.   Alexandra Malachovská kš  