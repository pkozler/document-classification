 Na Libavou zavítalo takřka 2000 lidí, akci nepřálo počasí  Libavá (Olomoucko) 1. května (ČTK) - Tradiční akce Bílý kámen, kdy stoupenci cyklo i pěší turistiky mohou navštívit jinak uzavřený vojenský újezd Libavá, dnes přilákala takřka 2000 lidí. Akci již druhým rokem nepřálo počasí, déšť zkrápěl účastníky akce od brzkého ráno až do 14:00, řekl dnes ČTK jeden z pořadatelů akce Jaroslav Koš.   Přes nepříznivé počasí dnes na Bílý kámen zavítali lidé z mnoha míst republiky. "I když několik set z nich čekalo před vstupními prostory několik hodin na zlepšení počasí a nakonec do vojenského prostoru vůbec nevjeli, ti skalní si tento ročník nenechali vzít a do deště náležitě vybaveni, nebo i nevybaveni, vjeli v úctyhodných počtech," poznamenal Koš.   Přes ztížené podmínky průjezdu náročným terénem všichni účastníci ukončili akci ve zdraví a opustili vojenský prostor do 16:00. Podle Koše příslušníci vojenské i státní policie nezaznamenali žádné závažné problémy.   Akce je pojmenována podle pověstmi opředeného skaliska, které poskytuje nádherný výhled na Hanou a je viditelné až z Drahanské vrchoviny. Koná se pravidelně od roku 1994 a její návštěvnost vždy závisí právě na počasí. Poprvé v historii se vojenský prostor lidem otevře i na konci srpna. Akce je v České republice zcela ojedinělá a za příznivého počasí se jí zúčastňuje i přes 6000 cyklistů a turistů z celé republiky.   Celková rozloha vojenského újezdu Libavá je 327,33 kilometru čtverečných. Svou rozlohou je druhým největším vojenským újezdem v České republice.   slu jpt  