 Na cyklostezku z Medlešic do Pardubic se asi nenajde investor  Pardubice 26. ledna (ČTK) - Na stavbu cyklostezky mezi Medlešicemi a Pardubicemi se asi nejspíš nenajde investor. Pardubický kraj sice vypracoval projektovou dokumentaci, ale chce ji předat Pardubicím, které o ni ovšem nemají zájem. Novinářům to dnes řekl náměstek primátorky Jindřich Tauber (ČSSD).   "Kraj na to peníze nemá a cyklostezku nepovažuje za jednu ze svých priorit. Chce projektovou dokumentaci předat jako dar městu Pardubice," řekl Tauber.   O cyklostezce mezi Chrudimí a Pardubicemi se uvažuje od roku 1999. Chrudim ji dokončila předloni až do Medlešic, tedy na území svého katastru. Je dlouhá asi dva kilometry. Chrudim ještě plánuje přechod pro chodce a cyklisty přes silnici I/37 a prodloužení cyklostezky do tamní průmyslové zóny.   Tauber podotkl, že město nehodlá stavět cyklostezku na katastru jiných obcí. Radnice nemá peníze nazbyt a cyklostezka z Medlešic do Pardubic není aktuální téma. Cyklisté v současnosti využívají starou silnici z Chrudimi, po které už nejezdí tak mnoho aut.   jlc hš  