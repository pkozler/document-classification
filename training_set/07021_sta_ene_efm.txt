 Bögl a Krýsl z Dobřan postaví letos 35 větrných elektráren v SRN  Dobřany (Plzeňsko) 12. května (ČTK) - Dobřanská stavební firma Bögl a Krýsl postaví letos v Německu a Nizozemsku 35 větrných elektráren. Do tohoto odvětví se přesouvá kvůli zmrazení českého stavebního trhu. Kontrakt si zajistila se svojí mateřskou firmou a německým partnerem v technologii, řekl ČTK ředitel firmy Josef Krýsl.   "V Německu už jich máme nasmlouváno 18, něco bude také v Nizozemsku. Uplatní se tam až 40 lidí z Čech. Stavby prvních šesti elektráren začnou koncem května, kdy tam nastoupí první skupiny," dodal.   Elektrárny bude podnik stavět většinou při moři, kde fouká největší vítr. "Naše mateřská společnost má na tento projekt patent. Vymysleli jsme novou konstrukci, kdy jsme schopni ty elektrárny montovat až do výšky 180 metrů. Každý metr přidá procento na účinnosti," uvedl ředitel. Běžně se budou stavět do výšky 150 až 160 metrů.   Firma nejprve vybuduje základ, poté betonové segmenty, které se na sebe nakládají a sepnou lanem až do výsky 80 metrů. Jde o skruže jako u studní, uvnitř nichž jezdí výtah. "Poté se pokračuje ocelovými desetimetrovými díly. Zatímco ostatní firmy v těchto výškách už musí využívat obrovské jeřáby Mamut, které jsou jen dva v Evropě, my jsme schopni, díky výjimečné technologii vyvinuté našimi konstruktéry, montovat vše z věžového jeřábu, který připínáme ke konstrukci a stále ho posouváme nahoru. Náklady na jeřáb jsou desetiprocentní oproti Mamutu," řekl Krýsl.   Větrné elektrárny by měly tvořit pět procent z letošního obratu firmy Bögl a Krýsl. Podnik se 700 zaměstnanci v Česku, Polsku a na Slovensku předloni utržil 3,8 miliardy korun, loni 4,1 miliardy, ale letos vinou totálního propadu stavebnictví v Česku jen 2,6 až 2,8 miliardy Kč. Loňský hrubý zisk byl jako v roce 2009 kolem 100 milionů korun; letos se má pohybovat kolem nuly. "Dali jsme si cíl přežít toto období s lehkou ztrátou do doby, než někdo dostane rozum a začne se stavět. Možná budeme muset ztrátu z českého trhu dotovat ze zahraničí," dodal ředitel.   Václav Prokš hj  