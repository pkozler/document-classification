 Do představenstev Makra ČR a Metra SR zasedli Fluck a Fidler  Praha 20. ledna (ČTK) - Členy představenstva sítě velkoobchodů Makro Cash&amp;Carry ČR a Metro Cash&amp;Carry Slovakia se stali nový finanční ředitel Ulrich Fluck a nový personální ředitel Josef Fidler. Společnosti o tom dnes ČTK informovaly v tiskové zprávě.   Fluck nahradil v pozici finančního ředitele Rolanda Ruffinga, který nyní zastává funkci generálního ředitele Metro Cash &amp; Carry Maďarsko.   Fluck, který pochází z Německa, je ve skupině Metro Group od října 2010, kdy nastoupil do funkce finančního ředitele v německém Düsseldorfu. Předtím byl zaměstnán u skupiny Häussler-Gruppe, ve které do roku 2006 zastával funkci generálního ředitele společnosti Häussler-Gruppe Finance GmbH.   Fidler, který nastoupil do rok neobsazené funkce personálního ředitele obou společností, přišel z firmy Drill B.S. Od roku 1983 působil na různých personálních pozicích v České republice a na Slovensku, například ve společnosti McDonald’s, Unilever, Eurotel a DHL Information Services.   Společnosti Makro Cash &amp; Carry ČR a Metro Cash &amp; Carry Slovakia jsou součástí nadnárodní skupiny Metro Group, která ve 30 zemích světa provozuje 670 velkoobchodních center.   vrk jw  