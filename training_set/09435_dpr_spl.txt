 Po Brněnské přehradě jezdí ode dneška nová loď Vídeň  --------------------    Ke zpravodajství: FOTO/aktuality; AUDIO   --------------------    Brno 14. května (ČTK) - Na hladinu Brněnské přehrady dnes technici slavnostně spustili novou dopravní loď. Nese jméno Vídeň po partnerském městu Brna. Loď přišla na 15,5 milionu korun, může plout rychlostí 15 kilometrů za hodinu a na palubu se vejde 200 cestujících. Zajímavostí je například to, že na kapitánském můstku jsou solární panely, díky nimž může fungovat v kabině kapitána klimatizace, řekla dnes ČTK mluvčí dopravního podniku Linda Škrancová.   Loď zástupci Brna i Vídně pokřtili - rozbili o její bok láhev šampaňského. Poté ji technici po speciální konstrukci necelou půlhodinu spouštěli na hladinu. Zájemci pak mohli na první projížďku. V běžném provozu bude loď cestující vozit od pondělka.   Lodní doprava na Brněnské přehradě slaví letos 65 let od zahájení provozu. V jubilejním roce dopravní podnik koupil dvě nové lodě, další pojmenovanou po jiném partnerském městě Brna Utrecht bude dopravce spouštět na hladinu koncem května.   Na přehradě se dnes otevřela i nová výpravna. "Bude sloužit jednak jako zázemí pro posádku lodí, ale také jako pokladna pro zakoupení jízdenek," uvedla Škrancová. Vedle výpravny se v červenci otevře nové občerstvení. Nová budova stála pět milionů korun. V další etapě rekonstrukce přístaviště plánuje dopravní podnik opravit přístupovou cestu k nové výpravně a nástupním můstkům.   Dopravní podnik dnes zájemcům otevřel i loděnici v Brně-Bystrci. K vidění byl podle Škrancové třeba manipulační vozík pro loď, lidé se mohli dozvědět, jak se měří tloušťka plechu ultrazvukem, i jak vypadají lodní uzly a vlajková abeceda.   lce snm  