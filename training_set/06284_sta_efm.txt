 Pronájmy skladů  zvýšily ve čtvrtletí výnosy VGP na 169 mil. Kč  Praha 13. května (ČTK) - Hrubé výnosy z pronájmů developerské společnosti VGP se v prvním čtvrtletí zvýšily meziročně o 19 procent na 6,9 milionu eur, tedy asi na 169 milionů korun. ČTK to dnes sdělila firma. Další výsledky nezveřejnila. VGP se zaměřuje hlavně na výstavbu skladů a dalších průmyslových ploch. Jádro podnikání má v Česku.     "Skupina VGP zaznamenala silnou poptávku po pronajímatelném prostoru v rámci celého středoevropského trhu, na kterém je VGP aktivní. Tuto poptávku poháněl obzvlášť automobilový průmysl, zdravotnické a lehké montážní činnosti," uvedl developer.   Po přepočtu na celý rok se výnosy z uzavřených nájemních a budoucích nájemních smluv zvýšily na 18,6 milionu eur (zhruba 454 milionů korun).     VGP má nyní ve výstavbě šest projektů, které představují 60.250 metrů čtverečních pronajímatelné plochy. Většinu těchto projektů chce dokončit v letošním druhém a třetím čtvrtletí. Mezi největší uskutečněné projekty firmy patří skladový areál v Praze-Horních Počernicích.   Firmě se letos podařilo u Liberce získat dva pozemky sousedící s tamním logistickým parkem VGP. Na nich bude moci postavit dalších 18.000 metrů čtverečních pronajímatelných ploch.   Akcie VGP jsou na burzách v Bruselu a Praze. Kromě Česka podniká například na Slovensku, v Maďarsku nebo v Pobaltí.   dnv dvd  