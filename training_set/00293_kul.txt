 Kulturní organizace neví, zda získají dotace od ministerstva  Praha 17. ledna (ČTK) - Neziskové kulturní organizace, které čekají na dotace na letošní rok z ministerstva kultury (MK), stále nemají jistotu, jestli s nimi mohou počítat. Přitom podle usnesení vlády z února 2010 měla ministerstva zveřejnit na svých webových stránkách nejpozději do konce roku seznam úspěšných projektů. Na  webu MK  se poskytnuté informace liší odbor od odboru, některé zveřejnily seznamy bez komentáře, jiné nezveřejnily vůbec nic.   "Obsah seznamů je daný vnitřními předpisy ministerstva, nicméně se formulačně může odbor od odboru lišit," sdělil ČTK Jan Cieslar z tiskového oddělení ministerstva kultury. "Pracujeme však na takovém řešení, aby byl přístup k těmto seznamům pro uživatele do budoucna komfortnější, přívětivější a tím pádem i více transparentní," dodal.   Podle Jana Vávry z iniciativy Za Česko kulturní ministerstvo kultury zatím situaci organizacím, které jsou závislé na grantech, příliš neulehčuje. Na základě nových pravidel organizace musely podat žádosti v dřívějším termínu, výsledky ale dříve nejsou.   "Zveřejnění seznamů dotací pro rok 2011 na ministerstvu kultury není jednotné kvality a je zřejmé, že nebylo postupováno podle stejné metodiky," uvedla pro ČTK ředitelka sdružení Otevřená společnost Marta Smolíková. "Některé výsledky prvních kol jednání komisí chybí. V některých případech lze tabulky považovat za čistě formální bez žádné výpovědní hodnoty," dodala Smolíková.   Například odbor médií a audiovize na  webu  zveřejnil pouze seznam projektů podpořených v loňském roce, k letošku tam není ani slovo. V  rubrice  stejného odboru lze navíc mimo jiné nalézt odkaz na zásady poskytování dotací z roku 2008, které už dávno neplatí. Žádné informace k úspěšným projektům na rok 2011 na své části  webu  nezveřejnil ani zahraniční odbor.   Podle Smolíkové by bylo vhodné pro příští rok zrevidovat to, jak se ministerstvům daří či nedaří uvést v život usnesení vlády o poskytování dotací. "Pokud by k tomu přispěly příklady dobré praxe, které by administrativě ministerstva kultury usnadnily implementaci těchto zásad, jistě by to přispělo k transparentnějšímu a efektivnějšímu výkonu státní správy," dodala.     Leona Matušková Heczková mkv  