 Polský bezdomovec přežil polonahý v mrazu s deseti promile v krvi  Varšava 29. ledna (ČTK) - Polský bezdomovec přežil polonahý venku na lavičce v desetistupňových mrazech, v krvi měl přes deset promile alkoholu. Oznámila to agentura DPA s odvoláním na polské zdroje. Obě okolnosti přitom samy o sobě bývají obvykle smrtící.   Případ se stal v polském pohraničním městě Cieszyn na pomezí s Českem. Před místním nádražím na lavičce byl nalezen bezdomovec, který nejevil známky života. Přivolaná záchranná služba zjistila, že muž je v bezvědomí a má 10,24 promile alkoholu v krvi.   Při tomto množství by většina lidí byla po smrti, lékaři považují za životu nebezpečnou už úroveň tří promile.   Přesto muž z Cieszyna není v Polsku rekordmanem. Před několika lety bylo u jistého vesničana z centrální části země naměřeno dokonce 12,3 promile alkoholu v krvi. Pětačtyřicetiletý muž tuto dávku přesto přežil.   V Česku je rekordmanem mezi podnapilými zřejmě čtyřiačtyřicetiletý muž ze Semilsku, který před pěti roky naboural fekální vůz s osmi promile alkoholu v dechu. Od soudu dostal podmínku, o rok později přesto v opilosti boural znovu, tentokrát s traktorem.   ik jf  