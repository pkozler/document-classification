 Zisk obchodů pro kutily Home Depot vzrostl o 12 procent  New York 17. května (ČTK) - Maloobchodní společnosti Home Depot, která je největším řetězcem obchodů pro kutily na světě, stoupl v prvním fiskálním čtvrtletí čistý zisk o 12 procent na 812 milionů USD (14 miliard Kč). Růst podpořily nižší provozní náklady. Tržby se však kvůli pomalému startu jarní sezony snížily. Firma přes slabší tržby zlepšila celoroční odhad zisku.   Tržby za tři měsíce do 1. května klesly o 0,2 procenta na 16,82 miliardy USD. Zisk byl v souladu z odhady analytiků, tržby však zaostaly za očekáváním. Tržby v obchodech otevřených nejméně rok se snížily o 0,6 procenta, z toho v USA o 0,7 procenta. Provozní výdaje mírně klesly o 1,8 procenta na 4,41 miliardy USD.   Letošní začátek jarní sezony byl slabší kvůli chladnému a deštivému počasí v severní části země a tornádům na jihovýchodě, které zbrzdily venkovní práce. Jarní sezona je obvykle nejdůležitějším obdobím pro prodejce potřeb pro kutily.   Průměrná cena za prodanou položku stoupla o 1,5 procenta na 53,35 dolaru. Počet transakcí však klesl o 1,9 procenta. Home Depot na konci čtvrtletí provozoval 2245 obchodů po celých Spojených státech, v Kanadě, Mexiku, Číně, na ostrově Guahan a Amerických Panenských ostrovech.   Společnost rovněž zlepšila výhled zisku na akcii za celý fiskální rok na 2,24 dolaru z předchozích 2,20 dolaru. Příjmy se mají z loňských 68 miliard USD zvýšit zhruba o 2,5 procenta. Analytici čekají zisk 2,3 dolaru na akcii při tržbách 69,72 miliardy dolarů, napsala agentura AP.   irl vju  