 Z porouchané rakouské lanovky evakuovali 90 turistů  Vídeň 30. ledna (ČTK) - Už podruhé v jednom měsíci museli záchranáři zasahovat na hornorakouské hoře Kasberg. Ze zatím neznámých příčin se před polednem zastavila sedačková lanovka, takže museli z osmi gondol vyprostit asi 90 turistů.   "Evakuace probíhá výborně," zdůraznil velitel horských záchranářů Martin Trautwein. "Svítí slunce, teplota je nad nulou, lidé netrpí šokem, takže si záchrannou akci skoro užívají," řekl agentuře APA. Trvání vyprošťovací akce odhadl zhruba na hodinu a půl.   Na stejném místě museli horští záchranáři zasahovat od poloviny prosince už potřetí. V polovině prosince zastavil lanovku silný vítr, v gondolách tehdy uvízlo devět lidí.   Velká akce pak čekala na záchranáře na téže hoře letos na Tři krále. Ze stojícího sedačkového výtahu museli v tomto případě vyprostit stovku lyžařů. Nejdřív se vyskytla technická závada a po přepnutí na nouzový provoz se zlomila jedna z hřídelí soustrojí. Do záchrany rekreantů byli nasazeni horští záchranáři, alpská policie, zdravotníci z Červeného kříže, hasiči, tři vrtulníky rakouského autoklubu ÖAMTC a jeden vrtulník policejní.   tw mik      