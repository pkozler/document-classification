 Neuwirtha má v obraně Baníku  nahradit Adámik z Banské Bystrice  Ostrava 22. ledna (ČTK) - Náhradou za stopera Aleše Neuwirtha, který odešel do Plzně, by se v Ostravě měl stát banskobystrický fotbalista Jozef Adámik. Pětadvacetiletý střední obránce dostal od Baníku nabídku k přestupu, o němž by oba kluby měly jednat v úvodu týdne.   Adámika si ve svém bývalém působišti vytypoval trenér Karol Marko, který ho v Dukle před odchodem do Ostravy vedl. Hráč už má za sebou i telefonát s předsedou představenstva Baníku Jakubem Kahounem.   "Po panu Kahounovi mi telefonoval i trenér Marko, že o mě mají zájem. Už je to jen na dohodě mezi kluby," uvedl Adámik pro deník Šport.   Zájmům slezského klubu nahrává i skutečnost, že Adámikovi skončí v květnu v Dukle smlouva a byl by pak k mání zadarmo. Rodák z Komárna, který vstřelil na podzim jeden gól, by se brzy mohl stát na Bazalech i vůdčí personou zadních řad. Kontrakty totiž v létě vyprší zkušeným stoperům Fernandu Nevesovi i Renému Bolfovi a zatím tak není jisté, zda na Bazalech zůstanou.   "S velkou pravděpodobností se s představiteli Baníku sejdeme začátkem příštího týdne," řekl pro slovenský list prezident Dukly Tomáš Geist.   lrm ura  