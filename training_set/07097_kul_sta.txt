 V památkově chráněném domě v N. Jičíně bude návštěvnické centrum  N. Jičín 10. května (ČTK) - Památkově chráněný měšťanský dům číslo 45 na Masarykově náměstí v Novém Jičíně se během několika měsíců promění v návštěvnické centrum. To začne fungovat v říjnu a lidé v něm najdou mimo jiné interaktivní expozici mapující výrobu klobouků. Informovala o tom mluvčí města Marie Machková. Dům je známý tím, že v něm v roce 1790 zemřel jeden z největších vojevůdců 18. století, generál Gideon von Laudon.   Ivana Kovaříková z městského odboru obecního podnikání uvedla v tiskové zprávě, že v domě právě probíhají bourací práce, vyzdívají se příčky a dál se upravují vnitřní prostory podle projektu. "Součástí návštěvnického centra, které bude otevřeno sedm dní v týdnu, bude i klobouková kavárna a dětský koutek. Kvůli lepší turistické dostupnosti bude do přízemních prostor domu přestěhováno i informační centrum," sdělila Machková.   Na vybudování kloboukářské expozice spolupracuje město s místním výrobcem klobouků Tonak a Muzeem Novojičínska. Machková uvedla, že návštěvníci se seznámí s výrobou klobouků od prvotního získání materiálu až po finální tvarování a zdobení. Většinu exponátů si budou moci osahat. Výrobu uvidí lidé na záznamech v promítacích koutcích, v domě bude zkušebna klobouků a multifunkční ateliér.   Dům bude bezbariérový, takže o zážitky nepřijdou ani tělesně postižení návštěvníci. "V rámci exkurze do historie a poznání jednotlivých kroků výroby klobouku si zájemci mohou na funkčních strojích vyrobit svůj vlastní suvenýr," informovala mluvčí města.   Vybudování návštěvnického centra bude stát 13,8 milionu korun. "Přes 11 milionů bude uhrazeno z dotace Regionálního operačního programu Moravskoslezsko. Zbývající část zaplatí město ze svého rozpočtu," dodala Machková.   vpl jpt  