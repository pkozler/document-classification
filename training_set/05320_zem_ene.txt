 Vodárenskou soustavu na jihu Čech bude provozovat JVS  České Budějovice 25. ledna (ČTK) - Vodárenskou soustavu v jižních Čechách bude od dubna provozovat místo společnosti Čevak její majitel, Jihočeský vodárenský svaz (JVS). Čevak ji provozoval od roku 2008 a smlouvu měl do roku 2018, požádal ale o její ukončení, řekl dnes novinářům ředitel JVS Antonín Princ. Důvodem byl pro Čevak ztrátový provoz soustavy. Ukončení smlouvy musí ještě potvrdit valná hromada JVS, která se koná tento pátek.   "Nenaplnila se naše očekávání spojená s růstem spotřeby vody. V důsledku ekonomické krize dochází k jejímu dalšímu poklesu, a protože musíme plnit i další závazky, je pro nás tato provozovatelská smlouva neudržitelná," poznamenal ředitel Čevak Jiří Heřman. Čevak se bude ale ještě další tři roky podílet na odběru pitné vody z vodárenské soustavy.   Podle Prince by koncoví odběratelé vody změnu neměli vůbec poznat. "Dodavatel, jímž je vždy některá provozovatelská firma, se nemění," podotkl Princ. K ukončení smlouvy dohodou přistoupili podle něj zejména proto, aby udrželi vodárenskou soustavu v kraji stabilní, a to jak provoz, tak i ceny prodávané vody. Změna smlouvy nebyla podle Prince možná. Vypsání nového výběrového řízení by zase trvalo rok nebo déle, a to by stabilitě provozu soustavy neprospělo, doplnil Princ.   Aby JVS mohla provozování soustavy převzít, rozhodla se zaměstnat asi 50 lidí, kteří měli u firma Čevak tuto oblast na starosti.   Z Vodárenské soustavy jižní Čechy odebírá pitnou vodu 141 měst a obcí, v nichž žije kolem 380.000 lidí. Loni se ze soustavy odebralo téměř 17 milionů metrů krychlových vody.   kpe sap  