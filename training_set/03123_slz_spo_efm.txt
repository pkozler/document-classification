 Hušák: Sazka není v insolvenční situaci, Vítek: návrh podám  --------------------    Ke zpravodajství: FOTO/aktuality; AUDIO   Zprávu jsme celkově upravili a doplnili reakci Radovana Vítka a Komerční banky. Doplnili jsme klíčové slovo: Vítek.   --------------------    Praha 14. ledna (ČTK) - Sazka není právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky. Podání tohoto návrhu nebude mít vliv na činnost společnosti. Na dnešní tiskové konferenci to řekl předseda představenstva a šéf Sazky Aleš Hušák. Podnikatel Radovan Vítek poté ČTK potvrdil, že i s ohledem na "nezaplacení jediné koruny" z celkové dlužné částky za své pohledávky u Sazky v pondělí 17. ledna v 10:00 hodin podá u Městského soudu v Praze návrh na insolvenci vůči Sazce.   Vítek je největším věřitelem Sazky, což loterijní společnost neuznává. Podnikatel již dříve vyzval akcionáře Sazky k rychlému řešení situace a výměně jejího vedení. "Podobná vyjádření, jaké předvedl Hušák dnes na tiskové konferenci, se dají těžko brát vážně," řekl ČTK.   Představitelé Sazky dnes uvedli, že firmě nehrozí insolvence, hrozí pouze podání šikanózního návrhu na insolvenci. "Cílem podání návrhu není pouhé uspokojení údajných pohledávek, ale účelová snaha vyvolat paniku na trhu a snížení cen dluhopisů a pohledávek, tato aktiva pak získat a ovládnout Sazku. Je to zcela jednoduchý pokus o nepřátelské převzetí," řekl Jaromír Císař z advokátní kanceláře Císař, Češka, Smutný a spol., která se Sazkou spolupracuje. Vítek tento záměr prý vyjádřil před měsícem před Českou obcí sokolskou. Lapidárně to vyjádřil slovy "čím hůře, tím lépe", poznamenal Císař.   Tržní ocenění Sazky je podle Hušáka přes 15 miliard Kč, což výrazně převyšuje hodnotu jejích závazků. Ta činí 10,5 miliardy Kč. Tržní ocenění dceřiných společností včetně zbytného majetku je kolem čtyři miliard korun. V případě návrhu na insolvenci musí jít podle Císaře o skutečnou neschopnost plnit existující závazky, nikoliv o neochotu dlužníka v důsledku toho, že platnost závazků neuznává. Oprávněnost nároků, které po Sazce uplatňuje Vítek, Sazka neuznává. "Vůči pohledávkám, o kterých se spekuluje, máme započteny vlastní pohledávky vůči bankám (Komerční bance a Raiffeisenbank)," dodal Hušák.   Komerční banka dnes ČTK oznámila, že Sazka podala na ni 29. prosince 2010 u Městského soudu v Praze žalobu o zaplacení částky 574,4 milionu Kč s příslušenstvím. "Svůj nárok opírá o tvrzení, že jí údajně měla vzniknout škoda miliard Kč údajným poškozením 'dobré pověsti a dobrého jména' společnosti Sazka. Komerční banka nárok uplatňovaný Sazkou popírá a podnikne veškeré právní kroky k tomu, aby žaloba byla v plném rozsahu zamítnuta," sdělila mluvčí KB Monika Klucová.   Původ společností, které koupily od bank pohledávky za Sazkou, je podle Hušáka nejasný. "Pana Vítka tam nikde nenacházím. Pokud se k tomu hlásí, pak má velký daňový problém," uvedl Hušák. Z eventuálně prohlášené insolvence podle něj Vítek nic nezíská, hlavní slovo by prý měli majitelé dluhopisů.   "Předpokládáme, že (návrh) bude podán kyperským bezdomovcem, aby na něm nešlo uplatňovat škody. My ji budeme uplatňovat především po bankách, které nás do této situaci dostaly," podotkl Hušák.   "Ať si pan Hušák říká co chce, může si být jist, že se mu kyperský bezdomovec v pondělí určitě ozve! To, čím argumentuje, je snůška hloupostí", reagoval pro iHNed.cz Vítek. To, co Sazka předvádí, není podle Vítka nic než "snaha udělat kolem toho mlhu" a udržet stav, jaký je.   Vítek ČTK řekl, že Česká televize pro pořad Otázky Václava Moravce pozvala Vítka a Hušáka ke společnému duelu, který se měl odehrát v neděli. Vítek účast slíbil ve čtvrtek. "Bohužel, jak jsme se právě od ČT dozvěděli, Hušák účast odmítl. Z toho lze vyvodit jediné, že se pan Hušák neodvažuje účastnit přímé konfrontace s fakty, což opět jen dokazuje, jak je současná situace neudržitelná," dodal.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší domácí loterijní firma, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Majoritní akcionář Sazky ČSTV ve středu odmítl přímý vstup investora do společnosti. Ze tří oficiálních nabídek - od Penty, holdingu Synot a firmy E invest Martina Ulčáka, tak zelenou té poslední. Pokud bude podán na Sazku návrh na insolvenci, ta bude omezena při nakládání se svým majetkem. To se ale netýká O2 areny, která patří pod dceřinou společnost Bestsport. "Jednáme, máme uzavřené dohody o mlčenlivosti," odpověděl Hušák na dotaz k prodej víceúčelové haly.     Sazka zaslala 6. ledna majitelům dluhopisů oznámení, že bude schopna zaplatit jen splatný úrok, ale už ne jistinu. Splácení dluhopisů chce Sazka podle Hušáka posunout o jeden až dva roky. "Příští týden o tom budeme intenzivně jednat," dodal bez bližších podrobností.   Podání návrhu na zahájení insolvenčního řízení nemá a nebude mít podle Hušáka žádný vliv na běžnou činnost společnosti. Není pochyb o tom, že po podání insolvenčního návrhu může Sazka přijímat Sázky a vyplácet výhry, doplnil Císař.   Mezinárodní ratingová agentura Standard &amp; Poor's ve čtvrtek snížila rating dlouhodobých závazků Sazky na nejnižší stupeň D z dosavadní známky CC. Hodnocení D jako "default" (termín pro nesplacení jakékoli části splatného dluhu) upozorňuje investory, že firma není nadále schopna splácet své dluhy. Úpravu ratingu podle svých slov očekával, pro firmu prý nemá bezprostřední dopady. "Rating by mohl mít vliv na hodnotu dluhopisů, ale to se neprojevilo," uvedl Hušák.   V úterý se vedení Sazky sejde se zástupci pěti zahraničních fondů a bank, jež většinu dluhopisů vlastní. Ve druhé půli ledna bude valná hromada držitelů dluhopisů, která by nové podmínky musela schválit. Hušák řekl podle Hospodářských novin akcionářům, že součástí ozdravného plánu, jejž chystá, je jednání s bankami o vzniku nového věřitelského klubu, který by Sazce poskytl úvěr. V klubu by byly Česká spořitelna, Fortis, Citibank, UniCredit a J&amp;T Banka, některé banky však účast ve věřitelském klubu odmítají. "Jednání bank a klienta probíhají podle potřeby, ale pokud vím, tak žádný klub zatím ustanoven nebyl," řekla ČTK mluvčí spořitelny Klára Gajdušková.   fd mha jw  