 Zisk Honeywellu se ve čtvrtletí víc než zdvojnásobil  Boston 28. ledna (ČTK) - Americkému průmyslovému konglomerátu Honeywell International Inc. se ve čtvrtém čtvrtletí více než zdvojnásobil zisk. Důvodem však byly převážně účetní úpravy. Firma rovněž oznámila, že prodá svoji automobilovou divizi CPG, která vyrábí olejové filtry a nemrznoucí směsi, soukromému investičnímu fondu Rank Group za 950 milionů USD (asi 16,8 miliardy Kč).   Čistý zisk se za tři měsíce do konce prosince zvýšil na 369 milionů USD, tedy 47 centů na akcii, z loňských srovnatelných 163 milionů USD, čili 20 centů na akcii. Bez zahrnutí vlivů účetních změn spojených s penzijním pojištěním zisk činil 87 centů na akcii a mírně překonal odhady analytiků, kteří čekali zisk 86 centů. Tržby stouply o 12 procent na 9,04 miliardy USD.   Prodej divize CPG má být dokončen ve třetím čtvrtletí. Firma má 2000 zaměstnanců a její loňské příjmy činily zhruba jednu miliardu USD. Divize rovněž vyrábí zapalovací svíčky Autolite a produkty pro péči a auta značky Holts. Honeywell se rozhodl prodat divizi, protože nezapadá do jeho portfolia.   Tržby letecké divize se ve čtvrtletí zvýšily o šest procent na 2,83 miliardy USD. Tržby divize automatizačních a kontrolních systémů stouply o 15 procent na 3,91 miliardy USD a v divizi dopravních systémů o 18 procent na 1,15 miliardy USD. Tržby v divizi speciálních surovin, jako jsou pryskyřice a chemikálie, se zvýšily o 12 procent na 1,15 miliardy USD.   Za celý loňský rok firmě stoupl zisk o 34,7 procenta na 2,02 miliardy USD, neboli 2,59 dolaru na akcii. Tržby se zvýšily o osm procent na 33,37 miliardy USD. Letos společnost očekává zvýšení zisku na 3,6 až 3,8 dolaru na akcii, napsala agentura AP.   Honeywell již v roce 1993 otevřel vývojové středisko v Praze, bylo to první zařízení svého druhu mimo území USA. Další vývojáře firma zaměstnala v Brně, kam přišla v roce 2003. Kromě toho má firma závody v Olomouci a Ostravě. Do obchodního portfolia společnosti patří především řídící prvky pro domácnost i průmysl a zabezpečovací systémy, v Česku má i závod poskytující služby pro výzkumnou základnu skupiny.   irl dvd  