 V Rusku při požáru v nákupním centru zahynuli dva lidé  Aktualizovali jsme bilanci a okolnosti události.   --------------------    Moskva 22. ledna (ČTK) - Nejméně dva mrtvé a několik zraněných si dnes v Rusku vyžádal  požár  v pětipatrovém nákupním středisku. V městě Ufa na Urale zasahovali hasiči a budova byla evakuována. Informovaly o tom ruské agentury.   Svědci slyšeli nejprve silný výbuch, po němž propukl požár a z oken budovy šlehaly plameny a valil se dým. Podle mluvčího ministerstva pro mimořádné události Vasilije Chisamutdinova oheň vypukl při stavebních pracích. Úřady tak fakticky vyloučily možnost, že šlo o teroristický útok.   Na místě požáru, který způsobil částečný kolaps budovy, zasáhlo asi 20 hasičských vozů s šedesátkou požárníků. Ti uvnitř našli těla muže a ženy. Zranění utrpěli podle různých zdrojů tři nebo pět lidí, kteří byli odvezeni do nejbližších nemocnic.   Nákupní a zábavní středisko Evropa je situováno v centru města a jsou v něm na pěti podlažích obchody, restaurace, noční kluby a kadeřnictví. Nedaleko budovy je autoopravna.   rv pel šeb  