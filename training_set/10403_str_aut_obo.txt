 Prodej aut v USA by letos mohl stoupnout na téměř 13 milionů  Detroit 21. ledna (ČTK) - Výzkumná společnost J.D. Power dnes zvýšila odhad letošního prodeje automobilů ve Spojených státech na téměř 13 milionů z dříve předpokládaných 12,8 milionu vozů. Loni prodej stoupl o 11 procent na 11,6 milionu vozů.   "Optimismus ohledně automobilového průmyslu roste v důsledku lepšího výhledu pro ekonomiku," uvedl analytik Jeff Schuster z firmy J.D. Power. Dodal, že pokud se zlepší ekonomická situace a zvýší dostupnost úvěrů, bude mít automobilový sektor prostor k dalšímu růstu.   J.D. Power předpokládá, že výroba automobilů v Severní Americe letos stoupne o zhruba sedm procent na 12,6 milionu vozů. V prvním čtvrtletí se začnou vyrábět například nové verze automobilů Ford Focus, Chrysler 300 a Honda Civic, napsala agentura Reuters.   Předloni se prodej automobilů v USA propadl na 10,4 milionu vozů, tedy na nejnižší úroveň za 27 let. Největší americká automobilka General Motors předloni prošla bankrotovým režimem. V rámci rozsáhlé restrukturalizace prodala některé značky a přeměnila se v menší podnik, který má pružněji reagovat na požadavky zákazníků. Bankrotovému režimu se předloni nevyhnula ani další americká automobilka Chrysler.   pmh mha   