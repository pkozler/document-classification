 Olomoucká radnice obnoví o víkendu noční autobusové spoje MHD  Olomouc 15. prosince (ČTK) - Olomoucká radnice obnoví počínaje tímto víkendem část nočních autobusových spojů městské hromadné dopravy, které zrušilo začátkem loňského roku z úsporných důvodů tehdejší vedení města. Proti zrušení nočních linek se postavilo asi 800 lidí, kteří se připojili k protestu, jenž iniciovalo olomoucké Hnutí Duha. Jeho zástupci rozhodnutí města uvítali, vadí jim však to, že obnovená noční autobusová linka bude obsluhovat menší území města než v minulosti.   Mluvčí olomouckého dopravního podniku Magdaléna Kopřivová dnes ČTK řekla, že první noční spoje vyjedou v noci na neděli. Bude je zajišťovat autobusová linka číslo 50. Její trasa povede z městské části Neředín, přes náměstí Národních hrdinů, tržnici, hlavní vlakové nádraží, náměstí Republiky, okresní soud, Wolkerovu ulici, ulici Okružní na sídliště Tabulový vrch. Každý druhý spoj noční linky pak udělá malý okruh od vlakového nádraží do Pavloviček a Hodolan.   V Olomouci dříve fungovaly tři noční autobusové linky. Zajížděly mimo jiné do městských částí Holice či Nové Sady. Do těchto lokalit linka číslo 50 jezdit nebude. "Přesto si myslíme, že nová linka pokryje 90 procent poptávky po nočních spojích. Šlo nám hlavně o to zabezpečit v noci dopravu mezi vlakovým nádražím a velkými sídlišti," řekl už dříve novinářům náměstek primátora Ivo Vlach (TOP 09).   Hnutí Duha, které v minulosti proti zrušení nočních linek protestovalo, by však uvítalo větší rozsah noční městské hromadné dopravy. "Je dobře, že bude opět v Olomouci alespoň částečně zajištěna noční dopravní obslužnost. Má to však několik zásadních nedostatků - jedny z nejlidnatějších městských částí zůstanou bez noční obsluhy, a to Povel, Nové Sady, Lazce, Holice, ale i vzdálenější lokality jako je Svatý Kopeček," uvedla iniciátorka obnovy nočních linek z Hnutí Duha Simona Horká.   Olomoucký dopravní podnik, který je akciovou společností města, předloni přepravil v tramvajích a autobusech MHD o pět procent méně pasažérů než před třemi lety. Zatímco v roce 2008 městskou hromadou dopravu využilo 61,6 milionu cestujících, předloni to bylo 58,5 milionu lidí.   orv snm  