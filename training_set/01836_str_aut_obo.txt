 A.T. Kearney: Prodej aut v USA letos stoupne o 14 procent  Detroit 22. května (ČTK) - Prodej nových automobilů ve Spojených státech v letošním roce stoupne o 14 procent na 13,2 milionu vozů. Předpověděla to tento týden poradenská společnost A.T. Kearney. Dodala, že prodej japonských automobilek na americkém trhu letos zřejmě zasáhnou jejich výrobní problémy, které jsou důsledkem březnového zemětřesení v Japonsku.   Z potíží japonských automobilek by podle A.T. Kearney měli těžit američtí konkurenti General Motors, Ford Motor a Chrysler Group i jihokorejský rival Hyundai Motor.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Problémy s dodávkami japonských součástek se projevily také v zahraničí.   A.T. Kearney je ve své prognóze pro americký trh o něco optimističtější než výzkumná společnost J.D. Power. Ta tento týden ponechala svůj odhad letošního prodeje aut v USA beze změny na 13 milionech vozů. V samotném květnu počítá J.D. Power s meziročním nárůstem prodeje o šest procent na 1,073 milionu automobilů.   V loňském roce se prodej automobilů v USA zvýšil o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. Předloni se propadl na 10,4 milionu vozů, tedy na nejnižší úroveň za 27 let.   A.T. Kearney předpokládá, že v roce 2013 prodej v USA dosáhne 16 milionů vozů a v roce 2016 bude činit 16,7 milionu vozů. V desetiletí před útlumem poptávky v letech 2008 až 2009 činil prodej v průměru téměř 17 milionů vozů ročně, napsala agentura Reuters.   pmh mol  