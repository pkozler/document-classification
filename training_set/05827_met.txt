 Lednové povodně byly mírné, většinou na úrovni dvouletých průtoků  Praha 19. ledna (ČTK) - Povodně, které v uplynulých dnech v Česku způsobilo teplé počasí a s ním spojená obleva, byly mírné a podle ministerstva zemědělství se ve většině případů držely na úrovni dvou- až pětiletých průtoků. Dvacetiletý průtok zaznamenali vodohospodáři jen v povodí Vltavy na Radbuze a Mži. ČTK o tom dnes informovala mluvčí ministerstva Tereza Dvořáčková.   V současné době platí povodňové stupně ještě na dolním Labi a dolní Ohři, v povodí Berounky, Sázavy, Lužnice, dolní Vltavy, na Svratce, Dyji a horní Moravě. Nejvyšší povodňový stupeň - ohrožení přitom je na Labi v Ústí nad Labem a v Děčíně, sdělil dnes ČTK Český hydrometeorologický ústav. Podle něj ale hladiny řek budou nadále klesat, hladina dolního Labe by se měla dostat pod třetí stupeň už dnes odpoledne.   Kvůli oblevě, ke které se přidaly intenzivní srážky, se hladiny toků začaly zvedat v sobotu 8. ledna. Nejvýrazněji se to podle Dvořáčkové projevilo v oblasti povodí Vltavy, Ohře a částečně v povodí Labe. Povodí Moravy bylo zasaženo jen minimálně do úrovně prvního povodňového stupně.   Rozvodněné řeky pak kulminovaly následující pátek, kdy vodohospodáři zaznamenali ohrožení na osmi místech. Nejhorší situace byla v povodí Berounky a na Ohři, upřesnila mluvčí. Doplnila, že povodňové vlny výrazně pomohla zvládnout včasná manipulace na přehradách v zasažených oblastech.   "Přestože nástup povodně se zdál dramatický, na většině území dosáhl jen dvouletých průtoků. Podle předběžného zjištění dvacetiletý průtok zaznamenali v povodí Vltavy na Radbuze a na Mži. V povodí Ohře a Labe došlo jen výjimečně k překročení pětiletých průtoků," řekl k tomu podle mluvčí ministr Ivan Fuksa.   ktp rot    