 Běžec Řezáč měl žaludeční problémy, třetí místo ho potěšilo  --------------------    Ke zpravodajství: FOTO/aktuality   --------------------    Bedřichov (Liberecko) 9. ledna (ČTK) - S lehkými žaludečními potížemi odjel Stanislav Řezáč 44. ročník Jizerské padesátky, ale dokázal udržet krok s nejlepšími. A na jarním sněhu dojel do Bedřichova na třetím místě.   "Jsem rád, protože mám žaludeční problémy a síla mi trošičku chyběla. Tenhle sníh je hrozně těžký a na to musíte mít, aby se dalo ujet," řekl Řezáč.   Sedmatřicetiletý Řezáč naposledy vyhrál nejslavnější domácí dálkový běh před deseti let a od jeho zařazení do FIS Marathon Cupu mu triumf uniká. Přesto je za poslední tři roky nejúspěšnějším běžcem - pokaždé získal pomyslný bronz.   "Toho letošního si docela vážím," porovnával Řezáč letošní třetí místo s těmi předešlými. "Tentokrát se nejelo ve finiši, ale bylo to roztrhané. Podařilo se mi v závěru ujet skupince dobrých lidí. Jsem spokojený," řekl Řezáč, který porazil třeba Švéda Mathiase Fredrikssona nebo slavného Nora Thomase Alsgaarda.   Řezáč nestačil pouze na suveréna závodu Anderse Auklanda z Norska a druhého Oskara Svärda ze Švédska. Tato dvojice odjela na osmém kilometru. "Na ty dva jsem neměl, ale jinak jsem se nakonec cítil dobře a šly mi lyže," řekl Řezáč, kterému mazal norský servisman Stian Gronas, který dříve pracoval i pro Pettera Northuga.   Běžcům komplikovalo mazání počasí. V Jizerských horách v sobotu pršelo a při závodu teplota vystoupala na pět stupňů. Jelo se na klistry a mezi závodníky se vytvořily velké časové odstupy. "Když jsou jarní sněhy, tak jsou rozdíly větší. Je to o tom, jak komu jedou lyže a kdo je jak těžký," řekl Řezáč. Při své váze 86 kilo měl problémy, když se chtěl pořádně odrazit. "Zabořují se kroužky," uvedl.   Celkovou úpravu stopy na trati Řezáč pochválil, ale postěžoval si na posledních pět kilometrů. "Tam to bylo rozjeté čtyřkolkou a kdybych měl jet s někým ostrý finiš, tak by to nebylo příjemné. Jinak závod byl upravený dobře," řekl Řezáč.   Po Jizerské padesátce Řezáče čeká 22. ledna klasický závod na 42 km v rámci rakouského Dolomitenlaufu a 30. ledna italská Marcialonga na 70 kilometrů. "Jizerka mi ukázala, že na to mám, že můžu jezdit s nejlepšími, tak uvidíme," řekl Řezáč, jehož jedním z velkých snů v dálkovém lyžování je vyhrát slavný Vasův běh.   smr ohr  