 Po havárii zdravotnického vrtulníku v Saúdské Arábii čtyři mrtví  Rijád 7. ledna (ČTK) - Při havárii vrtulníku rychlé zdravotnické pomoci dnes v Saúdské Arábii přišli o život všichni čtyři lidé na palubě. Stroj, který patřil zdravotnické službě saúdskoarabské armády, se zřítil jižně od hlavního města Rijádu. Podle agentury AP to oznámilo saúdskoarabské ministerstvo obrany. Úřad příčinu neštěstí zjišťuje.   Helikoptérou, pilotovanou dvěma místními piloty, letěl egyptský lékař a zdravotní sestra původem z Filipín. Neštěstí se stalo asi 35 kilometrů jižně od Rijádu.   Podle prohlášení ministerstva nikdo z posádky nepřežil.   kne mik  