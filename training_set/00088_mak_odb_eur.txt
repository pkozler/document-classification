 Z dotací proti nezaměstnanosti je vyčerpána víc než polovina  Praha 26. ledna (ČTK) - Pro financování z Operačního programu Lidské zdroje a zaměstnanost bylo v nynějším programovém období 2007 až 2013 schváleno zatím 2592 projektů v celkové hodnotě 32,7 miliardy korun. Celková částka, kterou lze mezi žadatele rozdělit, je zhruba 55 miliard korun. Vyplývá to z údajů ministerstva práce a sociálních věcí (MPSV).   Firmy, organizace i jednotlivci mohou v rámci programu předkládat projekty, jejichž cílem je například nabídnout práci znevýhodněným skupinám obyvatel nebo zvyšovat kvalifikaci zaměstnanců. Do současné chvíle bylo vypracováno 8456 projektů v celkovém objemu 69,86 miliardy korun. "To už nyní překračuje možnosti programu," uvedla ředitelka Odboru řízení pomoci z Evropského sociálního fondu na MPSV Iva Šolcová.   Nejčastějšími žadateli, asi z jedné poloviny, jsou soukromé firmy, čtvrtinu projektů předložily neziskové organizace. Z objemu financí mířila více než polovina vyčleněných prostředků do projektů předkládaných státem a jeho institucemi a třetina prostředků krajům.   Operační program Lidské zdroje a zaměstnanost funguje od roku 2007, financován je z Evropského sociálního fondu. Na období 2007 až 2013 v něm bylo pro Česko vyčleněno 1,84 miliardy eur (zhruba 44,6 miliardy Kč). Česká republika k této částce přidává ze státního rozpočtu dalších 320 milionů eur.   pcl dvd  