 MMR chce lákat do republiky turisty z okolních zemí  --------------------    Ke zpravodajství: FOTO/aktuality   --------------------    Brno 13. ledna (ČTK) - Ministerstvo pro místní rozvoj chce zatraktivnit Českou republiky pro turisty z okolních zemí. Rezervy vidí především v nedostatku informací o ubytovacích kapacitách. Chce také zavést hvězdičkování hotelů podle jednotných standardů. Rezervy jsou i v kvalitě poskytovaných služeb. Na veletrzích GO a REGIONTOUR to dnes řekl ČTK ministr pro místní rozvoj Kamil Jankovský (Věci Veřejné).   "Rezervy jsou jak v kvalitě poskytovaných služeb, tak i v tom, jakým způsobem se informace o zařízeních pro cestovní ruch dostávají do světa," uvedl Jankovský. Ministerstvo podle něj chystá projekty, které budou prezentovat české regiony pro širokou veřejnost a nejbližší okolí. "Z hlediska incomingové turistiky, která je z hlediska ekonomiky významná, máme rezervy," řekl Jankovský.   Vzorem je Rakousko, které kvalitně prezentuje nejen Vídeň a Alpy, ale všechny svoje regiony. Ministerstvo uvažuje i o redukci zastoupení České centrály cestovního ruchu CzechTourism. Podle Jankovského je jich ve světě příliš mnoho. "Z mého pohledu je daleko lepší soustředit se na incoming z okolních zemí, tak jak to dělá například Rakousko. Proto uvažujeme o určité redukci zastoupení, které má Czechtourism a chceme se soustředit na prezentaci regionů," uvedl Jankovský.   Další nedostatkem je malý počet informací o ubytovacích kapacitách v České republice na zahraničních serverech. Podle Jankovského je pro turisty ze zahraničí někdy jednodušší najít ubytování mimo republiku. "V České republice najdete bílá místa. Úroveň hotelů je nesrozumitelná pro zákazníky jak tuzemské, tak zahraniční," uvedl Jankovský.   Podle něj proto MMR jednalo s asociacemi cestovních kanceláří i hotelů a restaurací o zavedení jednotného standardu hvězdičkování. Dnes je naprosto nahodilé. "Navazuje na to rating hotelů, hodnocení jejich kvality. Připravujeme detaily, které budou zveřejněný během několika měsíců," uvedl Jankovský.   Zájem turistů o ČR dále zvyšují recenzní internetové stránky o ubytovacích zařízeních. V zahraničí je jich hodně, v ČR minimum. "Spoluobčan se v Česku strašně těžko orientuje," uvedl Jankovský.   Ministerstvo podle něj připravuje i zákon o cestovním ruchu. Jankovský nečeká, že by v dohledné době vstoupil v platnost. Důvodem je napjatá rozpočtová situace. "Zákon musíme připravit, abychom, až to situace během jednoho nebo dvou let umožní, mohli se systémovou podporou cestovního ruchu začít," uvedl Jankovský. Současná situace je podle něj roztříštěná. Návrh zákona by měl rozdělit kompetence mezi stát, kraj a obce a dát cestovnímu ruchu řád, včetně určitého závazku státu pro podporu cestovního ruchu. "To jsou věci, které dnes chybí," dodal Jankovský. Podle něj jsou aktivity na podporu cestovního ruchu roztříštěné a nejsou dostatečně propojené.   Filip Vrána jpt  