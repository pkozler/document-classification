 Čimelice na Písecku chtějí vybudovat čističku za 60 milionů korun  Čimelice (Písecko) 9. května (ČTK) - Čimelice na Písecku chtějí vybudovat čističku odpadních vod a přispět tak ke zlepšení kvality vody v nedaleké Orlické nádrži. V současnosti odpadní vody vypouštějí do potoka. Náklady na vybudování čističky a části kanalizace by se měly pohybovat kolem 63 milionů korun, řekl ČTK starosta Vladimír Pánek. Obec nyní čeká, zda uspěje se žádostí o dotaci.   Obec s téměř tisíci obyvateli by mohla se stavbou začít v podstatě hned po přidělení dotace. Má už stavební povolení, vybrala stavební firmu, jedná také s bankami o přidělení úvěru. Spoluúčast na stavbě by měla být kolem 20 milionů korun, uvedl starosta. Čimelice chtějí čističku provozovat samy, aby mohly ovlivňovat například cenu stočného.   Čistička by měla být vybavena moderními technologiemi, které odbourávají fosfor. Ten způsobuje růst sinic, které zhoršují kvalitu vody.   Čističku odpadních vod chtějí vybudovat i nedaleké Mirotice, také tady čekají na rozhodnutí o přidělení dotace.   Orlickou přehradu kromě komunálních odpadních vod fosforem znečišťuje hospodaření na rybnících, zemědělská půda a lesy. Jeho zdrojem nejsou jen oblasti v blízkosti přehrady, ale například také povodí Lužnice nebo Nežárky. Jen na Písecku je 80 procent obcí bez čistíren odpadních vod, mají je většinou jen velká sídla.   kpe nlm  