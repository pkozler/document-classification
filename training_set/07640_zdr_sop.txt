 Dětská poliklinika funguje v Brně 20 let, rozšiřuje rehabilitaci  Brno 4. ledna (ČTK) - Dětská poliklinika v Brně chce letos přistavět část rehabilitačního stacionáře, v němž zdravotníci pomáhají dětem po dětské mozkové obrně i s jinými handicapy. Stacionář by poté měl rozšířit záběr péče, aby tam například své postižené dítě mohli na týden umístit rodiče cestující na dovolenou. Poliklinika vznikla před 20 lety. Za tu dobu si podle ředitelky Rut Svobodové našla pevné místo v brněnském systému zdravotnictví. Cílem je rozsah péče udržet, řekla ČTK.   Poliklinika vznikla jako městská příspěvková organizace v lednu 1991. Cílem tehdy bylo sdružit do jednoho objektu ambulantní specialisty pro děti. V objektu původně působil městský výbor komunistické strany. "Postupná přeměna těchto prostor v ordinace lékařů, odborná pracoviště a čekárny pro pacienty byla velmi náročná," uvedla Svobodová. Musel se třeba dostavět evakuační výtah, opravovala se střecha.   Proměnily se i interiéry čekáren a ordinací. Ve vstupní hale jsou dnes k dispozici přebalovací pulty i dětské koutky.   Pod polikliniku patří i troje městské jesle, které se v posledních letech opravovaly. V posledních několika letech jsou tamní místa zcela obsazena. Podle Svobodové však není třeba kapacitu rozšiřovat. "Pořád je tam rezerva v tom, že tam jsou děti matek, několik v každém zařízení, které jsou doma na mateřské dovolené s druhým dítětem," popsala. V jeslích je 110 míst.   Poliklinika sídlí v Bílém domě na Žerotínově náměstí v centru Brna. Je jednou ze dvou městských poliklinik. Další, pro dospělé, se nachází v Zahradníkově ulici. Svobodová, která nedávno obhájila post ředitelky dětské polikliniky ve výběrovém řízení, vede dočasně obě zařízení. Řízením Polikliniky Zahradníkova ji radní pověřili v minulém volebním období, když odvolali tamní ředitelku.   lce mol  