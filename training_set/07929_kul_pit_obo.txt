 Na americkém trhu čteček vítězí Kindle od Amazonu  New York 27. května (ČTK) - Čtečka Kindle společnosti Amazon se stala jasným, ne-li dominantním hráčem na americkém trhu čtecích zařízení pro elektronické knihy. Vyplynulo to ze čtyřdenní konference vydavatelů BookExpo America, která ve čtvrtek skončila v New Yorku. Konkurenční čtečka Nook společnosti Barnes &amp; Noble's sice byla příjemným překvapením, ale pozici Amazonu neohrozila. A iPad od firmy Apple odborníky zklamal.   "Apple měl dobrý začátek, ale pak už to za moc nestálo," komentoval situaci na trhu šéf společnosti Penguin Group David Shanks. Zařízení iPad je podle něj natolik polyfunkční, že čtení knih nemá velkou prioritu jako u speciálních čteček typu Kindle nebo Nook.   Loni bylo v USA prodáno na 20 milionů iPadů a elektronický knížní obchod Applu zvaný iBookstore je navíc přístupný i prostřednictvím dalších 160 milionů zařízení iPhone a iPod. Přesto zůstala firma Apple za očekáváním a není zatím silnou konkurencí Amazonu. Odhaduje se, že Applu patří deset procent trhu, zatímco Amazonu 60 až 65 procent.   Apple ve svém iBookstoru nabízí k prodeji 150.000 knih zatímco Amazon jich ve svých virtuálních skladech mé téměř milion. Prodej elektronických knih se loni v USA zvýšil ve srovnání s rokem 2009 dvojnásobně a tvoří pětinu všech knižních prodejů.   Čtečka Nook společnosti Barnes &amp; Noble se nečekaně stala dvojkou a patří ji čtvrtina amerického trhu. Firma těží z poměrně husté sítě kamenných knihkupectví, kde svou čtečku masivně propaguje.   jas  