 OECD kladně hodnotí strategii pro zvýšení konkurenceschopnosti ČR  Zprávu jsme aktualizovali v 1., 4., 7. a 8. odstavci o nové informace.   --------------------    Praha 21. června (ČTK) - Organizace pro hospodářskou spolupráci a rozvoj (OECD) kladně hodnotí novou strategií konkurenceschopnosti České republiky na roky 2012 až 2020, kterou připravilo ministerstvo průmyslu a obchodu. Novinářů to dnes po jednání s ministrem průmyslu a obchodu Martinem Kocourkem sdělil ekonomický expert OECD pro střední a východní Evropu Andreas Wörgötter. Vláda by mohla strategii projednat už příští týden.   "OECD vítá snahu ČR cíleně a koordinovaně prosazovat kroky, které povedou ke zvýšení její konkurenceschopnosti. Zkušenosti s realizací podobně ambiciózních koncepcí ze zahraničí ukazují, že cesta od přijetí k uskutečnění reforem umí být poměrně klikatá. ČR by měla usilovat o to, aby ze zkušeností zemí OECD vytěžila maximum, a vytvořila tak podmínky, které ji v rámci OECD zařadí na špičku," uvedl Wörgötter.   Nová strategie konkurenceschopnosti má podle Kocourka zařadit Česko do elitní dvacítky nejvíce konkurenceschopných zemí světa. Jejími hlavními pilíři jsou efektivní instituce, kvalitní infrastruktura a ekonomika poháněná inovacemi. V předchozích letech se pozice Česka zhoršovala a loni se na světovém žebříčku konkurenceschopnosti Světového ekonomického fóra propadlo o pět pozic na 36. místo.   "Hodnocení od OECD je další v řadě konzultací, kterými strategie prochází předtím, než ji projedná vláda. V rámci otevřené konzultace doma v ČR se nám sešlo přes dvě stě návrhů na zlepšení od široké veřejnosti. I mezi nimi přitom převažovaly spíše pozitivní ohlasy," uvedl Kocourek. Podle ministra bylo loňské doporučení OECD pro ČR jedním z hlavních důvodů, které ministerstvo přiměly analýzu konkurenceschopnosti a následně i strategii připravit.   Součástí strategického projektu je například novela zákona o investičních pobídkách, díky které by tuto podporu v budoucnu mohly čerpat také projekty zaměřené na výzkum, vývoj a strategické obchodní služby. MPO rovněž plánuje spustit společný fond státního a soukromého kapitálu, který by měl podporovat perspektivní projekty tuzemských firem, jejichž standardní financování je obtížné. MPO v materiálu navrhuje také zlepšit fungování finančních trhů.   "ČR má všechny předpoklady usilovat o podstatné zvýšení a dlouhodobé udržení vysoké životní úrovně svých občanů. Ambice posunout se během příští dekády do první dvacítky zemí podle indexu globální konkurenceschopnosti není vůbec nereálná. Strategie mezinárodní konkurenceschopnosti nabízí soustavu chytrých a koordinovaných reforem, které nás k tomuto cíli mohou dovést," podotkl náměstek ministra průmyslu a obchodu Martin Tlapa.   MPO návrh strategie konkurenceschopnosti ve středu zašle vládě, která ji tak bude moci už příští týden projednat. O zařazení materiálu na program jednání vlády rozhodne premiér Petr Nečas. Podle Kocourka není nutné kvůli strategii konkurenceschopnosti zřídit funkci místopředsedy vlády pro ekonomiku, který by měl její realizaci na starost a koordinoval by práci jednotlivých ministerstev.   "Pokud si vláda vezme strategii za svou, tak jsem přesvědčen, že premiér Nečas bude schopen převzít roli lídra této strategie. Instituce, která bude určena pro dohled nad implementací, bude dělat servis v tom, aby on (premiér) případně mohl tuto strategii na ostatních členech vlády a vládních institucích vynucovat," popsal Kocourek.   S novou strategií konkurenceschopnosti v pondělí vyslovili souhlas také odboráři a zaměstnavatelé. Předchozí analýzy zpracované MPO nebo Národní ekonomickou radou vlády podle Kocourka ukázaly, že navzdory dílčím zlepšením je česká ekonomika stále z velké části založena na levné pracovní síle. Podnikatelům vadí zejména neefektivní veřejné instituce, nadměrná regulace a korupce.   beh dvd  