 Na Pustevnách začal třináctý ročník Sněhového království  --------------------    Ke zpravodajství: ilustrační FOTO ve Fotobance  ID foto: P201001170379701, P201001170372401, P200901100401801, P200901100400401   --------------------    Pustevny (Vsetínsko) 12. ledna (ČTK) - Na Pustevnách v Beskydech dnes začal třináctý ročník sympozia Sněhové království. Jeden z nejznámějších lyžařských areálů na Moravě ozdobí v následujících dnech sněhové a ledové sochy. Přihlášeny jsou týmy z České republiky, Slovenska, Polska a Bulharska. Stavíme sněhové válce a stan pro ledovou galerii, ve čtvrtek ráno na nich začnou pracovat sochaři, řekl ČTK jeden z pořadatelů akce Miroslav Hrabal.   Umělci budou tvořit svá díla ze sněhových válců o průměru a výšce tři metry, objemu 22 metrů krychlových a váze 11 tun. Ledové sochy vzniknou z několika ledových bloků o celkové hmotnosti až 1500 kilogramů. Pořadatelé plánují, že letos vzniknou tři sněhové a devět ledových soch. "Uvidíme, jak to nakonec dopadne. Teplo sněhové sochy ohrožuje. Možná jich bude méně a ledových více," uvedl Hrabal.   Organizátoři nevylučují, že v budoucnu se na Pustevnách budou vytvářet jen ledové sochy, které zde měly premiéru předloni. "Jsme schopni vyrábět technický led, díky němuž jsme méně závislí na počasí," přiblížil Hrabal s tím, že letos bude oproti minulému ročníku zhruba o polovinu větší stan pro ledovou galerii. Ve srovnání s loňskem je dvojnásobné i množství připraveného ledu.   Výtvory zhodnotí odborná porota, výtvarníci mezi sebou navzájem a také diváci. Akce, kterou každoročně navštíví více než 10.000 lidí, vyvrcholí vyhlášením nejlepších děl v neděli ve 14:00. Na víkend organizátoři připraví program na podiu se soutěžemi pro děti a k ochutnání občerstvení u ledového baru nebo u některého ze stánků. Ledové sochy budou na Pustevnách k vidění do 24. ledna.   Za dosavadních dvanáct ročníků Sněhového království bylo vytvořeno přes 120 soch, na jejichž tvorbě se podílelo více než 100 profesionálních výtvarníků z pěti zemí. Sochy přišlo let zhlédnout na 140.000 návštěvníků.   jav jnd  