 Softwarové pirátství ve firmách loni kleslo, v domácnostech roste  Praha 28. ledna (ČTK) - Softwarové pirátství v tuzemských firmách je na ústupu. Loni podíl nelegálních programů klesl o tři procentní body na zhruba 30 procent. V domácnostech naopak softwarové pirátství roste a podíl programů bez zaplacené licence je už poloviční. Odhadla to protipirátská organizace BSA.   Za poklesem pirátství ve firmách stojí zejména obavy vlastníků a manažerů z možných rizik a následná prevence. "Dříve se do preventivních programů registrovaly řadově desítky či stovky společností. Loni to ale byly téměř dvě tisícovky firem, což je enormní nárůst," uvedl mluvčí BSA Jan Hlaváč.   Firmy letos na kompenzacích za používání nelegálních programů zaplatí v průměru 260.000 korun, což je o čtyři procenta více než loni. Podniky se přitom většinou snaží dohodnout na odškodném, aby se vyhnuly soudu.   V domácnostech naopak softwarové pirátství dlouhodobě roste o dva až tři procentní body ročně a nyní se pohybuje na úrovni 50 procent. "Pirátství tlačí nahoru zejména vyšší počet osobních počítačů a snadný přístup k internetu, kde lze nelegální software snadno dohledat," dodal Hlaváč.   V Česku se podle poslední analýzy BSA užívá celkově 37 procent softwaru nelegálně. Kvůli pirátství tak tuzemské softwarové firmy přicházejí ročně o tržby v hodnotě 3,6 miliardy korun. Nová míra pirátství bude vyhlášena letos v květnu. Pokles o další procentní bod, či dokonce o dva, by byl podle Hlaváče obrovským úspěchem.   jsa dvd  