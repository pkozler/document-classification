 V areálu českokrumlovského zámku dnes otevřeli nové Hradní muzeum  --------------------    Ke zpravodajství: AUDIO; FOTO/aktuality   --------------------    Český Krumlov 10. ledna (ČTK) - Turisté se ode dneška mohou vydat do jedné z nejstarších a nejhodnotnějších staveb českokrumlovského zámeckého areálu. Národní památkový ústav tam za pomoci dotace z takzvaných norských fondů vybudoval za 40 milionů nové Hradní muzeum. Do areálu má přilákat turisty mimo hlavní sezonu. V té si ho každoročně přijde prohlédnout přes 300.000 lidí a patří tak k nejnavštěvovanějším v zemi.   "Muzeum bude na rozdíl od většiny hradních a zámeckých expozic otevřeno po celý rok, v jižních Čechách se tak přidá k hradu Rožmberk a zámku Hluboká, kde jsou v provozu zimní prohlídkové trasy," řekl ČTK ředitel ústavu Petr Pavelec.   V 29 sálech návštěvníci uvidí stovky cenných exponátů, které ležely ukryty v zámeckých depozitářích. V neposlední řadě okouzlí návštěvníky dosud neznámé výhledy na město.   V prvních dvou místnostech jsou prezentovány dějiny krumlovského hradu a šlechtických rodů Rožmberků, Eggenbergů a Schwarzenbergů, sídlících v průběhu staletí v Českém Krumlově. Jsou tam vzácné artefakty, například sbírka schwarzenberské gardy, artefakty z mincovny nebo zbrojnice. Návštěvníci mohou spatřit také bohatě zdobenou perskou zbroj, jejíž cesta do zámeckých sbírek je zatím zahalena tajemstvím.   V dalších místnostech mohou projít bytem ředitele správy schwarzenberského panství a navštívit jeho kancelář z počátku 19. století a zavítat do expozice církevních památek. "Výjimečným exponátem je zde pozoruhodný relikviář svatého Reparáta, který obsahuje ostatky světce z římských katakomb," upozornil kastelán Pavel Slavko.   V jiné části Hradního muzea je biograf, kde budou promítány dosud málo známé schwarzenberské filmy z počátku 20. století, které byly natáčeny v Českém Krumlově a v nedalekém zámku Červený Dvůr. Vystaveny jsou zde i dobové fotografie.   Otevření Hradního muzea je součástí projektu Rožmberský rok 2011, který připomíná významný rod Rožmberků a jeho kulturní dědictví nejen v jižních Čechách.   Budova Hrádku naposledy sloužila jako městské byty, v roce 1988 byl odtud vystěhován poslední nájemník a od té doby byl Hrádek nevyužit. Společně se zámeckou věží tvoří charakteristickou dominantu města. Monumentální areál zámku je jedním z nejrozsáhlejších ve střední Evropě. Zahrnuje 40 budov a palácových stavení soustředěných kolem pěti zámeckých nádvoří a sedm hektarů zámecké zahrady.   mi sap  