 Č. Třebová rozšířila plán parku Benátky na celkovou obnovu zeleně  Česká Třebová (Orlickoústecko) 24. ledna (ČTK) - Radnice v České Třebové rozšířila původní plán na vznik parku Benátky i o obnovu další zeleně ve městě. Peníze na úpravy by ráda získala ze státních dotací. Dříve navržené neobvyklé vyvýšené dřevěné lávky, po nichž měli chodit lidé, však v parku zřejmě nebudou, řekl dnes novinářům starosta Jaroslav Zedník.   Na park Benátky mělo město od Nadace Proměny přislíbenou dotaci až 25 milionů korun, byla už i vybrána studie, podle níž by se park realizoval. Na podzim 2009 však nadace podporu odřekla s tím, že Třebová nesplnila všechny její podmínky, což radnice odmítla a rozhodla se pokračovat v přípravě projektu sama. Inspirovala se návrhy, které přišly ve výběrovém řízení, a nechala zpracovat novou studii.   "Nyní se ale nezaměřujeme jen na park Benátky, ale chystáme projekt s názvem Revitalizace zeleně v městě Česká Třebová. Má tři etapy, v první je park a alej Maxe Švabinského, kde bychom chtěli udělat revitalizaci starých stromů," uvedl Zedník. Později by mělo následovat ozelenění města, oživení parkových úprav a úprava okolí mateřských a základních škol, někde je však nutné dořešit vlastnické vztahy k pozemkům.   Zhruba za čtyři měsíce by mohl být připraven stavební projekt všech součástí záměru. Náklady na park Benátky starosta odhaduje až na 17 milionů korun, další peníze si vyžádá obnova ostatní zeleně. Peníze by mohlo poskytnout ministerstvo životního prostředí nebo Státní fond životního prostředí. Úpravy by se mohly zahájit koncem letošního, spíše ale na jaře příštího roku.   dos snm  