 Show Kylie Minogue v Praze nabídne části diváků vodní sprchu  --------------------    Ke zpravodajství: GRAFIKA; FOTO ve Fotobance  ID foto: F201011250289501, F201012090475801   Opravili jsme v titulku a 1. odstavci chybné jméno "Minoque" na správné "Minogue".   --------------------    Praha 12. ledna (ČTK) - Obří pódium ve tvaru srdce z více než milionu částí, jehož součástí bude i sedm výtahů a 30 vodních fontán, nabídne také turné Aphrodite: Les Folies Tour 2011 australské popové zpěvačky Kylie Minogue. Jeho zastávkou bude 2. března také pražská O2 arena. ČTK o tom dnes informoval Jan Tuna z pořádající společnosti Bestsport.   Cena celé produkce pro Aphrodite: Les Folies tour je přes 25 milionů dolarů (více než půl miliardy korun). Vstupenky v ceně od 990 korun jsou v prodeji na všech terminálech společnosti Sazka a rezervace je možná na  www.sazkaticket.cz .   "S takovou show v České republice ještě žádný umělec nevystoupil," míní Tuna. "Diváci tu už zažili během koncertů obří pyrotechnické a laserové show, ještě nikdy ale na pódiu uprostřed diváků nechrlily desítky fontán vodu do výšky osmipatrového domu," uvedl. Dodal, že unikátní bude rovněž systém umožňující účinkujícím vznášet se nad hlavami diváků po celé aréně. Podle managementu zpěvačky půjde o "technicky nejvyspělejší a nejdokonalejší produkci, která kdy byla vytvořena pro halovou show".   Někteří fanoušci se stanou součástí představení, protože majitelé nejlepších a tedy i nejdražších vstupenek se ocitnou přímo v centru dění, v samém středu obřího srdce. Kvůli obřím fontánám se neobejdou bez speciálních pláštěnek, které dostanou před koncertem od managementu Kylie Minogue ve speciálním batůžku.   Vstupenky do tohoto prostoru nazývaného Splash zone jsou součástí balíčku, který se dá pořídit pouze na oficiálních stránkách Kylie Minogue  www.kylie.com . Cena jednoho balíčku je 250 euro. Kromě originální pláštěnky dostanou diváci v batůžku i ručník a další věci ze speciální edice Minogue.   Tvůrcem vodního systému je společnost, která vytvořila mimo jiné známou zpívající fontánu před hotelem Bellagio v Las Vegas nebo vodní atrakce v Disneyho zábavním parku v Kalifornii. Objem nádrží je 41.000 litrů a k jejich naplnění bude třeba vody ze dvou hasičských cisteren. Voda v nádržích se bude každý den upravovat a ohřívat. Pódium je v místech dopadu vody vybaveno unikátním hliníkovým systémem, který umožní bezproblémový odtok vody a její následnou recyklaci.   Světové turné odstartuje Kylie Minogue 19. února v dánském Herningu, 11 dnů před pražským koncertem. Dvaačtyřicetiletá umělkyně představí své úspěšné album Aphrodite s hity All The Lovers nebo Get Outa My Way. Pro Minogue to bude druhá návštěva pražské O2 areny, poprvé se zde představila v roce 2008, když její turné KylieX2008 slavilo úspěch v 74 městech čtyř světadílů.   Kariéra Kylie Minogue odstartovala v 80. letech v seriálu Sousedé. Zpěvačku proslavila komerčně velmi úspěšná alba s hity Locomotion nebo I Should Be So Lucky, která ale příliš nezaujala kritiky. Lepšího uměleckého ocenění se Kylie Minogue dočkala při návratu na hudební scénu po úspěšném boji s rakovinou prsu na konci 90. let s albem Light Years.   Podle Warner Music Australia prodala Minogue na světě přes 65 milionů desek. Nedávno byla zvolena nejinspirativnější osobností trpící rakovinou prsu. Svůj hlas jí lidé dali za to, že ochotně a otevřeně hovořila o své nemoci a o tom, jak se s ní vypořádává. Loni v dubnu se Kylie Minogue stala v průzkumu poradenské společnosti Millward Brown nejmocnější celebritou ve Velké Británii.   Roman Jireš dr  