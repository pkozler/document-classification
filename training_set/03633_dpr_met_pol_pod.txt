 Letošní zima je náročná, ničí silnice jihu Moravě víc než jindy  Brno 4. ledna (ČTK) - Letošní zima je podle jihomoravských i brněnských silničářů velice náročná na údržbu silnic. Silničáři už spotřebovali rekordní množství soli na posypy. Střídání mrazu s oblevou navíc způsobuje to, že se asfalt trhá a tvoří se v něm díry. Může to vyústit ve vysoké náklady na opravy silnic. Vyplynulo to z vyjádření správců silnic v kraji.   Silničáři dosud v kraji spotřebovali 11.300 tun soli. Rekordní spotřeba za sezonu činí 25.000 tun, uvedl Alois Vybíral ze Správy a údržby silnic Jihomoravského kraje (SÚS).   "Jen za jeden týden na přelomu listopadu a prosince jsme spotřebovali 4850 tun soli. To za 20 let, co jsem u SÚS, nepamatuji," řekl novinářům Vybíral.   Podobné zkušenosti má provozní ředitel společnosti Brněnské komunikace Leoš Chasák. "Za listopad a prosinec už jsme letos použili přes 6000 tun soli, což normálně stačí na celou sezonu," řekl ČTK Chasák. "I za loňskou zimu, která byla tvrdá, jsme za ty dva měsíce vysypali jen 4000 tun. Pokud to takhle půjde dál, může se to prodražit," dodal. Tuna soli podle něj vyjde zhruba na 2000 korun bez DPH.   Vybíral nicméně věří tomu, že zbývající část zimy nebude tak prudká a s tolika výkyvy počasí. Že by silničářům došla sůl, se nebojí. Silničáři sezonu prý zahájili s plnými sklady a postupně je doplňují. Na odběr posypového materiálu mají smlouvy s dodavatelem. Kdyby prý bylo nejhůř a sůl došla i u prodejců, změní kraj dočasně plán údržby. Na méně frekventované úseky by pak pak silničáři aplikovali místo soli štěrk či písek.   Podle Vybírala i Chasáka už dnes silničáři záplatují díry na silnicích v kraji i v Brně. "Teď děláme hlavně provizorní vysypávky, které moc dlouho nevydrží," uvedl Chasák. "Používáme plynovou bombu, hořák, silnici nahřejeme a díru zakryjeme studenou balenou (směsí) a věříme, že aspoň tu zimu to přežije," vysvětlil Vybíral. Trvalejší úpravy se prý začnou dělat až po zimní sezoně, v dubnu a v květnu.   Na celoroční údržbu silnic v kraji mají cestáři 550 milionů korun, z toho za zimní údržbu obvykle vydají od 180 do 220 milionů korun. Případná dlouhá a náročná zima by tak znamenala, že méně peněz zbude na léto, řekl Vybíral. Letní údržba zahrnuje nejen opravu rozbitých úseků, ale i svodidel, směrových sloupků, instalaci značek a sekání trávy v krajnicích.   Jihomoravští silničáři mají ve správě zhruba 4500 kilometrů silnic. Opravu by potřebovalo podle Vybírala na 2000 kilometrů.   lab snm  