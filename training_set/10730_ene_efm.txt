 Deštivý rok 2010 přinesl střekovským zdymadlům energetický rekord  Ústí nad Labem 26. ledna (ČTK) - Vodní elektrárna v Ústí nad Labem-Střekově vloni překonala rekord ve výrobě elektřiny z posledních tří let. Do sítě dodala přes 97 gigawatthodin, což je zhruba o osm procent víc než v předchozím roce, informovala dnes ČTK severočeská mluvčí skupiny ČEZ Soňa Holingerová. Turbíny pod střekovským hradem by dokázaly celoročně zásobovat elektřinou padesátitisícové město, vyrobených 97 gigawatthodin má v cenách pro koncové odběratele hodnotu zhruba 450 milionů korun.   O ideální využití turbín se postaralo především rovnoměrné jarní tání, následované relativně deštivým létem. Už po prvním pololetí bylo zřejmé, že zdymadla aspirují na nejlepší výsledek posledních let. Střekovská elektrárna funguje od roku 1936, ČEZ ale udává data o výrobě jen za poslední tři roky, a právě z nich byl loňský rok suverénně nejlepší. Oproti roku 2008 dodávala elektrárna dokonce o 21 procent energie víc.   "Nejsilnějším loňským měsícem byl květen, kdy elektrárna dodala do sítě rekordních 10,6 gigawatthodin elektřiny. Naopak nejslabším červenec, kdy vyrobila 5,9 gigawatthodin," uvedla Holingerová.   Elektrárna ve zdymadlech má instalovaný výkon 19,5 megawattu, což je zhruba stejně jako deset nákladních lokomotiv. To z ní dělá šestou největší hydroelektrárnu v Česku, vyjma přečerpávacích. Výkonnější jsou jen velké přehrady na Vltavě. Výkon střekovské elektrárny je ale částečně utlumený. Využívá Kaplanovy turbíny, které jsou závislé na stavu vody a kvůli mírně snížené hladině vody nad zdymadly jedou na plný výkon jen výjimečně.   jtb snm  