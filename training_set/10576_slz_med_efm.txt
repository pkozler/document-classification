 Mluvčí loterijní společnosti Sazka se stala Lenka Tichá  Praha 1. června (ČTK) - Mluvčí loterijní společnosti Sazka je ode dneška Lenka Tichá (37), která je zároveň mluvčí insolvenčního správce Sazky Josefa Cupky. Ve funkci přebrala veškeré kompetence Jana Tuny, který již není oprávněn komunikovat s médii jménem Sazky. Tichá to dnes ČTK sdělila v tiskové zprávě. Sazka je na základě rozhodnutí Městského soudu v Praze od pondělí v konkurzu, od konce března pak v úpadku.   Tichá má více než 15leté profesní zkušenosti s prací v médiích. Během kariéry působila například jako zahraniční zpravodajka TV Markíza, od roku 2003 pracovala pro zpravodajskou a publicistickou redakci České televize.   Věřitelé Sazky mají do dnešního dne podat insolvenčnímu správci Cupkovi nabídky na poskytnutí peněz nutných k zajištění chodu společnosti. Nabídky by měly být projednány na zasedání věřitelského výboru společnosti, který se sejde dnes dopoledne. Podle předsedy věřitelského výboru Josefa Novotného jsou třeba stovky milionů, možná až půl miliardy korun.   Největší věřitelé Sazky, skupiny PPF a KKCG, zatím o své nabídce a konkrétní částce za převzetí loterijní části Sazky otevřeně mluvit nechtějí. Již v pondělí večer zaslala loterijní společnost Fortuna oficiální nabídku dvě až 2,5 miliardy korun na získání loterijního byznysu Sazky. Cena by závisela na aktuálním stavu aktiv firmy.   Sazka se do insolvence dostala kvůli problémům se splácením výstavby O2 areny. Jejími akcionáři Sazky jsou občanská sdružení působící v tělovýchově a sportu.   jap mha  