 V KKN se počet výpovědí zvýšil na 78, vedení chce s lékaři jednat  Karlovy Vary 3. ledna (ČTK) - V Karlovarské krajské nemocnici (KKN) se počet výpovědí podaných lékaři při akci Děkujeme, odcházíme zvýšil o další dvě na celkem 78. V karlovarské nemocnici tak podalo výpověď 59 ze zhruba 140 lékařů a v chebské odevzdalo výpověď 19 z 54 lékařů. Vedení krajské nemocnice hodlá už tento týden zahájit s odcházejícími lékaři jednání o případné změně jejich postoje. ČTK to dnes oznámila mluvčí KKN Zdeňka Marková.   Generální ředitel KKN bude podle Markové postupně hovořit s primáři všech oddělení, kde podávali lékaři výpovědi, a také by měl jednat s každým z nich. Co bude předmětem jednání, to zatím vedení nemocnice nezveřejnilo. Pokud by odešli všichni, kdo výpovědi podali, přišla by nemocnice v Karlových Varech o více než 42 procent lékařů. Chebská nemocnice by pak ztratila kolem 35 procent lékařů ze současného stavu.   Jednání s vedením KKN se nebráníme, řekl ČTK předseda Lékařského odborového klubu v karlovarské nemocnici Peter Igaz. Podotkl, že s hromadným rušením výpovědí ale patrně nelze příliš počítat, pokud by nezměnila zásadně svůj postoj vláda. "Všichni lékaři, kteří výpovědi podali, věděli moc dobře, proč to udělali. Nikdo je k tomu nenutil a nikdo s nimi ani nijak nemanipulovat," konstatoval Igaz.   Vedení Karlovarského kraje jako zřizovatel KKN žádný krizový plán prozatím nechystá. Podle krajského radního a lékaře Václava Larvy (ČSSD), kraj nemůže situaci ovlivnit. Podle něho jde o záležitost zdravotních pojišťoven a vlády. "Chceme, aby jednala vláda. Krizi něco vyvolalo, proto by vláda měla urychleně řešit odstranění příčiny. V nouzi asi budeme muset vozit pacienty do nemocnic v Ústí nebo v Plzni," dodal.   vlm jpt  