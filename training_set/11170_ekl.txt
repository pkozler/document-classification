 U Hrutova rozkvétají tisíce orchidejí, lidé je uvidí v neděli  --------------------    Ke zpravodajství: FOTO ve Fotobance  ID foto:  P200905310208901 ,  P200905310209701 ,  P200905310214201    --------------------    Hrutov (Jihlavsko) 24. května (ČTK) - Na louce u Hrutova na Jihlavsku právě rozkvétají tisíce vzácných orchidejí - prstnatců májových. Velké fialově růžové květy v přírodní rezervaci Na Podlesích mohou lidé obdivovat v doprovodu odborníků tuto neděli. Do nitra rezervace se dostanou po provizorním povalovém chodníčku, řekla dnes ČTK Kateřina Feikusová z pořádající organizace Českého svazu ochránců přírody v Kněžicích.   Na louce bude pro veřejnost připraven bohatý program zaměřený na botaniku a entomologii. "Lidé se dozví, proč je louka chráněná," uvedla Feikusová. Kromě efektního prstnatce májového tam roste kolem 100 druhů dalších rostlin. Mezi nejvzácnější patří vrba rozmarýnolistá a vachta trojlistá. Na louce má zázemí také mnoho živočišných druhů, včetně hmyzu.   Zájemci si v neděli mohou vyzkoušet i kosení kosou; chráněný dvouhektarový mokřad se totiž musí pravidelně ručně kosit. Ochráncům přírody z Kněžic, kteří se o louku starají 27. rokem, s tím pomáhají dobrovolníci. Kosení se koná poslední dva týdny v červenci.   "Musíme se tam pohybovat v holínkách. Tráva se ručně vytahuje na plachtách do okolního ochranného pásma. Pak se suší," přiblížila Feikusová. Seno z mokřadu není moc dobré a na krmení ho nikdo nechce. Ochránci ho používají jako podestýlku pro své padesátihlavé stádo ovcí. Kdyby se o louku nikdo nestaral, zarostla by a cenné rostliny by během několika let vymizely. Rezervace je přístupná ze silnice mezi obcemi Brodce a Opatov.   Kněžičtí ochránci přírody se starají dohromady přibližně o 40 hektarů přírodně cenných území. Mokřadů se pravidelně sečou asi čtyři hektary. Kromě rezervace Na Podlesích se to týká i přírodní památky Urbánkův palouk.   vst snm  