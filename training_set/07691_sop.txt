 Počet obyvatel Japonska se v roce 2010 rekordně propadl  Tokio 1. ledna (ČTK) - O rekordní počet 123.000 lidí klesl v loňském roce počet obyvatel Japonska, kdy počet úmrtí v rychle stárnoucí zemi stoupl na dosavadní maximum. Informovala o tom dnes agentura AP s odvoláním na výroční zprávu japonského ministerstva zdravotnictví.   Japonsko zaznamenalo v roce 2010 1,19 milionu úmrtí, což je nejvyšší počet od roku 1947, odkdy jsou oficiální záznamy ministerstva zdravotnictví vedeny. Dětí se v loňském roce narodilo jen něco přes milion, což je zhruba stejně jako v roce 2009.   V důsledku toho počet obyvatel Japonska v loňském roce klesl o 123.000, což je nejvíce od roku 1947 a navíc čtvrtý rok po sobě, kdy japonská populace vykázala nikoli přírůstek, ale úbytek. Nečastější příčinou úmrtí je rakovina, srdeční choroby a infarkt.   Japonsko čelí už několik let demografické "šedé krizi", kdy do důchodu odcházejí silné ročníky a na jejich místo nastupuje méně početná skupina obyvatel v produktivním věku. Japonsko je dlouhodobě hrdé na to, že se jeho obyvatelé dožívají vysokého průměrného věku, ale zároveň se děsí velmi nízké porodnosti, která produkuje méně potenciálních daňových poplatníků schopných na péči o seniory vydělávat.   dk hej  