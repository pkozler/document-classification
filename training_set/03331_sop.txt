 Exekutoři budou moci zabavit sociální dávky  Praha 6. ledna (ČTK) - Exekutoři budou moci v případě dluhů lidem zabavit i peníze, které dostanou na sociálních dávkách. Počítají s tím novely zákonů, které připravuje ministerstvo práce a sociálních věcí (MPSV). Předložit by je mělo na jaře. Informoval o tom server Týden.cz.   Ministr práce a sociálních věcí Jaromír Drábek (TOP 09) podle serveru chce, aby se nově se sociálními dávkami mohlo nakládat stejně jako s mzdou nebo důchodem dlužníka. Zároveň hodlá v zákoně zajistit, aby neplatičům zůstala alespoň část peněz jako jakési minimum.   Podle občanského soudního řádu v současnosti nemohou exekutoři dlužníkům sáhnout na dávky sociální péče, pomoci v hmotné nouzi, státní sociální podpory, ale ani na příspěvek na bydlení či dávky sociální podpory.   Se zabavováním sociálních dávek již před časem přišla radnice v Chomutově. Lidem, kteří dlužili na nájemném, exekutor po vyplacení dávek peníze zabavil. Proti postupu města se postavil ombudsman i vládní zmocněnec pro lidská práva a prošetřoval ho i ministr spravedlnosti kvůli podezření z porušení ústavy.   Podobnou právní úpravu jako MPSV chystá podle serveru Týden.cz i bývalá primátorka Chomutova a současná poslankyně Ivana Řápková (ODS). Podobně jako Drábek chce zavést pravomoc obcí strhnout dluhy neplatičům z dávek dříve, než je oni sami dostanou do ruky. Do zákonů chce dostat i tresty pro ty, kteří neplatí pokuty za přestupky, a rodiče, kteří zneužívají dávky za pěstounskou péči. Za pět nezaplacených pokut z přestupků by pak měly hrozit veřejně prospěšné práce nebo vězení a navíc zákaz pobytu ve městě.   pcl vit        