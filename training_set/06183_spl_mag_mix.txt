 Křišťálové šperky Swarovského se inspirují baletem i Hello Kitty  --------------------    Ke zpravodajství: FOTO ve Fotobance  ID foto:  F201003200040201 ,  F201001150001201    --------------------    Vídeň 6. května (ČTK) - Šperková kolekce rakouského výrobce křišťálu Swarovského se pro letošní podzim a zimu inspirovala múzou tance, a to jak klasického, tak baletu. Šperky, které tyrolská firma ve čtvrtek předvedla ve Vídni, odrážejí prý dva extrémy v životě baleríny.   "Mou ideovou inspirací byla umělkyně a tanečnice, hvězda v intimní polotmě své šatny, která si obléká svůj jevištní kostým," uvedla kreativní ředitelka firmy Nathalie Colinová. "Náhle se promění v mysteriózní, moderní, zářivou divu, která je na jevišti doma. Právě tuto metamorfózu ze stínu do světla popisuje také nová kolekce," zdůraznila.   Wings of Fantasy (Křídla fantazie), poslední kapitola šperkové trilogie cyklu Beyond Nature, prezentuje vedle přívěsků a půvabných štěstíček také impozantní šperky, vyprávějící o pohádkovém vzestupu hvězdy. Ústředním motivem je úder křídel ptáka, který se proměnil v prsten s peřím z minikrystalů v různých kovových odstínech. Klasický inspirační motiv kolekce, krátká baletní sukýnka, propůjčuje náhrdelníkovým řetízkům a náramkům lehkost a eleganci.   Pak přichází velké vystoupení: Šperky zralé pro jeviště nebo pro velký nástup ve večerní róbě. Vyznačují se dramatickou barevností a tmavými záblesky krystalů. Silné tóny jako fialová a indigo, výrazově nejsilnější modř, právě tak jako měňavé efekty mění graciózního ptáčka v bohatě zdobenou vzdušnou královnu.   Zcela jinak je pojata druhá hvězda kolekce, které se Swarovski věnuje poprvé: roztomile půvabná komická figurka Hello Kitty, módní šlágr náctiletých. Ve spolupráci s japonským vlastníkem licence Sanrio rozšířili křišťáloví experti Swarovského svými trendovými šperky pestrý, hravý svět kultovní kočičky, která od svého vzniku před 40 lety shromáždila již kolem sebe na celém světě miliony příznivců. Sedm náhrdelníkových řetízků a přívěšků se všudypřítomným kočičím obličejíčkem, náramky, prsteny a dokonce i kožené výrobky a jiskřivou kabelku tvoří hlavní část nabídky. Kolekce se bude prodávat od srpna v obchodní síti firmy, uvedla agentura APA.   ik pek  