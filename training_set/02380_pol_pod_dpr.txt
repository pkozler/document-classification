 Řidiči si připlatí za hodinové parkování v Přerově  --------------------    Ke zpravodajství: AUDIO   --------------------    Přerov 3. ledna (ČTK) - Motoristé mířící do centra Přerova si od letošního roku dvojnásobně připlatí za hodinové stání na placených místech. Místo dosavadních deseti korun je parkování bude stát 20 korun. Město však řidičům nově umožnilo vybrat si i variantu půlhodinového stání a s ní i poloviční poplatek. Od ledna tohoto roku se navíc provozovatelem všech parkovišť stávají Technické služby města Přerova. ČTK to dnes řekl ředitel služeb Radek Koněvalík.   "Hlavním důvodem bylo to, aby parkoviště nebyly tak zaplňovány automobily a aby tam mohli parkovat i ostatní občané," vysvětlil důvod změny ředitel technických služeb.   Původně hodlal provozovatel zdražit parkovné v centru města, které se automobily plní nejvíce, a zlevnit parkovné mimo centrum, jako je Husova ulice a náměstí Přerovského povstání. Záměr však nevyšel. "Město si totiž dalo do rezidenční zóny všechna parkoviště kromě ulice Husovy, což kvůli jednomu parkovišti už nemělo smysl," doplnil Koněvalík.   Motoristé budou nyní platit deset korun za každou započatou půlhodinu. Sazba bude přitom na všech místech na rozdíl od loňského roku stejná. Lidé si mohou pořídit také denní parkovací kartu v hodnotě 100 korun, která je přenosná na všechna parkoviště ve městě. "Posunuli jsme také o hodinu parkovací dobu od 08:00 do 18:00 místo dosavadních od 07:00 do 17:00," uvedl ředitel. Naopak v sobotu lidé budou platit za stání v centru o hodinu později od 08:00 do 12:00. V neděli a ve svátcích mají stání v centru Přerova lidé zadarmo. Motoristé si mohou dlouhodobé parkovací lístky a rezidentní karty pro obyvatele s trvalým pobytem v centru koupit v přerovských technických službách.   Podle primátora náměstka Dušana Hluzína (TOP 09) se tím však všechny problémy s parkováním neodstraní. Město se tak zřejmě v budoucnu nevyhne výstavbě parkovacího domu.   ftv snm  