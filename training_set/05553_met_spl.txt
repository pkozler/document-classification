 Obleva podmínky v areálech Libereckého kraje nezhoršila  --------------------    Ke zpravodajství: AUDIO   --------------------    Liberec 20. ledna (ČTK) - Provozovatelé rekreačních středisek v Libereckém kraji slibují lyžařům před víkendem i po oblevě stále dobré podmínky. Upravené budou svahy i trati pro běžkaře. Sněhu na sjezdovkách sice ubylo, areály jej ale nadále hlásí zhruba od 40 do 120 centimetrů.   Například v Rokytnici nad Jizerou je sněhu na svazích v průměru kolem 80 centimetrů. "Asi pět centimetrů připadlo, takže to tu zase vypadá jako v zimě. Sněhu máme pořád dost," řekla mluvčí Spartaku Rokytnice Renata Žalská. "Rolby jej dokážou z krajů nahrnout na prostředek, takže je to bezproblémové a lyžaři se nikde nemusejí vyhýbat žádným flekům," dodala.   Dobré podmínky jsou i v krkonošských Vítkovicích, kde si lyžaři mohou zajezdit na asi půlmetrové sněhové pokrývce. "Sněhu je zatím dost a jezdí se bez front," uvedl starosta Milan Rychtr. V pátek a v sobotu návštěvníky střediska čeká i večerní lyžování.   Sněhu ubylo i v Harrachově, na kvalitě tratí by se to ale projevit nemělo. "Obleva nám vůbec žádné problémy neudělala. Sjezdovky jsou v celé délce vysněžené a všechny trati máme pravidelně upravované," řekl náčelník lanovky v tamním areálu Milan Goč. Sněhu středisko hlásí 55 až 90 centimetrů.   Podobně to v závěru týdne vypadá i v jednom z největších jizerskohorských středisek, na tanvaldském Špičáku. "Měli jsme dostatečnou zásobu technického sněhu, takže sjezdovky máme v dobrém stavu. V provozu je celé středisko," řekl jeho vedoucí Miroslav Vraný. Slušná je před víkendem i návštěvnost. "Ale samozřejmě minulý týden, když byla obleva, tak to bylo znát," doplnil.   Běžkaři mohou o víkendu vyrazit například na Jizerskou magistrálu. "Máme asi tři centimetry nového sněhu. Trati upravujeme a počasí je super," láká je Milena Jelínková, ředitelka Jizerské o.p.s., která lyžařskou trať spravuje.   jem mol  