 Ve středních Čechách místy sněží, řidiči by měli být opatrní  Praha 22. ledna (ČTK) - Ve středních Čechách dnes ráno místy sněží nebo jsou hlášeny sněhové přeháňky. Řidiči by měli být opatrní zejména na silnicích druhé a třetí třídy na Kladensku, Rakovnicku a v okrese Praha-západ, vyplývá z informací Ředitelství silnic a dálnic.   Na menších silnicích na Rakovnicku může motoristy překvapit uježděná vrstva krytá posypem. Na Kladensku leží na některých silnicích rozbředlý sníh po chemickém ošetření. Obezřetní by měli být i řidiči, kteří se vydají po strakonické rychlostní silnici R4, karlovarské R6 nebo slánské R7.   Teploty v kraji se pohybují od minus pěti do minus jednoho stupně Celsia, na většině území je zataženo a vane slabý vítr.   khj mkv  