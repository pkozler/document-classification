 HN: Firmy nabízí státu, že budou stavět silnice na dluh  Praha 7. ledna (ČTK) - Zástupci stavebních firem začali státu nabízet, že silnice, jejichž výstavbu v létě musel kvůli nedostatku peněz zastavit ministr dopravy vít Bárta (VV), dokončí na svůj účet. Náklady jdou do miliard korun, které by stát postupně splácel v příštích letech, píšou dnešní Hospodářské noviny (HN). Nabídky už podala firma Skanska, Eurovia a zvažuje to i Strabag.   "Nabízíme ministerstvu dopravy a ředitelství silnic, že jim ty projekty profinancujeme. Jsme také ochotni posunout financování. Nedokážu přesně říci o kolik, ale do tří let se o tom dá diskutovat," řekl HN generální ředitel společnosti Skanska Dan Ťok.   A připojují se i další společnosti. "Mohu potvrdit, že i z naší strany vzešla podobná nabídka," řekl HN mluvčí společnosti Eurovia Iveta Štočková. Stejný krok zvažuje i společnost Strabag.   Zatímco ve Strabagu se se plány teprve rodí, Skanska i Eurovia už poslaly na ředitelství silic podrobnější návrhy. Skanska navrhuje dokončit první část obchvatu České Lípy u obce Sosnová a Eurovia sinici mezi Ostrvou a Opavou nebo dálnici z Bohumína na státní hranice s Polskem. Práce na její stavbě ale ještě de facto nezačaly, na rozdíl od zbylých dvou staveb, které jsou těsně před dokončením.   Ministerstvo dopravy se zatím na nabídky stavbařů tváří přívětivě. "Po předchozí neochotě ke slevám to od stavebních firem vítáme jako vstřícný krok. Záleží ale na konkrétních podmínkách smluv," řekl novinám mluvčí ministerstva Tomáš Ervín Dombrovský. Ty firmy nechtějí odtajnit. Podle ředitelství silnic je potíž v tom, že stát nyní nedokáže garantovat, že v příštích letech bude na splátky mít.   Dostavět dva úseky u České Lípy na severní Moravě by stálo přes dvě miliardy korun. Stát letos za dopravní stavby utratí jen 61 miliard korun, vloni to bylo rekordních 96 miliard.   Pokud by se ministr dopravy Vít Bárta se stavebníky dohodl, bylo by to zároveň poprvé, kdy by v Česku vznikaly silnice za soukromé peníze. Stavebníci by si tak otevřeli dveře k takzvaným PPP projektům, tedy spolupráci státu a soukromého sektoru.   Ministr Bárta model PPP projektů podporuje, podle něj se s nimi začne za dva roky. Týkaly by se například rozšíření brněnské dálnice D1 za 18 miliard Kč či výstavby úseku jihočeské D3 za 12 miliard. Pokud se nyní tuzemské firmy osvědčí, ukrojí značnou část balíku peněz například čínským společnostem, se kterými o výstavbě českých dálnic Bárta také jedná.   vrk    