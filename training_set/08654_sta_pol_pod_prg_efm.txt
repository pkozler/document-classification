 Praha dá ministerstvu k posouzení oddlužení kongresového centra  Praha 16. ledna (ČTK) - Praha zřejmě pošle příští týden ministerstvu financí k posouzení plán na oddlužení Kongresového centra Praha (KCP). Řekl to předseda výboru pro hospodářskou politiku pražského zastupitelstva Milan Richter (ODS). KCP dluží přes dvě miliardy korun, umořit je chce prodejem zbytného majetku a dlouhodobým pronájmem hlavní budovy. K tomu potřebuje souhlas ministerstva, které má na majetku KCP zástavu.   Způsob oddlužení, které navrhlo společenství Penta Investments a Zátiší Catering Group, schválila Praha loni v září. Vedení KCP od té doby jednalo se společnostmi o konkrétních podmínkách a připravovalo smlouvy. Celkem by mělo být uzavřeno asi šest smluv - rámcová smlouva, několik kupních smluv a nájemní smlouva na hlavní budovu. Některé z nich budou podle ředitele KCP Michala Kárníka uzavřeny s dceřinými společnostmi firem, které oddlužení navrhly.   Smlouvy by mělo podle Richtra příští týden schválit představenstvo KCP, poté budou odeslány na ministerstvo financí. Jestli ministerstvo návrh schválí, není jasné. Podle dřívějších informací některých médií se záměr MF příliš nezamlouvá. "Pokud se k tomu ministerstvo postaví záporně, čeká nás otázka, co s tím. V dubnu budeme muset zaplatit splátku asi 110 milionů korun a peníze na to nejsou," uvedl Richter.   Podle Kárníka navíc budova kongresového centra potřebuje okamžitou investici asi 110 až 150 milionů korun do vybavení. Například výtahům a eskalátorům končí životnost. Praha ale nechce, aby KCP skončilo v insolvenci. Podle Richtra je KCP zdravá společnost, která je zatížena dluhy z minulosti. Dluh KCP vznikl především kvůli rekonstrukci před zasedáním Mezinárodního měnového fondu a Světové banky v roce 2000.   KCP dluží asi 2,1 miliardy korun, splatit je musí nejpozději v roce 2014. Penta Investments a Zátiší Catering Group navrhly, že za zhruba 1,2 miliardy korun odkoupí veškerý majetek společnosti mimo samotné kongresové centrum. Zároveň budou po dobu 24 let provozovat hlavní budovu. Na zbývajících asi 900 milionů korun přispěje částkou 370 milionů hlavní město, na další část zajistí společenství nový úvěr. Ten bude splácen z výdělku z pronájmu kongresového centra.   Praha je stoprocentním vlastníkem KCP, které v roce 2009 hospodařilo se ziskem 70 milionů korun. V letech 2008 a 2007 vykázalo centrum ztrátu 71,8 milionu korun, respektive 27,2 milionu Kč.   Bývalý Palác kultury byl otevřen v roce 1981 jako jedna z největších staveb svého druhu v Evropě. Po rozsáhlé rekonstrukci v letech 1998 až 2000 se hlavní atrakcí budovy stal Kongresový sál, který údajně patří mezi 13 nejlepších koncertních sálů světa a je svými akustickými parametry srovnatelný se slavnou londýnskou Royal Albert Hall.   Šárka Dvořáková jw  