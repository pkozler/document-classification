 Ministerstvo pozastavilo rušení trati z Aše na hranici s Německem  Aš (Chebsko)/Praha 17. ledna (ČTK) - Ministerstvo dopravy přerušilo správní řízení o zrušení železniční trati Aš - státní hranice. Důvodem je zájem německé strany provozovat zde železniční dopravu. Správní řízení ministerstvo na žádost Správy železniční dopravní cesty přerušilo na dobu nezbytně nutnou, a to do 31. července letošního roku, uvádí ve svém odůvodnění. Aš rozhodnutí přivítala, protože otevírá cesty k dalšímu jednání o obnovení trati, řekl dnes ČTK starosta Aše Dalibor Blažek.   Trať z Aše na státní hranice je roky nevyužívaná. "O jeho obnovu usiluje už asi 15 let. Dosud byly problémy spíš na německé straně, nyní se postoj měst na druhé straně změnil a chtějí dopravu obnovit," uvedl Blažek.   Proti rušení trati se ohradil před koncem loňského roku i Karlovarský kraj. Ve svém stanovisku poukázal na dopis zemského rady okresu Vogtland Tassilo Lenka, z něhož vyplývá, že zástupci Bavorské železniční společnosti (Bayerische Eisenbahngesellschaft) a okresu Wunsiedel, že Bavorská železniční společnost je připravena úsek mezi Selbem a Aší obsluhovat. Zároveň je připravena na zprovoznění trati využít dotace z Evropské unie.   Podle dostupných informací by náklady na obnovení trati měly být na německé straně 7,6 milionu eur (asi 184 milionů Kč), z toho by mělo být 50 procent hrazeno z evropských dotací.   "Němečtí partneři plánují modernizaci vlaků a zavedení taktové dopravy. To by výrazně pomohlo cestovnímu ruchu na obou stranách hranice. My si od toho navíc slibujeme možnost záchrany budovy vlakového nádraží, které hrozí zbourání," dodal Blažek.   Pavel Peňás mol  