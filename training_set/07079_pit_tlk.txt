 ITU: Světový počet uživatelů internetu vloni dosáhl dvou miliard  --------------------    Ke zpravodajství: PROFIL   --------------------    Ženeva 26. ledna (ČTK) - Počet uživatelů internetu ve světě v minulém roce dosáhl dvou miliard a mobil používá již přes pět miliard lidí. Uvedla to dnes Mezinárodní telekomunikační unie (ITU).   "Na začátku roku 2000 bylo ve světě jen 500 milionů uživatelů mobilního telefonu a 250 milionů uživatelů internetu," připomněl před novináři šéf unie Hamadoun Touré. "Na začátku roku 2011 dosáhl počet uživatelů mobilních telekomunikací více než pěti miliard, zatímco uživatelé internetu lehce přesáhli dvě miliardy," dodal.   Podle statistik ITU loni surfovalo po internetu 2,08 miliardy lidí, tedy zhruba třetina obyvatel planety. V roce 2009 to bylo 1,86 miliardy uživatelů a v roce 2005 jen 1,04 miliardy, napsala agentura AFP.   Využití mobilních telefonů ve světě je také výrazné, předplatitelů bylo na konci minulého roku ve světě 5,28 miliardy, z toho předplatné služeb na sítích třetí generace mělo 940 milionů lidí. Přístup k mobilním sítím již mělo 90 procent světové populace a 80 procent populace venkova.   pok vju  