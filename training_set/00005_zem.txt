 Spotřeba květin v ČR roste, zvyšuje se domácí produkce i dovoz  Doplnili jsme další informace ve 2. až 4. a 7. odstavci.   --------------------    Praha 4. května (ČTK) - Spotřeba květin v Česku roste. Zatímco v roce 1994 za ně ročně obyvatel země zaplatil v průměru necelých 300 korun, v loňském roce to bylo již téměř 900 Kč. Vyplývá to z údajů, které na dnešní tiskové konferenci zveřejnil Svaz květinářů a floristů ČR. Na růstu spotřeby se podílí jak vzestup tuzemské produkce, tak rostoucí dovozy květin.   Změny z počátku 90. let minulého století přitom floristiku silně postihly. Levné dovozy květin především z Izraele a Nizozemska prakticky z roku na rok zlikvidovaly domácí konkurenci. Velká zahradnictví krachovala a drobní producenti květin se tímto oborem již neuživili. Na rozdíl od některých jiných odvětví se však v následujících letech podařilo zahradnický průmysl zachránit.   "Obor v podstatě vstal z popela. Je to jeden z mála oborů naší agrární soustavy, který roste," uvedl Jan Veleba, prezident Agrární komory, jejíž je květinářský svaz členem. Až na ojedinělé výjimky, mezi něž patří například produkce vína, totiž většina zemědělské výroby v ČR trvale klesá.   "V době takové té krize, v 90. letech tady vzrůstal zájem o květiny. Přesto, že ten obor měl problémy, udržel se díky té extrémně zvyšující se poptávce," řekl k tomu tajemník Asociace zahradnických společenstev Jiří Dusbaba. Podle předsedy Svazu floristů Jiřího Horáka pomohlo záchraně oboru také velmi kvalitní tuzemské zahradnické školství a výzkum, v posledních letech pak také dotace z Programu rozvoje venkova na obnovu skleníků a fóliovníků.   Tuzemská produkce květin se v loňském roce zvýšila na 1,8 miliardy korun, meziročně stoupla o jedno procento. Mírně loni narostly také plochy, na nichž se květiny pěstují. Nadpoloviční část tuzemské spotřeby květin se do ČR dováží, v uplynulém roce objem dovozů vzrostl o 1,6 procenta na 2,3 miliardy Kč. Celkově včetně distribučních marží obchodníků lidé za květiny zaplatili 8,9 miliardy korun.   Lidé v Česku nejvíce kupují hrnkové rostliny, jejichž spotřeba předstihla v roce 2008 prodej řezaných květin. Lidé často kupují také záhonové květiny, řezanou zeleň, cibuloviny, osiva a sušené květiny. Cenová hladina místní produkce je dnes již nižší než u dovážených květin.   Z hrnkových květin, jejichž nabídka je závislá na sezoně, se z jarních květin největší popularitě těší primule, z dalších pak muškáty či chryzantémy, jejichž sezona běží od srpna až do Dušiček. "Po Dušičkách jsou velmi důležitou plodinou vánoční hvězdy," řekl Horák. U řezaných květin, které se téměř všechny do Česka dovážejí, jsou nejpopulárnější růže, do módy jdou orchideje.   Rostoucí zájem zákazníků o květiny je patrný také v dalších nových členských zemích Evropské unie, zvyšuje se s rostoucí kupní sílou obyvatel a rozšiřující se nabídkou. Naopak v původních členských zemích unie poptávka po květinách stagnuje.   mjr dvd  