 Bulharští celníci zabavili 27 kilogramů heroinu  Sofia 31. ledna (ČTK) - Bulharští celníci na hraničním přechodu s Tureckem Kapitan Andreevo zabavili 27 kilogramů heroinu. Cenu drogy policie odhaduje na téměř 2,5 milionu eur (přes 60 milionů korun). Dnes o tom informoval zpravodajský web The Sofia Echo.   Narkotika byla ukryta v zavazadlovém prostoru v plechovkách od oliv. Vozem s bulharskou registrační značkou cestovala čtyřčlenná rodina. Muže doprovázela jeho manželka a dvě děti ve věku osmi a čtyř let. Policie v souvislosti s tímto případem zadržela také muže z města Chaskovo na jihovýchodě země, kterého považuje za komplice.   Bulharsko leží na takzvané balkánské drogové cestě, po které se přes Turecko do západní Evropy pašují drogy z Afghánistánu.   zpt  