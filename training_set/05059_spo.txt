 Ve stíhačce na MSJ v biatlonu obstála z Čechů jen Puskarčíková  --------------------    Ke zpravodajství: FOTO/aktuality   --------------------    Nové Město na Moravě (Žďársko) 30. ledna (ČTK) - Eva Puskarčíková se na juniorském mistrovství světa v biatlonu v Novém Městě na Moravě postarala 15. místem ve stíhacím závodě na 10 kilometrů o zatím nejlepší výsledek domácí reprezentace. Oproti sobotnímu sprintu si polepšila zásluhou bezchybné střelby o osm míst. Nikdo další se nevešel ani do elitní dvacítky.   "Od první položky jsem cítila, že mi střelba sedí. Vůbec jsem neměla obavy, že bych musela na trestné kolo. Jela jsem s krásně čistou hlavou. Vím ale, že musím zlepšit běh. Zejména po silové stránce," uvedla Puskarčíková.   Sobotní prvenství zopakovali juniorka Dorothea Wiererová z Itálie a v dorosteneckých kategoriích Rusové Jekatěrina Zubovová a Maxim Cvetkov. V závodě juniorů na 12,5 km neudržel vedení Němec Tom Barth, který skončil až třetí, titul získal jeho krajan Johannes Kühn.   Slabinou domácích závodníků byla střelba, s výjimkou Puskarčíkové měli všichni na kontě nejméně čtyři chyby. A tak například Michal Krčmář po 20. místě ve sprintu musel záhy zapomenout na svůj cíl atakovat desítku, protože už na první položce čtyřikrát minul. "Neumím si vysvětlit, co jsem na střelnici prováděl," divil se sebekriticky Krčmář, který dokončil závod s deseti minelami na 45. místě.   Trenér Vlastimil Vávra po dvou dnech soutěží nebyl s výkony domácích biatlonistů spokojený. "V průběhu celého roku jsme absolvovali spoustu závodů, nikde však kluci neměli takové problémy jako teď na světovém šampionátu. Prohrávají závody na střelnici, zatím nevím přesně proč. Dělají věci, které je nikdo neučí," konstatoval kouč juniorů.     Po pondělním volném dnu bude šampionát pokračovat vytrvalostními závody. V úterý budou bojovat o tituly biatlonisté v dorosteneckých kategoriích, ve středu junioři.   poš gi  