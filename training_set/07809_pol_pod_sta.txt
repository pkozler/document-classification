 Hradecký kraj chce změnit financování sídla, ušetří prý 120 mil.  Hradec Králové 11. května (ČTK) - Královéhradecký kraj chce změnit financování svého nového sídla, a ušetřit tím až 120 milionů korun. Příští rok na podzim by chtěl předčasně splatit dvacetiletý leasing na uvedený objekt. Potřebných 560 milionů korun na to chce vzít z úrokově výhodnějšího úvěru. Ukončením leasingu by se kraj také stal vlastníkem objektu o 15 let dříve, než se předpokládalo. ČTK to dnes řekl mluvčí hejtmanství Imrich Dioszegi.   Nové sídlo si kraj přestavbou zchátralého hradeckého pivovaru pořídil na konci roku 2007. Nyní je v objektu v nájmu a prostřednictvím dvacetiletého leasingu jej splácí rakouské leasingové společnosti Immorent. Roční splátka činí 70 milionů korun a včetně první velké splátky by kraj měl leasingem za sídlo zaplatit zhruba 1,87 miliardy korun. S firmou Immorent již kraj podle mluvčího o ukončení leasingu začal jednat.   "Náš záměr vychází z toho, že kraj by zaplatil zůstatkovou cenu nemovitostí hradeckého pivovaru najednou. Tato částka bude činit v říjnu příštího roku 560 milionů korun," uvedl náměstek hejtmana Vladimír Derner (KDU-ČSL). Nyní kraj v rámci leasingu platí úrok 5,6 procenta. "Máme zjištěno, že bychom mohli získat úvěr s úrokem, který by mohl být až o tři procenta nižší. To v celkové obrovské ceně pivovaru znamená zajímavou úsporu," uvedl Derner. Přínosem by podle něj bylo i to, že by se kraj stal vlastníkem nemovitosti. Současný vztah hejtmanství k budovám sídla je podle Dernera pro kraj složitý a nevýhodný.   Přestavba pivovaru na sídlo kraje trvala od dubna 2005 do října 2007. Šlo o největší investiční projekt regionu a zřejmě o nejdražší sídlo úředníků v celé zemi. Derner byl v minulém volebním období v opozici a stavbu sídla tvrdě kritizoval. Tvrdil, že byla pořízena velmi draho a že peníze se měly místo toho dát například do oprav silnic. Tehdy vládní ODS projekt hájila s tím, že rozvoj kraje nijak neomezí. Projekt kritizoval například i bývalý místopředseda ODS Miroslav Macek, který jej nazval "velekurníkem pro úředníky".   ry hj  