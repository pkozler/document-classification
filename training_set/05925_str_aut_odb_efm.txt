 Modernizace lakovny Škodovky ubere míst, lidé o práci nepřijdou  Změnili jsme titulek a čelo zprávy a doplnili jsme vyjádření Škoda Auto v celém rozsahu zprávy.   --------------------    Mladá Boleslav 27. ledna (ČTK) - Největší česká automobilka Škoda Auto v Mladé Boleslavi plánuje modernizaci lakovny. Odboráři se obávají, že by pak mohlo přijít o práci až 200 vysoce kvalifikovaných zaměstnanců. V týdeníku Škodovácký odborář to řekl šéf odborů Škoda Auto Jaroslav Povšík. Mluvčí automobilky Rudolf Dreithaler ale vyloučil, že by zaměstnanci z lakovny byli propuštěni. Někteří budou přeřazeni na jinou práci. Škoda Auto bude navíc i nadále průběžně přijímat nové zaměstnance.   "Existuje vážná obava, že by díky investici mohlo přijít o práci až 200 zaměstnanců. Musíme rychle aktivovat naše možnosti," uvedl Povšík. Hledat řešení vzniklé situace přislíbil odborářům člen představenstva firmy odpovědný za výrobu Michael Oeljeklaus.   Mluvčí automobilky potvrdil, že Škodovka připravuje plány na investice do lakovacích technologií. "Změna některých pracovních pozic bude připravovaná s ohledem na růstové plány firmy," řekl Dreithaler. Někteří zaměstnanci lakovny budou mít jen jinou pracovní náplň. Vysoce kvalifikovaných pracovníků si Škoda Auto cení a nehodlá je propouštět.   Odboráři kritizují také další snižování počtu zaměstnanců. "Neustále se snižuje personál v nepřímé oblasti, v přímé se plánuje úspora také," uvedl v listu člen podnikové rady odborů Miloš Kovář. Odbory chtějí dalšímu snižování zabránit, protože se obávají komplikací ve výrobě.   Dreithaler uvedl, že letos firma naopak vytvoří stovky nových pracovních míst, a to jak v přímé, tak nepřímé oblasti. "Doplníme také několik stovek volných míst vzniklých přirozenou fluktuací, tedy po odchodech do důchodu," řekl mluvčí.   V automobilce pracovalo k letošnímu 1. lednu 23.558 kmenových zaměstnanců. Průměrná mzda ve Škodovce byla loni podle údajů odborářů 32.000 korun. Průměrný dělnický plat byl 28.000 korun, Škoda Auto uvádí sumu 27.000 korun.   zik jpt mol  