 Veletrhy cestovního ruchu navštívilo jako loni 30.000 osob  Brno 16. ledna (ČTK) - Přes 30.000 lidí navštívilo podle prvních odhadů v uplynulých čtyřech dnech tradiční veletrhy cestovního ruchu Go a Regiontour. Je to zhruba stejný počet jako loni. Obě výstavní akce otevřely v Brně letošní výstavní sezonu. Pořádající společnost Veletrhy Brno to dnes uvedla v tiskové zprávě.   V areálu brněnského výstaviště vystavovaly firmy z 21 zemí na ploše 10.503 metrů čtverečních. Meziroční nárůst výstavní plochy činí kolem pěti procent.   "Největší nápor na pokladnách jsme překvapivě zaznamenali už první den veletrhu, kdy branami výstaviště prošlo téměř 11.000 profesionálů," uvedla mluvčí veletrhů cestovního ruchu Markéta Kamenická.   Zahraniční návštěvníci přijeli z 18 zemí, především ze Slovenska, Polska a Německa. Zájemci ale dorazili také z Albánie, Ukrajiny, Etiopie nebo Egypta.   Veletrhy se uskutečnily ve dvou pavilonech. Tuzemské regiony se představily v pavilonu P, sešlo se jich celkem 400. Regiony se snažily upoutat zájem návštěvníků historickými postavami, maskoty sportovních akcí nebo pohádkovými bytostmi. Nabízely také místní speciality. Gastronomie a její přínos turistickému ruchu patřila k hlavním tématům letošní akce. Mluvilo se ale třeba i o otevření církevních památek turistům. Podebatovat o tomto tématu s odborníky přijel pražský arcibiskup Dominik Duka.   vrn jw  