 Lidé na Silvestra volali více než loni, SMS poslali stejně  Praha 1. ledna (ČTK) - Počet telefonních hovorů v mobilních sítích během Silvestra a prvních hodin Nového roku v Česku meziročně vzrostl přibližně o čtyři procenta na 56,6 milionu. Množství zaslaných textových zpráv zůstalo na úrovni silvestrovské noci před rokem. Obrazových MMS zpráv si lidé poslali méně. Vyplývá to z dnes zveřejněných údajů tří největší mobilních operátorů.   Počet textových zpráv ve všech mobilních sítích se zvýšil zhruba o deset procent na 39,9 milionu. Obrazové MMS zprávy si lidé poslali v 519.000 případech, přibližně o 45.000 méně než o rok dříve.   T-Mobile vykázal devítiprocentní pokles telefonátů na 22,1 milionu. Textových zpráv jeho zákazníci poslali o pět procent meziročně méně, celkem 15,9 milionu. Naopak počet MMS vzrostl zhruba o pětinu na 197.000 zpráv.   Síť O2 zaznamenala na přelomu roku 2009 a 2010 celkem 23,5 milionu mobilních hovorů, což je přibližně o čtvrtinu více než před rokem. Počet SMS zpráv dosáhl 15 milionů, o rok dříve společnost uvedla o 500.000 textových zpráv více. Obrazových zpráv v síti O2 přibylo asi o 20 procent na 160.000.   V rámci pevné sítě společnosti Telefónica O2 si zavolalo 1,8 milionu lidí. Špička byla v dopoledních hodinách, kdy v průběhu nejvytíženější hodiny operátor zaznamenal přibližně 160.000 volání. Počet volání z pevné sítě Telefónica O2 do zahraničí na Silvestra byl 2,2 milionu hovorů. Špička byla hodinu před půlnocí, kdy se uskutečnilo 250.000 hovorů do zahraničí během jedné hodiny. "Nejvolanější zemí bylo Německo s celkovým počtem téměř 180.000 hovorů. Další nejčastěji volané země byly podle pořadí Rakousko, Slovensko, Maďarsko a USA," uvedla mluvčí společnosti Blanka Vokounová.   Přes síť Vodafone letos lidé poslali zhruba devět milionů SMS. Naopak telefonátů přibylo o tři procenta na téměř 11 milionů. "Lidé spolu letos hovořili ale déle než před rokem, takže celkový hovorový provoz narostl ještě více, o plných deset procent," řekl ČTK mluvčí Vodafonu Miroslav Čepický.   Včetně obrazových zpráv zaslaných prostřednictvím internetu zaznamenal operátor přes 162.000 MMS, z toho téměř 83.000 prostřednictvím mobilních telefonů, zbytek přes internet. MMS zaslaných z mobilu přitom meziročně ubylo téměř o 70 procent. "Meziroční pokles počtu MMS odeslaných z mobilu je způsoben loňskou MMS kampaní, při srovnáni s rokem 2008 jsme zaznamenali přibližně dvojnásobný nárůst počtu MMS," uvedl Čepický.   mjr mol  