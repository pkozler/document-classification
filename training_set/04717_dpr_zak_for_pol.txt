 Rusko ze smolenské katastrofy viní Poláky, ti jsou pobouřeni  --------------------    Ke zpravodajství: FOTO/aktuality; AUDIO   --------------------    Moskva/Varšava 12. ledna (zpravodajka ČTK) - Leteckou katastrofu u západoruského Smolenska, při které loni v dubnu zahynul polský prezident Lech Kaczyński a dalších 95 lidí, zavinily chyby posádky vládního letounu. Tvrdí to ruský Mezistátní letecký výbor, který dnes v Moskvě představil závěrečnou zprávu z vyšetřování. Polští piloti podle ní byli pod nátlakem a žádná z chyb, jež vedly k havárii, neukazuje na zavinění ruské strany. Poláky zpráva pobouřila, šéf opozice Jaroslaw Kaczyński ji označil za ža špatný žert na účet Polska, premiér Donald Tusk ji ještě nekomentoval.   "Musíme zveřejnit pravdu, jakkoli hořkou, o příčinách katastrofy. Je to naše povinnost," řekla šéfka Mezistátního leteckého výboru (MAK) Taťjana Anodinová. "Bezprostřední příčinou leteckého neštěstí se jeví to, že se posádka za nepříznivého počasí včas nerozhodla letět na záložní letiště. Letadlo klesalo v podmínkách, kdy nebylo vidět pozemní orientační body. Posádka náležitě nereagovala na varování systému včasné výstrahy (před srážkou se zemí). To vedlo ke katastrofě," shrnula Anodinová.   MAK také dospěl k závěru, že piloti se mohli bát nespokojenosti prezidenta Kaczyńského v případu letu na záložní letiště, a tak podstoupili "neodůvodněné riziko". Posádka byla pod tlakem, protože do kabiny pilotů přišel velitel vzdušných sil Andrzej Blasik a šéf protokolu ministerstva zahraničí Mariusz Kazana. V krvi generála Blasika, který se až do srážky se zemí nacházel v kabině pilotů, byl zjištěn alkohol v množství 0,6 promile. Sami piloti však podle pitvy nepili.   Polská delegace 10. dubna letěla na vzpomínkové akce k 70. výročí katyňského masakru, při kterém tajná sovětská policie NKVD v roce 1940 postřílela tisíce Poláků.   "Zpráva si z Polska dělá legraci," prohlásil Jaroslaw Kaczyński, předseda vlivné konzervativní strany Právo a spravedlnost a bratr tragicky zemřelého prezidenta. "To je (rádio) Jerevan. Každý, kdo zná Rusko, mohl předvídat, že zpráva bude vypadat takhle," tvrdí Kaczyński. Pawel Deresz, vdovec po jedné z poslankyň, která byla jednou z obětí leteckého neštěstí, řekl, že se splnily jeho nejhorší předtuchy. "Bál jsem se, že zpráva bude... výčtem polských chyb, a tak se stalo," uvedl.   Předchozí verzi ruské zprávy o příčinách neštěstí polský premiér označil za nepřijatelnou, protože opomíjela roli ruských dispečerů na letišti ve Smolensku. Na tento nedostatek dnes poukázal i Edmund Klich, polský zástupce u MAK. Konečná zpráva podle něho není kompletní, Rusové prý zamlčeli pravdu o tom, co dělali kontroloři na věži. Tvrdí, že vydávali chybné rozkazy a že byli pod nátlakem. Z materiálů, jež má k dispozici polská strana, vyplývá, že byli v kontaktu s jakýmsi generálem, uvedl Klich.   Kvůli závěrům ruských vyšetřovatelů dovolenou v zahraničí přerušil polský premiér Donald Tusk, zřejmě se k nim vyjádří ve čtvrtek. Nekomentoval je ani prezident Bronislaw Komorowski, který je nemocný.   Dnes zveřejněná zpráva a závěry, k jakým ruští vyšetřovatelé dospěli, mohou negativně ovlivnit vztahy mezi Polskem a Ruskem. Ty byly v minulosti dost chladné, v poslední době se ale zlepšily.   hab šeb  