 Sáblíková byla na SP v Moskvě třetí na patnáctistovce  --------------------    Ke zpravodajství: FOTO/aktuality   Doplnili jsme 3. a 10. odstavec.   --------------------    Moskva 29. ledna (ČTK) - Den po triumfu v závodě na 3000 metrů skončila rychlobruslařka Martina Sáblíková na Světovém poháru v Moskvě třetí na poloviční trati. Už počtvrté v sezoně vyhrála Kanaďanka Christine Nesbittová, před českou hvězdu se zařadila ještě Ireen Wüstová z Nizozemska.   "Vypadá to, že se Martina dostala do dobré formy. Dnes zajela jeden z nejlepších časů na patnáctistovku v Evropě," řekl trenér Petr Novák ČTK. Jeho svěřenkyně jela na Starém kontinentu rychleji jen jednou, v listopadu 2009 v Berlíně.   Bronzová olympijská medailistka z této disciplíny Sáblíková potvrdila, že je od nedávného titulu evropské šampionky ve víceboji ve špičkové formě. "Po ranním tréninku jsme se dohodli, že se soustředím na techniku a nebudu myslet na čas. To jsem dodržela a bylo to dobré rozhodnutí," uvedla Sáblíková pro sport.cz.   Po pátečním úspěchu na své silnější trati dnes do závodu vyrazila v šesté rozjížďce z deseti a až do startu předposlední dvojice časem 1:57,50 minuty vedla.   "Když dojela Martina, věřil jsem, že by to mohlo stačit na první místo. Nestačilo, ale ukázalo se, že od něj není daleko," uvedl Novák. Wüstová pak jako první pokořila hranici minuty a 57 sekund, v poslední rozjížďce Nesbittová z času nizozemské soupeřky ubrala dalších 13 setin a opanovala tuto trať i ve čtvrtém dílu SP.   Sáblíkovou dělilo od vítězství sedm desetin sekundy a bodový zisk jí stačil k posunu na sedmé místo v hodnocení disciplíny. Nejlepší česká sportovkyně loňského roku popáté v kariéře vystoupila na stupně vítězů na patnáctistovce, vyhrát se jí ale ještě nepodařilo.   "Teď je potřeba udržovat výkonnost. Není důležité se za každou cenu hnát za vítězstvím. Je potřeba atakovat bednu," řekl Novák s tím, že v poolympijské sezoně pro něj nejsou první místa nejdůležitější.   V dvacetičlenné elitní divizi A startovala i Karolína Erbanová, ale žádnou soupeřku neporazila. Na pětistovce předtím obsadila 14. místo, čímž vyrovnala své sezonní maximum na sprinterské trati.   Sáblíková a spol. se z Moskvy přesunou do zámoří. Za dva týdny se v Calgary uskuteční mistrovství světa ve víceboji, na kterém bude česká hvězda obhajovat zlaté medaile z předešlých dvou let.   Ještě předtím se ale v neděli představí v závodě na 1000 metrů, ve kterém obvykle nestartuje. "Zkusím to. Jednou jsem v Evropě zajela čas pod 1:20. Kdybych ho zopakovala, bylo by to dobré, ale pokud to nevyjde, určitě mne horší výsledek nijak nerozhodí. Prostě si zkusím vybojovat účast i na této trati pro březnové mistrovství světa v Inzellu," řekla Sáblíková. Ke startu na MS na jednotlivých tratích na této vzdálenosti potřebuje podle Nováka skončit do 24. místa. Na kilometru se představí i Erbanová.   gi rte ura  