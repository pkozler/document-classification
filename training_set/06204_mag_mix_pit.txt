 Po ledním medvědovi Knutovi dobývá srdce Němců šilhavá vačice  --------------------    Ke zpravodajství: FOTO ve Fotobance  ID foto: F201012050143201, P201012150629301   --------------------    Berlín 10. ledna (ČTK) - Více než tři roky poté, co média šílela kvůli dojemnému příběhu ledního medvěda Knuta z berlínské zoologické zahrady, dobývá srdce Němců šilhavá vačice Heidi. Má již svoji stránku na Facebooku, na kterou se přihlásilo přes 65.000 obdivovatelů.   Šilhavý pohled malého vačnatce rozněžňuje uživatele internetu, přestože zvířátko jeho obdivovatelé budou moci naživo vidět až 1. července, uvedla na Facebooku zoologická zahrada, která jeho stránku zřídila.   Heidi, které je dva a půl roku, přijela do Lipska se svojí sestrou-dvojčetem Nairou a samečkem Teddym loni v květnu. Vačice se narodily v Severní Karolíně.   Proč Heidi šilhá? Zoologická zahrada není schopna podat hodnověrné vysvětlení kromě toho, že se jí v důsledku poněkud větší tělnatosti za očima utvořily tukové váčky.   Zvířátko se už ale v každém případě stalo slavné ihned po odvysílání první reportáže z lipské zoo.   Nabízí se otázka - podaří se jí sesadit z pomyslného trůnu ledního medvěda Knuta, jehož pohnutý osud a roztomilý zjev z něj udělaly miláčka německého národa a mezinárodní celebritu? Jeho matka ho totiž po narození v prosinci 2006 odmítla, a tak ho musel krmit ošetřovatel kojeneckou lahví.   Rozpustilé hrátky s ošetřovatelem přilákaly do zoo v centru německé metropole davy nadšených návštěvníků, které ochotně platily nemalé částky za nejrůznější suvenýry s podobiznou medvíděte. Knut až ale nyní řeší dospělácké problémy. Berlínská zoo nyní pro něj shání partnerku, se kterou by se postaral o další mláďata.     ko jnd  