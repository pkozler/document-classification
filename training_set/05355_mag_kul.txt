 Skupina Gipsy Kings na podzim vystoupí v Brně  --------------------    Ke zpravodajství: FOTO ve Fotobance  ID foto: FO03002726, FO01110184, FO01110182   --------------------    Brno/Praha 31. ledna (ČTK) - Na podzim se na jediném koncertě v Česku představí francouzská skupina Gipsy Kings. Vystoupí 21. října v brněnské Hale Rondo, vstupenky budou v předprodeji exkluzivně v síti Ticketportal. ČTK to oznámila Kateřina Červinková z agentury Mersey Agency. Gipsy Kings v Česku už hostovali v letech 2004 a 2007.   Skupina Gipsy Kings od svého prvního hitu Bamboleo, který vydala v roce 1987, prodala více než 20 milionů desek, natočila dva hudební filmy a v dalších snímcích zazněla její hudba (například v kultovním filmu Big Lebowski). Hudba Gipsy Kings vychází z flamenca, ale světovou popularitu jí zajistilo neortodoxní, popové provedení autorských písniček. Svůj styl hudebníci označují jako Rumba Flamenca Camargue z jižní Francie.   Kapelu tvoří bratři Reyesové (Nicolas, Canut, Paul, Patchai, Andre) a Baliardové (Tonino, Paco, Diego), potomci španělských cikánských rodin, které uprchly na jih Francie za španělské občanské války. Jose Reyes, otec bratrů Reyesových, byl slavným zpěvákem flamenca; zpíval s kytaristou a mezi jejich obdivovatele patřili i John Steinbeck, Charlie Chaplin, Pablo Picasso, Miles Davis a Salvador Dalí.   Za svou více než dvacetiletou kariéru vydala skupina Gipsy Kings 18 desek včetně výběrů největších hitů. Kromě zmíněného hitu Bamboleo si mnozí vybaví také písně Volare či Baila Me. V březnu 2004 vydala album Roots, ve kterém se po mnoha letech obešla bez bicí soupravy, elektrické basy a syntezátorů. Muzikanti se tímto albem vrátili ke svým kořenům, k jednoduchým, ale přesto působivým písním. V září 2006 skupina vydala prozatím poslední desku s názvem Pasajero.   "Pro někoho jsou věhlasní, pro někoho notoricky známí. Nepopiratelné je, že jsou snad nejznámější - a samozřejmě i komerčně velmi úspěšnou hudební skupinou, která vychází z romských hudebních tradic. České publikum mohlo zhlédnout jejich vystoupení poprvé 2. května 2004 na festivalu United Islands of Prague v T-Mobile Areně a pak tři roky poté, v roli hlavní hvězdy festivalu Colours of Ostrava v roce 2007," dodala Červinková. Vstupenky na brněnský koncert startují podle ní na ceně 690 korun.   bor jnd  