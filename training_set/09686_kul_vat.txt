 Z moře byla vyzvednuta kotva lodi piráta Černovouse  --------------------    Ke zpravodajství: FOTO/aktuality   --------------------    Raleigh (USA) 27. května (ČTK) - Archeologové dnes vyzvedli z moře při pobřeží amerického státu Severní Karolína  kotvu , která patřila lodi Queen Anne's Revenge obávaného piráta Černovouse. Kotva o váze 1360 kilogramů patří podle agentury AP mezi největší pozůstatky po pirátském plavidlu, které se zde potopilo v roce 1718.   Vrak lodi Queen Anne's Revenge leží v moři v hloubce šesti metrů a je na seznamu amerického historického dědictví. Od jeho objevení v roce 1996 vyzvedli archeologové z moře na 250.000 předmětů, které potopená loď ukrývala. Většina z nich je nyní v muzeu.   Pirát zvaný Černovous se podle historiků jmenoval Edward Teach nebo Thath. V Severní Karolíně se krátce usadil, když od zdejšího guvernéra dostal amnestii. Později se ale k pirátství vrátil. V roce 1717 zajal francouzskou otrokářskou loď a přejmenoval ji na Queen Anne's Revenge. O rok později o plavidlo přišel a pět měsíců po potopení lodě ho v listopadu 1718 zabili britští námořníci.   Postava Černovouse a jeho lodi se objevuje i ve filmu Piráti z Karibiku: Na vlnách podivna, který v květnu přišel do kin. Legendárního piráta ve snímku ztvárnil britský herec Ian McShane.   str mik  