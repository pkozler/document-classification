 Zájem o školy i další pobyty v přírodě v Libereckém kraji neklesá  Liberec 8. května (ČTK) - Zájem škol o pobyty v přírodě nebo podobné pobytové akce zaměřené například na ekologickou výchovu v Libereckém kraji neopadá. Řada středisek, které se na ně zaměřují, má do letošních letních prázdnin plno a někde si je školy s předstihem zamluvily i na příští rok. Školy se na nich často snaží pobyt dětí v přírodě kombinovat i s dalšími aktivitami nebo je například využít pro zapojení školáků do kolektivu, zjistila ČTK. Proti dřívějším školám v přírodě, které trvaly i několik týdnů, však dávají přednost kratším akcím jen na několik dní.   Tematicky zaměřené pobyty v přírodě nabízí například středisko ekologické výchovy Střevlik v Oldřichově v Hájích. Centrum s kapacitou 53 lůžek, kde se mohou ubytovat dvě třídy naráz, ale do léta už objednávky nepřijímá. "Zájem je vyšší, než jsme schopni uspokojit," uvedl jeho ředitel Radek Hromádka. Volné termíny pro školy budou ještě na podzim. "Ale příští rok jsou už i květen a červen obsazeny," dodal ředitel centra.   Na nezájem si nemůže stěžovat ani agentura Star Line, která školám nabízí pobyty v přírodě v rekreačním středisku ve Svoru na Českolipsku a také v Hrachově na Příbramsku. "Pro letošní školní rok už máme obsazeno. Něco málo volného je ještě na podzim, v září a v říjnu," potvrdil Robert Černý z agentury. O pobyt v obou areálech mají zájem školy z Prahy, středních Čech nebo Ústeckého kraje a poptávka se v poslední době nijak nemění. "Změnu zájmu jsme nepocítili," potvrdil Černý.   V některých areálech je ale možné zajistit pobyt v přírodě ještě i pro tento školní rok. Platí to například pro jilemnické středisko Javorek. "Ještě je šance se ubytovat, záleží na tom, v jakém termínu. Na konci května, na začátku června ale ještě něco máme," řekl jeho provozovatel Přemek Kalvoda.   Podle oslovených škol je mezi dětmi i jejich rodiči zájem o pobyty mimo město velký a školáků na ně jezdívá většina. Například soukromá liberecká základní škola Doctrina nepořádá klasické pobyty v přírodě, ale tematicky zaměřené kurzy, například adaptační nebo logické. "Na prvním stupni se takovýchto aktivit účastní všechny třídy. Většinou je děláme v bližším okolí liberce, v Jizerských horách, Orlických horách, Krkonoších a podobně," řekl její ředitel Jiří Paclt.   Doctrina existuje jako soukromá škola teprve krátký čas a podobný systém fungoval už dříve. Přibyly ale dvoudenní adaptační kurzy. "My jsme se rozhodli, že je budeme realizovat pro všechny třídy. Snažíme se to cenově nastavit tak, aby to bylo přijatelné pro všechny žáky," dodal ředitel.   Jako školu v přírodě pobyty pro děti nenazývá ani ředitelka liberecké ZŠ Husova Blanka Reindlová. Děti, které školu navštěvují, vyrážejí často do Českého ráje nebo do Jizerských hor. "Bývá to pět až sedm různě zaměřených dní a týká se to různých věkových kategorií," uvedla ředitelka. Rodiče však musí podobné akce hradit ze svého, což může být pro některé rodiny limitující. "Jsou děti, které se z finančních důvodů neúčastní," poznamenala Reindlová.   Michal Jemelka  