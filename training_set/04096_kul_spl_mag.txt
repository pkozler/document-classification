 Galerijní a muzejní noc letos nabídne ve Zlíně 19 zastávek  --------------------    Ke zpravodajství: AUDIO; ilustrační FOTO ve Fotobance  ID foto:  FO03001315 ,  FO00468990    --------------------    Zlín 17. května (ČTK) - Celkem 19 zastávek v kulturních institucích nabídne letos Galerijní a muzejní noc ve Zlíně. Kromě Krajské galerie výtvarného umění se ve večerních a nočních hodinách návštěvníkům otevřou například také prostory Muzea jihovýchodní Moravy, Baťův mrakodrap, hvězdárna či privátní galerie. Galerijní a muzejní noc se uskuteční v pátek 20. května od 19:00 do půlnoci. Novinářům to dnes řekli organizátoři.   "V běžném provozu, kdy většina našich institucí zavírá už v 17:00, jsou naše výstavy pro řadu lidí nedostupné. Touto akcí chceme překonat časovou bariéru a také nevšedním programem oslovit co nejvíce lidí," přiblížil ředitel Krajské galerie výtvarného umění ve Zlíně Václav Mílek. "Přijde i návštěvník, který běžně do muzea nechodí. Zjistí, že to není jen o zaprášených exponátech, ale že muzeum žije a má mu co říct," dodala mluvčí Muzea jihovýchodní Moravy ve Zlíně Hana Čubanová.   Kromě výstav krajská galerie láká návštěvníky například na světelnou projekci na Domu umění, 'velké noční kopírování', kdy si lidé budou moci nakreslit část obrazu, nebo na možnost podílet se na vzniku 'jednoho velkého díla', které vzejde z otisků bot jednotlivých tvůrců. Muzeum kromě svých expozic nabídne třeba četbu starozlínských pověstí, zpívání lidových písní, promítání starých filmů o Zlínu a prohlídky malenovického hradu.   Své výstavy přiblíží i další účastníci akce. Zlínská hvězdárna nabídne pozorování noční oblohy, Alternativa besedu s básníkem Jaroslavem Kovandou a otevřen bude třeba i kostel Českobratrské církve evangelické, kde si návštěvníci budou moci prohlédnout výstavu fotografií dokumentaristy Karla Cudlína o Izraeli. Bližší informace o programu zájemci naleznou například na   internetových stránkách Krajské galerie výtvarného umění ve Zlíně  .   Galerijní a muzejní noc se v podobném rozsahu ve Zlíně konala poprvé loni. Podle Mílka tehdy kulturní instituce navštívilo zhruba 5500 lidí. Stejně jako loni návštěvníky mezi jednotlivými objekty zdarma přepraví speciální historický trolejbus na trase linky číslo 13. Galerijní a muzejní noc se koná v rámci Festivalu muzejních nocí.   jav snm  