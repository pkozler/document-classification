 V drůbežích chovech v Německu se vyskytl nebezpečný dioxin  --------------------    Ke zpravodajství: FOTO/aktuality; AUDIO   Zprávu jsme celkově rozšířili a doplnili o reakce, včetně vyjádření české Státní veterinární správy.   --------------------    Berlín 4. ledna (zpravodaj ČTK) - Německé úřady nechaly preventivně uzavřít přes 1000 zemědělských podniků v zemi a utratit několik tisíc slepic kvůli výskytu rakovinotvorného dioxinu ve vejcích. Nebezpečná látka se do nich nejspíš dostala prostřednictvím krmiva, které obsahovalo příměs určenou výhradně pro technické účely. Státní zastupitelství nyní vyšetřuje, zda šlo o nedopatření, nebo o úmysl. Spotřebitelům údajně žádné nebezpečí z kontaminovaných produktů nehrozí. Podle české Státní veterinární správy (SVS) se kontaminovaná vejce na tuzemský trh nedostala.   Dioxinový skandál postihl hlavně spolkové země Dolní Sasko, kde muselo až do odvolání přerušit prodej vajec a masa více než 1000 drůbežích a prasečích farem používajících závadné krmivo, a Severní Porýní-Vestfálsko. Tam bylo na příkaz veterináře zlikvidováno na 8000 slepic živených tímto krmivem. Ty pocházely z chovné stanice v Soestu a v jejich vejcích byla naměřena koncentrace jedovatého dioxinu čtyřikrát překračující povolenou hranici. Podle úřadů se do prodeje dostalo asi 120.000 vajec. "Několik tisíc se nám jich podaří stáhnout," uvedl okresní veterinář Wilfried Hopp.   "Státní veterinární správa ČR vnímá tento problém jako problém nikoli český, ale problém německých chovatelů," uvedl mluvčí SVS Josef Duben. Pokud by podle Dubna vzniklo riziko pro ostatní členské unijní státy, německá strana by je varovala pomocí Systému rychlého varování RASFF. "My jsme žádnou takovouto informaci neobdrželi, tudíž v současné době ČR ani potenciálně žádné německé výrobky neohrožují," dodal Duben. Prostřednictvím systému RASFF se členské státy EU vzájemně varují před nebezpečnými potravinami a krmivy, případně před potravinami nevhodnými k lidské spotřebě.   Kontaminované krmivo pochází ze severoněmecké firmy Harles &amp; Jentzsch. Její šéf dnešnímu vydání deníku Westfalen-Blatt řekl, že při výrobě byla použita příměs určená pro technické využití. "Byli jsme lehkovážní v mylném předpokladu, že tyto mastné kyseliny jsou vhodné pro výrobu krmných směsí," uvedl Siegfried Sievert.     Tyto kyseliny vznikají jako vedlejší produkt při výrobě bionafty a podle deníku Rheinische Post je firma Harles &amp; Jentzsch používala k výrobě krmiv už řadu let. Výrobce bionafty, od něhož pocházely, dnes zdůraznil, že je prodával jako surovinu určenou výlučně pro technické účely, a nikoli pro zpracování do krmiva.   Firma ze Šlesvicka-Holštýnska prý vyprodukovala 527 tun nevhodného krmiva, které se vedle obou spolkových zemí na západě Německa dostalo také do chovů v Durynsku, Braniborsku, Sasku-Anhaltsku nebo Sasku, tedy i do spolkové země sousedící z ČR.   Zda se vejce nebo maso zamořené dioxinem dostalo do zahraničí, se prověřuje. "Na vyjádření je zatím brzy," řekl podle agentury DPA mluvčí evropského komisaře pro zdraví a ochranu spotřebitele Johna Dalliho poté, co se Evropská komise kvůli případu spojila s německými úřady. Ty prý Brusel o nálezu informovaly už před Vánoci, kdy dioxin objevily při rutinní kontrole. Z pohledu EK zatím jde o německý problém, za který jsou odpovědné německé úřady, uvedla DPA.   Spolkový úřad pro vyhodnocování rizik (BfR) veřejnost uklidňuje. "Akutní zdravotní nebezpečí neexistuje," uvedl jeho mluvčí. Úřady se nyní snaží zajistit veškeré závadné krmivo a potenciálně kontaminované produkty. Nevyloučily, že budou muset být uzavřeny další farmy a zlikvidována další zvířata. Německý tisk považuje za pravděpodobné, že výčet zemědělských podniků a obchodníků, které případ postihne, není zdaleka konečný a může způsobit škody v řádech milionů eur. Kauzou se chtějí zabývat němečtí poslanci.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   fln mjr vju jw  