 Ekonom.cz: Tesco získalo náhradu za neoprávněný insolvenční návrh  Praha 19. ledna (ČTK) - Společnost Tesco Stores ČR, která provozuje jeden z největších obchodních řetězců v Česku, podle serveru týdeníku Ekonom vysoudila náhradu škody za poškození dobrého jména. Jde o jeden z prvních pravomocných rozsudků ohledně náhrady škody způsobené takzvaným šikanózním insolvenčním návrhem. Firma Iva Roztoky, která na obchodní řetězec podala insolvenční návrh, musí zaplatit pokutu 200.000 korun a zveřejnit omluvu v deníku Mladá fronta Dnes, napsal server.   Důvodem je insolvenční návrh, který firma Iva Roztoky podala na začátku října 2009. Iva Roztoky se tak snažila vymoci zaplacení bezmála 570.000 korun, které jí údajně Tesco dlužilo v souvislosti s dodávkou nábytku. Soud s Teskem zahájil insolvenční řízení, hned další den ale insolvenční návrh zamítl jako neopodstatněný.   Obchodní řetězec již tehdy tvrdil, že návrh společnosti IVA Roztoky je bezdůvodný a neopodstatněný a následně podal proti Ivě Roztoky žalobu o náhradu škody. "Společnosti IVA Roztoky jsme uhradili veškeré pohledávky. Jedná se tedy o bezdůvodný a neopodstatněný návrh z její strany. Budeme se proto bránit všemi právními prostředky a uplatňovat náhradu škody za poškození dobrého jména naší společnosti," sdělila tehdy ČTK mluvčí Tesco Stores ČR Eva Karasová.   Skutečnost, že se Tesco objevilo v insolvenčním rejstříku, podle soudu poškodila jeho dobré jméno. Soud dal Tescu za pravdu již 19. listopadu 2010. Teprve dnes se však toto jeho rozhodnutí stalo pravomocným, napsal server týdeníku Ekonom.   kri vju  