 V M. Boleslavi už kalamitní stav není, ledovka ale hrozí dále  Do čela zprávy jsme přidali informaci o odvolání kalamitního stavu a třetí odstavec o uzavření lesoparku.   --------------------    Mladá Boleslav 7. ledna (ČTK) - Kalamitní stav v Mladé Boleslavi, který ve čtvrtek večer vyhlásil primátor kvůli ledovce ve městě, dnes v 10:00 odvolal. Silnice se podařilo do dnešního rána zprůjezdnit. Na řadě chodníků zůstávají ale stále zledovatělé úseky, řekl ČTK mluvčí města Pavel Šubrt. Chirurgové zaznamenali enormní nárůst úrazů.   Sjízdnost silnic se podařilo během noci ze čtvrtka na dnešek díky intenzivní práci většinou zajistit, uvedl Šubrt. Nyní situaci napomáhá, že se otepluje. Zledovatělé úseky ale zůstávají na řadě chodníků, které pracovníci dočišťují ručně. "Řidiči i chodci by při pohybu po městě měli dále zachovávat velkou opatrnost," varoval Šubrt.   Kvůli špatně schůdným chodníkům bylo nutné dnes uzavřít lesopark Štěpánka v Mladé Boleslavi. Zákaz vstupu označili strážníci městské policie páskami. Park bude pravděpodobně nepřístupný během celého víkendu. Magistrát žádá občany, aby do parku nevstupovali a neriskovali zbytečné úrazy.   Lékaři chirurgie mladoboleslavské Klaudiánovy nemocnice ošetřili od čtvrtečního večera do dnešních 08:00 už 25 pacientů převážně se zlomeninami a naraženinami. Nyní je podle mluvčí nemocnice Kamily Hamáčkové čekárna chirurgické ambulance stále plná. "Změnila se věková struktura pacientů. S úrazy přicházejí také lidé mladší 50 let, kteří šli ráno do zaměstnání" řekla Hamáčková. Mezi zraněnými nebylo zatím žádné dítě, lékaři ošetřovali už také jednoho pacienta se zlomeninou krčku.   zik jpt  