 Lékaři verbují další kolegy k podání výpovědi z nemocnice  Praha 6. ledna (ČTK) - Lékaři verbují další kolegy k tomu, aby také podali výpověď v odborové akci Děkujeme, odcházíme. Aktuálně je podáno podle ministerstva 3772 výpovědí, odboráři očekávají, že ve druhé fázi kampaně v lednu a únoru přibude další tisícovka. Podle zjištění ČTK si v reakci na zprávy v médiích o stahování výpovědí navzájem posílají podpůrné maily a nabádají se k tomu, aby pro výpověď získali další kolegy.   "Pokud byste byli schopni sehnat alespoň dalších deset lékařů, kteří by dali výpověď, tak tato malá bitva by mohla vyhrát celou válku... Je potřeba, abyste se zmobilizovali - pár dalších výpovědí by všechny posílilo a naopak rozložilo nepřítele," uvádí se v jednom z e-mailů.   S růstem počtu výpovědí a s tím, jak se blíží 1. březen, kdy vyprší lékařům výpovědní lhůta a přestanou chodit do práce, přestávají obyvatelé nemocniční lékaře podporovat. Aktuálně je podporuje jen třetina obyvatel, ačkoli na počátku jejich protestu před devíti měsíci to bylo 74 procent. Zjistil to internetový průzkum agentury SANEP, o němž psalo dnešní Právo.   Dvě třetiny dotázaných se podle průzkumu domnívají, že nátlak na vládu není v souladu s lékařskou etikou. Odbory chtějí pro lékaře 1,5 až trojnásobek průměrného platu v zemi. Teď mají lékaři v nemocnicích v průměru kolem 50.000 korun i se službami a přesčasy, chtějí zhruba 70.000 korun základního platu.   Vedení nemocnic s lékaři jedná a v řadě případů se mu daří přesvědčit je, aby výpověď stáhli. Například na interní klinice v Motole z 13 podaných výpovědí zůstala jen jedna. Po rozhovoru s přednostou stáhlo výpověď 12 tamních lékařů. Prezident České lékařské komory (ČLK) Milan Kubek stahování výpovědí zpochybnil, podle něj se děje "pod nátlakem".   Lékaři spolu s výpovědí podepisovali i doložku o solidaritě, v níž se zavazovali, že na ní budou trvat. Stáhnout ji mohou jen ze závažných osobních či rodinných důvodů.   nam pba  