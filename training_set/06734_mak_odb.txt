 V USA vzniklo v květnu nejméně nových pracovních míst od září  Washington 3. června (ČTK) - Ve Spojených státech vzniklo v květnu 54.000 nových pracovních míst, což bylo nejméně od loňského září a mnohem méně, než čekali analytici. Míra nezaměstnanosti stoupla na 9,1 procenta z dubnových devíti procent. Vyplývá to z údajů, které dnes zveřejnilo americké ministerstvo práce.   Zpráva je dalším potvrzením zpomalení ekonomického růstu USA. Ekonomiku ohrožuje hlavně růst cen ropy. Negativní dopad měla i březnová přírodní katastrofa v Japonsku, která se dotkla i amerického průmyslu.   Soukromé společnosti v květnu najaly pouze 83.000 nových pracovníků, nejméně za téměř rok. Ve státním sektoru naopak 28.000 míst zaniklo. To byl nejvyšší počet od listopadu.   Údaje výrazně zaostaly za odhady analytiků dotazovaných agenturou Reuters. Ti očekávali v květnu vznik 150.000 nových pracovních míst. Soukromí zaměstnavatelé měli podle nich přijmout 175.000 zaměstnanců.   irl jw  