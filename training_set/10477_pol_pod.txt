 Na Olšanských hřbitovech si lidé připomněli Palachovu oběť  --------------------    Ke zpravodajství: FOTO ve Fotobance; FOTO/aktuality  ID foto: FO00436150, P200910230552701, F200901260122301   --------------------    Praha 15. ledna (ČTK) - Několik desítek lidí si dnes u hrobu Jana Palacha na pražských Olšanských hřbitovech připomnělo jeho sebeobětování, od kterého v neděli uplyne 42 let. Jak nad hrobem poznamenala historička Marie Neudorflová, je v Palachově činu obsažena tradice varování, aby se národ bránil zlu, dokud je čas a snažil se zachovat to nejlepší v mravní, kulturní i duchovní oblasti pro budoucí generace.   Student pražské filosofické fakulty Palach se na protest proti vývoji v československé společnosti polil hořlavinou a zapálil v horní části Václavského náměstí 16. ledna 1969. O tři dny později zemřel. Jeho pohřeb 25. ledna se stal velkou demonstrací proti vývoji v Československu, okupovaném od srpna 1968 vojsky SSSR a dalších čtyř zemí východního bloku.   Jeho ostatky byly v roce 1973 z Olšan vyzvednuty a zpopelněné uloženy o rok později ve Všetatech. V roce 1990 byla urna znovu uložena na Olšanských hřbitovech.   Výročí Palachova činu si dnes na hřbitově v Praze nepřipomněl žádný významný politik. Někdejší disidentka Dana Němcová, která mezi desítkami účastníků piety nechyběla, k tomu podotkla, že "chybička se vloudí". "Nemusíme mít všechno oficiálně. Záleží na občanské společnosti, nakolik je schopna převzít toto dědictví a tohle poselství," řekla.   Předsedkyně správní rady společnosti Janua Jaroslava Čajová, která vzpomínku pořádala, upozornila, že dnešní akce má být především výzvou ke vzpomínce na Jana Palacha. I proto je pořádána v předstihu před samotným výročím jeho oběti. "Lidé si to uvědomí a pak se tady zastaví," vysvětlila.   Odpoledne na Palacha a jeho čin budou lidé vzpomínat i ve Všetatech na Mělnicku.   jd mal  