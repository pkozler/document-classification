 Švýcarský sběratel vrátil Chile mumie z předkolumbovského období  Ženeva 21. ledna (ČTK) - Švýcarský sběratel vrátil Chile čtyři mumie z předkolumbovského období. Dvě z nich jsou staré 7000 let. Informovala o tom agentura AP.   Podle jejího vládního zdroje nejmenovaný sběratel dobrovolně přistoupil na vrácení mumií do Chile. Objeveny byly v blízkosti severochilské pouště Atacama.   Dvě z nich odborníci řadí do období kultury  Chinchorro , datované lety 5000 až 1500 let před naším letopočtem. Znamená to, že obě jsou starší než známá mumie egyptského faraona Tutanchamona.   Třetí z vrácených mumií je z blíže nespecifikovaného předkolumbovského období, čtvrtá spadá do doby příchodu Španělů do oblasti známé dnes jako Chile v 16. století.   Mumie byly předány na malé slavnostní recepci uspořádané ve čtvrtek v Ženevě.   sva          