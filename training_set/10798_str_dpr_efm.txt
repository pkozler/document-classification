 Boeing získal objednávku na 38 letadel od leasingové firmy CIT  Chicago 4. ledna (ČTK) - Americký výrobce letadel Boeing Co. získal objednávku na 38 letadel nové generace 737 s opcí na nákup dalších sedmi od americké leasingové firmy CIT Aerospace. Katalogová cena objednávky činí 3,2 miliardy USD (59,4 miliardy Kč).   Boeing upřesnil, že CIT si objednala 23 letadel 737-800 a 15 letadel 737-900. Pro jeho nový model 737-900 je současná objednávka největší objednávkou od leasingové společnosti. Model 737-800 je nejprodávanějším letadlem Boeingu.   Závěrečná cena se obvykle liší od katalogové, protože výrobci letadel poskytují svým odběratelům různé slevy. Za letadla dostane výrobce zaplaceno až při dodání. Dodávky jsou plánovány do roku 2017.   CIT vlastní nebo financuje flotilu více než 300 komerčních letadel, z toho je 140 letadel od Boeingu. Firma má nyní objednáno 111 letadel, napsala agentura Reuters.   Boeing podle svých internetových stránek získal loni od ledna do 22. prosince čisté objednávky na 493 letadel, což je o 87 procent více než v roce 2009, kdy získal objednávky na 263 letadel. Z toho 447 objednávek bylo na modely 737. Za 11 měsíců roku Boeing dodal odběratelům 420 letadel.   irl jw  