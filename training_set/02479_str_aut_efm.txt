 Největší americká automobilka GM více než ztrojnásobila zisk  Doplnili jsme informace o hospodaření evropských aktivit GM ve 4. odstavci.   --------------------    Detroit 5. května (ČTK) - Největší americká automobilka General Motors v letošním prvním čtvrtletí více než ztrojnásobila čistý zisk na 3,2 miliardy dolarů (zhruba 52 miliard Kč) z 900 milionů dolarů před rokem. Oznámila to dnes firma. Vykázala tak podle agentury AP nejvyšší čtvrtletní zisk za více než deset let. Výsledky byly podpořeny oživením na domácím trhu a silným prodejem v Asii.   GM byla zisková již páté čtvrtletí za sebou. Tržby společnosti stouply na 36,2 miliardy dolarů z 31,5 miliardy před rokem. Překonaly tak očekávání analytiků, kteří je podle agentury Reuters odhadovali na 35,6 miliardy dolarů.   Ve Spojených státech stoupl prodej GM o čtvrtinu a v Číně o deset procent. Prodeje GM jsou podle agentury AP natolik silné, že firma v letošním roce téměř s jistotou získá zpět titul největší světové automobilky od japonského konkurenta Toyota Motor.   Evropské aktivity GM zahrnující značky Opel a Vauxhall v prvním čtvrtletí na provozní úrovni prodělaly 390 milionů dolarů. Ztráta nicméně klesla ze 477 milionů před rokem. Opel nyní prochází rozsáhlou restrukturalizací, jejímž cílem je obnovení ziskovosti, napsala agentura DPA.   GM nadále předpokládá, že na její celoroční hospodářské výsledky nebudou mít žádný významný vliv celosvětové problémy s dodávkami automobilových součástek, které způsobilo březnové zemětřesení v Japonsku.   GM předloni opustila bankrotový režim a koncem loňského roku se vrátila na burzu. Společnost UBS tento týden předpověděla, že GM letos zvýší svůj tržní podíl i zisk, protože má potenciál k tomu, aby těžila z problémů s dodávkami automobilových součástek po zemětřesení v Japonsku. UBS rovněž doporučila nákup akcií GM.   Hlavní domácí konkurent Ford Motor již minulý týden oznámil, že v prvním čtvrtletí zvýšil čistý zisk o 22 procent na 2,55 miliardy dolarů. Zažil tak z hlediska zisku nejlepší první čtvrtletí za 13 let. Další domácí rival Chrysler v prvním čtvrtletí vydělal 116 milionů dolarů. Vykázal tak první čtvrtletní zisk od opuštění bankrotového režimu v roce 2009.   GM již v úterý uvedla, že v dubnu zvýšila prodej na domácím trhu meziročně o 26,4 procenta na 232.538 vozů. GM se tak stala na domácím trhu opět jedničkou poté, co ji v březnu překvapivě předstihl Ford.   pmh dvd  