 V Montrealu se i za velkého mrazu opět tančí pod širým nebem  --------------------    Ke zpravodajství: ilustrační FOTO ve Fotobance  ID foto: F200812040171901, FO00313844   --------------------    Montreal 20. ledna (ČTK) - Světelné efekty za rytmu techna rozzařují velké sněhové vločky, které padají na dav tanečníků oblečených jako pro lyžování - přes mráz minus 20 stupňů Celsia je v přístavu Montrealu v plném proudu pátý ročník několikadenní diskotéky pod širým nebem Igloofest.   "Zima zahřívá...Je to sranda!" prohlašuje jedna zadýchaná dívka, která s lyžařskými brýlemi a kulichem na hlavě usedá na zasněžený sedací pytel, který je umístěn v jakémsi polovičním iglú naproti ohřívadlu.   "Lidé z Montrealu moc rádi mrznou a rádi oslavují. Být v davu, ve skupině, v zimě, tančit při minus dvaceti s palčáky na rukou, to je to, co lidi přilákalo," vysvětluje jeden ze zakladatelů projektu a ředitel operací Nicolas Cournoyer.   Vzrůstající počet účastníků mu dává za pravdu. Před pěti lety přišly na první ročník v délce jednoho víkendu 2000 lidí. Další rok už letní hudební oslavy přenesené do zimy trvaly dva víkendy. "Již dva roky jsme tady po dobu tří třídenních víkendů, vždy od čtvrtka do soboty," upřesňuje Cournoyer.   Loni přišlo tančit na hudbu mezinárodně uznávaných dýdžejů uprostřed obří světelné show 45.000 lidí. Stále více sem dojíždějí i Američané a Evropané.   Mnozí mladí lidé přicházejí v přestrojení a účastní se soutěže o nejlepší kostým, jejíž vítěz vyhraje týdenní pobyt na horách s lyžováním pro dvě osoby.   Unikátní akci pod širým nebem začaly sponzorovat výrobci nealkoholických a alkoholických nápojů. To umožňuje, aby se přes vysoké pořadatelské náklady, vybíralo vstupné jen 12 kanadských dolarů (217 korun). Účastníkům musí být nejméně 18 let.   Zimní diskotéka v provincii Quebec představuje meteorologická rizika. Zdejší podnebí se někdy prudce mění, jednou je sibiřská zima s minus 30 stupni Celsia, jindy tání ledů s plus deseti stupni Celsia. Je tak nutné stále upravovat místo hudebních radovánek, což právě zvyšuje náklady, dodal Cournoyer.   pek dr  