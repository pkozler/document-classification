 Ropa Brent šla nahoru a dočasně překročila 120 dolarů za barel  Londýn 13. června (ČTK) - Světové ceny ropy se dnes vyvíjely nestejně a severomořská ropa Brent se dočasně dostala až nad 120 dolarů za barel. Americká WTI naopak klesla, takže rozdíl mezi oběma nejobchodovanějšími typy ropy dosáhl rekordní úrovně. Ropný trh je nadále pod vlivem rozhodnutí kartelu OPEC ponechat těžební kvóty beze změny a obav z nepokojů na Blízkém východě.   Cena Brentu se po výstupu nad 120 dolarů před 17. hodinu pohybovala kolem 119,50 dolaru s denním přírůstkem asi 70 centů. Americká lehká ropa WTI naopak o 70 centů klesla na 98,60 dolaru za barel. Přirážka Brentu k WTI se vyhoupla až na nové maximum 21,60 dolaru.   "Trhy jsou sice pro nejbližší dobu zásobovány dobře, nynější velmi vysoká cena Brentu však odráží rostoucí geopolitická rizika a možnost budoucího napětí mezi světovou nabídkou a poptávkou," řekl agentuře Reuters analytik Christophe Barret z Crédit Agricole.   Kartel OPEC se minulý týden překvapivě nedohodl na očekávaném zvýšení oficiálního těžebního limitu, který je po dvou a půl letech od zavedení už výrazně překračován. Saúdská Arábie jako největší člen OPEC však hodlá i nadále jednostranně zvyšovat svou těžbu v odpovědi na požadavky trhu.   Brent nyní podle Barreta odráží mezinárodněpolitická rizika a situaci na světovém trhu. WTI je od situace ve světě poněkud izolovaná, protože ji zatěžují vysoké zásoby na americkém trhu.     Ceny ropy v dolarech za barel (asi 159 litrů) v 16:38 SELČ:     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  119,44  118,78     New York - Nymex  WTI  červenec  98,60  99,29     hp jw  