 Jižní Morava chce apelovat u Bárty kvůli zpoplatnění D1 u Brna  Brno 5. ledna (ČTK) - Vedení jihomoravského kraje a města Brna chtějí apelovat u ministra dopravy Víta Bárty (VV) za udělení výjimky Brnu kvůli části dálnice D1 v těsné blízkosti metropole, která je od nového roku zpoplatněna. Vyplynulo to z úterní brněnské schůzky představitelů kraje, ministerstva dopravy a Ředitelství silnic a dálnic, sdělil dnes ČTK mluvčí kraje Jan Chmelíček. Mluvčí ministerstva dopravy Jakub Ptačinský ovšem ČTK řekl, že ministerstvo zatím žádné výjimky činit nehodlá.   Zpoplatnění asi dvacetikilometrového úseku mezi Kývalkou u Rosic a Slatinou se vedle tranzitní dopravy dotýká i tisíců lidí dojíždějících denně do metropole za prací. Rozhodnutí kritizují obyvatelé i vedení městských částí poblíž dálnice, kudy už v prvních dnech nového roku začalo mnoho řidičů projíždět, aby se vyhnuli zpoplatněnému úseku.   "Je tady zatím mírný nárůst počtu projíždějících aut, už teď se špatně přechází. Počítáme s tím, že se nápor ještě zdvihne," řekl ČTK starosta městské části Bosonohy na jihozápadním okraji Brna Anastazios Jiaxis (SZ).   Podle Chmelíčka budou vedení kraje a města Brna apelovat na ministra dopravy, aby přehodnotil své rozhodnutí a aby část D1 u Brna byla vyňata ze zpoplatnění. Podle mluvčího tato část dálnice dnes fakticky nahrazuje neexistující velký městský okruh kolem metropole.   Postižené čtvrti, kudy zřejmě bude projíždět více aut, chystají dopis ministerstvu dopravy. "Požádáme v něm o přehodnocení," uvedl Jiaxis.   V ČR je dohromady přes 1100 kilometrů dálnic a rychlostních silnic, výjimka jízdy bez dálniční známky platila do konce loňska na asi 150 kilometrech.   Nová pravidla určuje vyhláška ministerstva dopravy, jež rozšířila zpoplatnění některých úseků dálnic, na kterých mohli řidiči dosud jezdit bez dálničních známek. Zpoplatnění se týká i dalších úseků rychlostních komunikací například v Ostravě, Mladé Boleslavi a Berouně. Kritiku si záměr ministerstva vysloužil už koncem roku.   Ptačinský dnes uvedl, že ministerstvo o žádných výjimkách, které by nějaké místo vyňaly ze zpoplatnění, neuvažuje. "Resort dopravy má s budováním státní infrastrukturní sítě nemalé finanční náklady, navíc o postupném zpoplatnění byly všechny kraje včas informovány," uvedl. "Diskusi se ale samozřejmě nebráníme," dodal.   lab mol  