 Rekonstrukci kanalizace za 44 mil. v Brně provede firma Pöyry  Brno 23. ledna (ČTK) - Zakázku na opravu kanalizace na několika místech v Brně, celkově za téměř 44 milionů korun, vyhrála firma Pöyry Environment. ČTK to zjistila z informačního systému o veřejných zakázkách. Práce na 13 stavbách by mohly začít v posledním čtvrtletí tohoto roku, uvedla Jana Indrová z investičního odboru brněnského magistrátu, který tendr vypsal.   "Bude se jednat o rekonstrukci kmenových stok. Kanalizace se bude rekonstruovat ve městských částech Bohunice, Tuřany, Ivanovice a Žebětín," dodala Indrová.   Podle ní bude spolufinancován z Evropské unie. "Nyní naši žádost posuzuje Brusel," uvedla Indrová.   Za poslední čtyři roky se na různých místech Brna včetně centra opravily vodovody a kanalizace za 1,4 miliardy korun. Nejvíc se investovalo do rekonstrukcí v roce 2007, a to přes 435 milionů Kč.   lab sap  