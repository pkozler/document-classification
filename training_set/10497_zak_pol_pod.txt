 Altner, známý sporem s ČSSD, byl vyškrtnut ze seznamu advokátů  Praha 19. ledna (ČTK) - Právník Zdeněk Altner, známý především sporem s ČSSD, byl po kárném řízení vyškrtnut ze seznamu advokátů České advokátní komory. Přestal být advokátem k 28. prosinci 2010 a nesmí na území České republiky poskytovat advokátní služby, řekla dnes ČTK mluvčí komory Iva Chaloupková. Potvrdila tak informaci, kterou na svém serveru vaševěc.cz zveřejnil expředseda ČSSD Jiří Paroubek.   Altner vede dlouhá léta se sociální demokracií spor o odměnu za úspěšné zastupování strany ve sporu o stranické sídlo v Praze - Lidový dům. Spor pro ČSSD Altner vyhrál v roce 2000.   Sociální demokraté však tvrdí, že už Altnerovi 50,4 milionu korun zaplatili či složili do notářské úschovy, kde si je mohl kdykoli vyzvednout. To je advokátův honorář, který uznali. Dalších sporných 93 milionů korun složili do notářské úschovy a byli připraveni jednat o mimosoudním vyrovnání.   Altner ale po sociální demokracii vymáhá více než dvě desítky miliard. Milionový honorář se podle advokáta do astronomické výše vyšplhal především o smluvní pokuty vyplývající z mandátní smlouvy, kterou s ním za ČSSD podepsal v roce 1997 tehdejší předseda strany Miloš Zeman.   Veškeré Altnerovy žaloby, stížnosti či návrhy soudy odmítly.   vh pba  