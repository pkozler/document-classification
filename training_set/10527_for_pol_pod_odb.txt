 Otevřený dopis odborů předsedovi vlády Petru Nečasovi  --------------------    Ke zpravodajství: FOTO/aktuality; AUDIO; VIDEO   --------------------    Praha 13. května (ČTK) - Text otevřeného dopisu odborů předsedovi vlády Petru Nečasovi. Českomoravská konfederace odborových svazů (ČMKOS) nesouhlasí s podobou chystané sociální a zdravotní reformy.     Jaroslav ZAVADIL   předseda Českomoravské konfederace odborových svazů     Pane předsedo vlády, zabraňte asociálním reformám!   Otevřený dopis Českomoravské konfederace odborových svazů předsedovi vlády ČR Petru NEČASOVI     Vážený pane předsedo vlády,     jménem 32 odborových svazů, které tvoří odborovou centrálu ČMKOS, mi dovolte, abych se na Vás obrátil otevřeným dopisem. Máme zásadní výhrady k návrhům zákonů, které již v současné době projednává vláda a Poslanecká sněmovna. Konkrétně se jedná o zákony týkající se sociální reformy a reformy zdravotnictví.   Navzdory slibům ministra zdravotnictví Leoše Hegera byly poslancům předloženy návrhy bez respektování všech zásadních stanovisek sociálních partnerů, jež vzešla z tripartitních jednání.   Zákony zásadním způsobem mění filosofii a podstatu českého zdravotnictví a sociálního systému. Skutečnost, že byly poslancům předloženy dokonce bez základní informace o návrzích vznesených na tripartitních jednáních, že zcela ignorovaly jakékoliv návrhy ČMKOS, hodnotíme jako nezájem vlády hledat konsenzus a zvažovat rizika a dopady, které tzv. reformy způsobí. To byl také hlavní důvod, proč ČMKOS 21. dubna přerušila jednání tripartity.   Mnohokrát jsme upozorňovali na nebezpečí, že zákon o veřejném zdravotním pojištění (Zákon č. 48/1997), který je nyní v prvním čtení, znamená velkou komercionalizaci zdravotnictví, což je podle našeho názoru v rozporu s ústavním pořádkem České republiky a dokonce i programovým prohlášením Vaší vlády. Ta se zavázala, že: "nedopustí zhoršení kvality a dostupnosti zdravotní péče a efektivní prevence." Klíčová negativní změna, kterou nikdo seriózně veřejnosti nevysvětlil, se skrývá v § 13 uvedeného zákona. Ministr Heger tento paragraf veřejnosti klamavě vysvětluje jako možnost nároku pacienta připlatit si za nadstandard. Ve skutečnosti je pravda zcela opačná, paragraf jasně znamená, že hrazeny budou pouze nejlevnější výkony a péče, ostatní si budou občané platit. Dalším důkazem komercionalizace zdravotnictví je zákon o zdravotních službách, který chce změnit zdravotní péči na služby, nastavuje komerční prostředí do vztahu pacient - lékař a ponechává péči o zdraví lidu principům trhu. Toto už jednou veřejnost důrazně odmítla.     Za velmi kontroverzní považuje ČMKOS návrhy na zřízení dalších šesti zdravotnických registrů, kromě stávajícího Národního zdravotního registru, a jejich propojení na veřejnou správu. Varovali jsme před nebezpečím, aby s evidencí obyvatel byly propojeny údaje o úrazech, hospitalizacích, pitvách a upozorňovali na nedomyšlenost propojení s tzv. sociální kartou, která má být identifikačním i platebním prostředkem pro každého, kdo bude napojen na sociální systém. Žádná země se neodhodlala k tak zneužitelnému sběru citlivých dat o svých občanech.   Sociální reforma, předložená ministrem práce Jaromírem Drábkem, je nemorální a veřejným financím nepomůže. Tento záměr ušetřit výdaje státního rozpočtu je neefektivní. Zničí stávající sociální systém, který účinně brání proti chudobě. Ministr J. Drábek neanalyzuje následné dopady nových sociálních problémů včetně nárůstu kriminality, které nakonec vyjdou nesrovnatelně dráž. Zdravotně postiženým přináší další postižení a ponižuje je na občany III. kategorie.     Pane předsedo vlády,     21. května 2011 chtějí dát občané, zaměstnanci, voliči důrazně najevo svoji nespokojenost s vládou navrhovanými reformami - důchodovou, daňovou, zdravotnickou, sociální. Najdete odvahu před ně předstoupit a říci pravdu? Nebo je označíte za hrstku nespokojených „křiklounů a socek"? Tato demonstrace je vážným varováním před možnými razantnějšími kroky.     Žádám Vás, pane předsedo vlády, o pochopení, že reformy jsou od toho, aby měnily věci k lepšímu.     Žádám Vás, pane předsedo vlády, zastavte vládní reformy, které poškodí většinu občanů, zastavte hazard se zdravím a osudy lidí.     Zdroj: ČMKOS   ČTK    