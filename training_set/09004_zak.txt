 Soud zprostil mladíka z Blanska obžaloby z pokusu vraždy  --------------------    Ke zpravodajství: FOTO/aktuality   --------------------    Brno 25. ledna (ČTK) - Brněnský krajský soud dnes podruhé zprostil pro nedostatek důkazů obžaloby z pokusu vraždy 22letého muže z Blanska. Hrozilo mu až 15 let vězení za to, že se podle státní zástupkyně pokusil loni v březnu v opilosti zavraždit nevlastního bratra. Muž přiznal, že spor vznikl, bratrovi ale prý ublížit nechtěl. Žádný předložený důkaz jeho obhajobu nevyvrátil, řekl k tomu soudce Pavel Göth.   Soud dnes dospěl k závěru, že jednání nelze hodnotit jako trestný čin nebo zločin. Obdobně rozhodl již před časem.   Případ mu byl ale olomouckým vrchním soudem vrácen k dalšímu projednání. Kauzu dnes soud znovu uzavřel s tím, aby byla předána přestupkové komisi v Blansku, kde mladíkovi hrozí až 5000 korun pokuty. Muž je nyní ve vězení za podvody a drobnou majetkovou trestnou činnost. Propuštěn by měl být v létě 2012.   Státní zástupkyně Eva Žďárská se k dnešnímu verdiktu zatím nevyjádřila. Pokud proti němu podá odvolání, bude se muset případem opět zabývat olomoucký vrchní soud.   Mladík se dostal s nevlastním bratrem do sporu před rokem. Hádka vyvrcholila přetahováním o loveckou dýku. Rvačku sledovala jejich babička. Vnuky se marně pokoušela oddělit. Až později se uklidnili. Bratr vyvázl bez zranění.   Soudu muž řekl, že má s nevlastním bratrem dlouhodobé spory. Sourozenec se prý na něj oboří vždy, když se mladík opilý vrátí domů k babičce, u níž oba žijí. Stalo se to údajně i loni v březnu. Po vypití tří piv a tří skleniček tvrdého alkoholu si připravoval v kuchyni večeři, když mezi ním a jeho bratrem vznikl další banální spor. V tu chvíli držel v ruce nůž.   Podle kriminalistů nescházelo mnoho k usmrcení oběti. Mladík se hájí tím, že šlo jen o nedorozumění, za nímž udělal tečku on sám tím, že dýku zabodl do skříně a odešel. Jeho bratr pak přivolal policii.   Vladimír Klepáč jpt  