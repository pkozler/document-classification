 Dopravu z Liberce na Frýdlant komplikují sněhové jazyky  Liberec 5. ledna (ČTK) - Silný vítr komplikuje dopravu v Libereckém kraji. Nejhorší je situace silnici I/13 z Liberce na Frýdlant, kde je v oblasti Dětřichova kvůli sněhovým jazykům průjezdný jen jeden jízdní pruh a tvoří se kolony. Na místě zapadl kamion a silnice je podle silničářů s obtížemi průjezdná jen pro osobní automobily.   Na tomto úseku nejsou podobné problémy ničím výjimečným. "V minulých dnech napadl další prašan, a vítr ho sfoukává na silnici," řekl ČTK hlavní dispečer krajské správy silnic Pavel Pospíšil. Podél silnice jsou sice sněhové zábrany, letos ale v podstatě zmizely pod množstvím sněhu.   Jinak podle Pospíšila v kraji žádné větší problémy na silnicích nejsou. Většinou jsou silnice holé, místy se zbytky rozbředlého sněhu. Na silnicích nižších tříd a v horských oblastech je ujetá vrstva sněhu krytá posypem. Sněží jen minimálně a vítr je mimo Frýdlantska jen v oblasti Krkonoš. "Zesilování větru na celém území kraje očekávají meteorologové až na odpoledne a podvečer," dodal Pospíšil.   ivc jpt      