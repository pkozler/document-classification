 Nakladatelství Olympia je v likvidaci, hledá se kupec  Praha 20. července (ČTK) - Sdružení sportovních, tělovýchovných a turistických svazů ČSTV poslalo jako majoritní akcionář do řízené likvidace nakladatelství Olympia, které se tradičně věnuje především literatuře související se sportem a volným časem. Jeden z nejstarších nakladatelských domů v České republice je v současné době ke koupi. ČTK o tom dnes informoval bývalý zaměstnanec propagace nakladatelství Tomáš Hejna.   "Vzhledem k tradici podniku je naděje, že se nějaký zájemce o nakladatelství objeví," uvedl Hejna. Případný nový majitel by se musel ujmout rozdělané práce a pohledávek vůči autorům.   V konkurzu v květnu skončila i loterijní společnost Sazka, rovněž vlastněná a řízená ČSTV.   Ekonomický ředitel Olympie Karel Hejna pro webové stránky časopisu Reflex dnes uvedl, že podzimní ediční plán nakladatelství dodrží s ohledem na to, jak jsou jednotlivé tituly rozpracované, a podle toho, "jak bude pan likvidátor rychlý".   Nakladatelství Olympia vydává obrazové publikace, cizojazyčné průvodce, sportovní a dětské knihy, detektivky a další. Bylo založeno roku 1954 jako podnik Československého svazu tělesné výchovy, který vydával jak knihy, tak i sportovně zaměřená periodika. V roce 1991 bylo nakladatelství transformováno na akciovou společnost.   Významnou část současné knižní produkce Olympie zaujímá beletrie. Značný ohlas mají především detektivní příběhy z prostředí dostihového sportu. K nejproslulejším patří romány Dicka Francise. Prvních vydání Francisových knih se podle nakladatelství prodávalo kolem 40.000 kusů. I v následujících desetiletích vycházely v desetitisícových nákladech, počátkem 90. let až statisícových. Olympia vydala téměř všechny Francisovy romány a v opakovaných vydáních jsou stále v prodeji. Práva na vydávání Francisových knih v ČR nedávno koupila společnost Euromedia Group.   V nabídce knih pro děti a mládež je klíčovým jménem nakladatelství Olympia již mnoho let spisovatel a legenda českého skautingu Jaroslav Foglar.   Roman Jireš pba  