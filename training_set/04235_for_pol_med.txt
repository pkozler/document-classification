 Běloruské úřady stupňují tlak na média  Minsk 12. ledna (ČTK) - Běloruské úřady dnes zastavily vysílání soukromé rozhlasové stanice Avtaradyjo s odůvodněním, že obsah jejích relací podporuje extremismus. Stanice, která se počátkem 90. let stala prvním privátním mediálním projektem v samostatném Bělorusku, zařadila v minulých dnech do vysílání prohlášení vězněných prezidentských kandidátů Uladzimira Njakljajeva a Andreje Sannikava.   Oba politici byli loni v prosinci uvězněni během mohutné protivládní demonstrace, jejíž účastníci protestovali proti nedemokratickému průběhu prezidentských voleb. Jejich vítězem se podle volební komise stal dosavadní prezident Alexandr Lukašenko se ziskem 80 procent odevzdaných hlasů. Opozice jeho vítězství zpochybňuje, za nespravedlivé a neprůhledné označila volby i řada mezinárodních organizací.   Rozhodnutí běloruského ministerstva spojů neobsahuje žádné konkrétní důvody, o něž se uzavření stanice Avtaradyjo opírá. Podle pracovníků redakce citovaných zpravodajským webem Charta 97 ale nejspíš úřadům vadila věta z prohlášení Sannikava o tom, že "o osudu země se nerozhoduje v kuchyních, ale na náměstích".   Běloruský Výbor na obranu novinářů dnes v prohlášení vyzval režim, aby zastavil svůj hrubý nátlak na nezávislá média. Upozornil, že policie prakticky denně provádí razie v redakcích novin a zpravodajských webů, ale i v bytech novinářů. Policisté zabavují počítačové vybavení redakcí a pátrají po důkazech, které by novináře mohly usvědčit z příslušnosti k opozici. Mezi zhruba třicítkou zatčených osob, s nimiž režim připravuje proces, jsou dvě novinářky Iryna Chalipová a Natalja Radzinová.   Výbor zvlášť upozornil na osud vězněného dopisovatele polského listu Gazeta Wyborcza a populárního běloruského bloggera Andreje Pačobuta, který byl minulou sobotu zbit a zatčen běloruskou policií. Vedení výboru se připojilo k výzvě mnoha dalších běloruských nevládních organizací adresované vedoucím politikům Evropské unie, aby přerušili veškeré styky s běloruskými politiky do té doby, než budou všichni věznění běloruští novináři na svobodě.   jas mik  