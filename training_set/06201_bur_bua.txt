 Akcie evropských firem oslabily pod vlivem údajů z USA  Londýn 19. ledna (ČTK) - Akcie evropských společností dnes oslabily, když během dne dosáhl jejich přední index nejvyšší úrovně za 28 měsíců. Pokles trhu v odpoledních hodinách vyvolala čísla ze Spojených států, kde náladu na finančních trzích zhoršila výsledková zpráva banky Goldman Sachs a údaje o výstavbě nových domů za prosinec a minulý rok.   Index FTSEurofirst 300 dnes klesl podle konečných výsledků o 1,3 procenta na 1152,48 bodu. Během dne se ale dotkl 1170 bodů, nejvyšší úrovně od září 2008. Největší ztráty zaznamenaly emise těžebních společností kvůli poklesu cen hlavních kovů.   "Je to jen výchylka na trhu, který jinak míří vzhůru," uvedl hlavní ekonom Generali Investments Klaus Wiener. "Pozorujeme teď určité vybírání zisků a já bych z toho nedělal příliš velké závěry," dodal.   Akcie nyní mají podle Wienera podporu v solidním makroekonomickém prostředí. "Myslím, že výsledková sezóna bude docela příznivá a trh v ní najde podporu. Ziskové marže jsou stále vysoké a poptávka se zlepšuje," citovala ho agentura Reuters.   Stavitelé ve Spojených státech loni zahájili výstavbu druhého nejnižšího počtu domů za více než půl století. Počet těchto staveb dosáhl podle dnešní zprávy amerického ministerstva obchodu 587.600, což představuje druhý nejnižší údaj v záznamech. Ty se datují od roku 1959.   Čistý zisk Goldman Sachs ve čtvrtém čtvrtletí klesl o polovinu na 2,23 miliardy dolarů. Částečně k tomu přispěl nižší zájem o obchodování s cennými papíry s fixním výnosem. Za celý rok pak zisk banky klesl o 37 procent na 7,71 miliardy USD.   pok mha  