 Haškovými soupeři ve volbách UEFA budou Lato i Michajlov  Zprávu jsme rozšířili od 4. odstavce.   --------------------    Nyon (Švýcarsko) 28. ledna (ČTK) - Mezi soupeři Ivana Haška v březnových volbách do výkonného výboru UEFA budou i fotbalové legendy - král střelců z mistrovství světa v roce 1974 Polák Grzegorz Lato a brankář bulharského týmu ze semifinále MS v roce 1994 Borislav Michajlov. Evropská fotbalová unie dnes oznámila, že na sedm míst kandiduje třináct fotbalových funkcionářů. Volby se uskuteční 22. března na kongresu v Paříži.   Exekutiva UEFA má patnáct členů a každé dva roky se obměňuje její část. V Paříži se bude volit i předseda, ale současný šéf Michel Platini je jediným kandidátem.   Sedmi členům výboru vyprší mandát, šest z nich se však bude ucházet o nové zvolení. Pokračovat chtějí místopředsedové Turek Senes Erzik a Španěl Ángel María Villar Llona a dále Portugalec Gilberto Madaíl, Ukrajinec Hryhorij Surkys, Rumun Mircea Sandu a Litevec Liutauras Varanavičius. Kandidovat už znovu nebude jen Joseph Mifsud z Malty, místo něho ale chce do exekutivy jeho krajan Norman Darmanin Demajo. Členem výboru i na další dva roky zůstává Slovák František Laurinec.   Současný předseda polského svazu Lato a šéf ukrajinského fotbalu Surkys mohou svou kandidaturu opírat o skutečnost, že jejich svazy uspořádají mistrovství Evropy v roce 2012. Lato navíc patří k fotbalovým legendám. Na kontě má přes sto zápasů za reprezentaci a také dovedl Polsko ke zlatým medailím na olympijských hrách v roce 1972.   Rovněž sedmačtyřicetiletý Bulhar Michajlov se řadí mezi slavné fotbalisty. V brance Bulharska nastoupil ke 102 duelům a jako kapitán dovedl svou zemi k překvapivému čtvrtému místu na MS 1994. Již pět let je prezidentem bulharského svazu.   Michajlov navíc s UEFA již spolupracuje jako místopředseda komise rozhodčích. Další z kandidátů a předseda švýcarského svazu Peter Gilliéron je zase v UEFA místopředsedou komise pro stadiony a bezpečnost a prezident belgické federace Francois De Keersmacker je v komisi pro právní otázky.   Také Hašek je členem komise UEFA, a to pro soutěže národních mužstev.   Mezi kandidáty je i ruský obchodník a producent Sergej Fursenko, který je prezidentem národního svazu i aktuálního ligového mistra Zenitu Petrohrad. V minulosti působil v ředitelské funkci ve společnosti největšího vývozce zemního plynu na světě Gazprom a jeho bratr je ruský ministr školství.   Kandidáti do výkonného výboru UEFA:   Současní členové: Senes Erzik (Tur.), Ángel María Villar Llona (Šp.), Gilberto Madaíl (Portug.), Hryhorij Surkys (Ukr.), Mircea Sandu (Rum.), Liutauras Varanavičius (Lit.).   Noví uchazeči:   François De Keersmacker (Belg.), Norman Darmanin Demajo (Malta), Sergej Fursenko (Rus.), Peter Gilliéron (Švýc.) Ivan Hašek (ČR), Grzegorz Lato (Pol.), Borislav Michajlov (Bulh.).   jo svd gi  