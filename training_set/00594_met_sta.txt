 V Českém Švýcarsku opraví lávky, které poničila loňská povodeň  Jetřichovice 18. května (ČTK) - Poblíž turisty vyhledávaného Dolského mlýna na řece Kamenici opraví dvojici mostků poškozených povodní. Železobetonový most loňská povodeň poničila, dřevěnou lávku odnesla úplně. Opravy vyjdou podle mluvčího Správy Národního parku České Švýcarsko Tomáše Salova asi na 250.000 korun.   Voda podle něj podemlela základy natolik, že by v případě dalších záplav mohl být most významně poškozen. Dřevěnou lávku na cestě z Vysoké Lípy do Kamenické Stráně srpnová povodeň odnesla úplně.   "Návštěvníci Dolského mlýna mohou být v těchto dnech zaskočeni jak zvýšeným pohybem vozidel dodavatelských firem, tak i samotnou stavební činností během turistické sezóny. Věříme však, že toto dočasné turistické nepohodlí bude vyváženo komfortnějším přístupem k Dolskému mlýnu," řekl ředitel správy Pavel Benda.   Opravy musely začít až teď kvůli dotaci z Fondu životního prostředí. Práce mají skončit ke konci června. V loňském roce se rozvodněná Kamenice prohnala zříceninou Dolského mlýna hned dvakrát, v červnu a v srpnu. Stavbu známou z pohádky Pyšná princezna se už několik let snaží nadšenci opravovat, kolem vedou turistické stezky i cyklostezka.   Stejnou lávku, kterou v následujících měsících opraví správa parku, dobrovolníci pracující na Dolském mlýně opravili vlastními silami už po loňské červnové bleskové povodni. Podle Salova tehdy ušetřili svou prací národnímu parku až 200.000 korun. Srpnová velká voda však lávku znovu strhla jen několik týdnů po dokončení oprav a rozlámala také vodní kolo.   Dolský mlýn v údolí řeky Kamenice zmiňují první písemné zmínky v roce 1515. Jak dlouho již v té době stál, není známo. Od druhé světové války zůstal mlýn opuštěný. V padesátých letech jej využili filmaři.   van hj  