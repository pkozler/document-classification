 Koruna mírně oslabila vůči euru, k dolaru zpevnila o 35 haléřů  Praha 13. ledna (ČTK) - Česká měna dnes mírně oslabila vůči euru, k dolaru naopak opět zpevnila. Oproti středě byla koruna kolem 17:00 k euru slabší o pět haléřů na 24,39 Kč/EUR a vůči dolaru o 35 haléřů silnější na 18,29 Kč/USD, vyplývá z údajů serveru Patria Online.   Podle Jana Vejmělka z Komerční banky zůstává koruna v blízkosti své nejsilnější úrovně za poslední více než dva roky, další zisky si však dnes nepřipsala. "Dynamika z posledních dvou týdnů není udržitelná. Zatímco krátce po Vánocích kurz atakoval 25,40 Kč/EUR, dnes ráno to bylo téměř 24,30. Za zhruba dva týdny tak koruna proti euru posílila o téměř 4,5 procenta," uvedl.   Devizový trh podle Vejmělka ignoroval zveřejnění listopadového výsledku běžného účtu platební bilance. Deficit běžného účtu skončil téměř v souladu s odhady ve výši necelých dvou miliard korun.   Stagnaci či lehké posilování dnes zaznamenával maďarský forint, naopak zlotý ztrácel a korigoval předchozí zisky. Podle Vejmělka dosáhly jeho dnešní ztráty téměř jednoho procenta.     Dolar vůči euru oslabil, kolem 17:00 se obchodoval na 1,3331 USD/EUR. Analytik Tomáš Vlk z Patria Finance uvedl, že Španělsko i Itálie úspěšně upsaly dluhopisy v dnešních aukcích, což položilo základy k dalšímu posílení eura. "Jeho pohyb vzhůru ještě zrychlil po jednání ECB. Sazby se podle očekávání neměnily. Banka však ústy svého prezidenta upozornila na možné zvýšení krátkodobých inflačních rizik, což dalo záminku euru k posílení nad 1,3350 vůči dolaru," doplnil Vlk.   fsl vju  