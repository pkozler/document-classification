 ECB minulý týden prudce snížila nákupy vládních dluhopisů  Frankfurt nad Mohanem 24. ledna (ČTK) - Evropská centrální banka minulý týden téměř zastavila nákupy vládních dluhopisů na trhu, jimiž se snaží zastavit růst úvěrových nákladů finančně slabých zemí eurozóny. Pokles těchto nákupů je odrazem zvýšené důvěry trhu a zmírnění obav z dalších dluhových krizí v okrajových zemích eura.   ECB dnes uvedla, že minulý týden vydala na nákupy dluhopisů 146 milionů eur (3,5 miliardy Kč) po nákupech za 2,3 miliardy eur v předešlém týdnu. Zároveň získala 87 milionů eur z prvních koupených dluhopisů, jimž nadešla lhůta splatnosti.   ECB loni v květnu přijala program nákupů vládních dluhopisů na podporu zemí ohrožených nárůstem výnosů, který zvyšuje náklady na obsluhu dluhu. Program má přispět ke stabilizaci trhu a odvrácení nových dluhových krizí v eurozóně. Někteří členové ECB jej však kritizují, zejména šéf německé Bundesbanky Axel Weber.   V prvních týdnech platnosti programu nakoupila ECB obligací za desítky miliard eur, poté tyto operace výrazně omezila. Podle analytiků ECB kupuje téměř výlučně dluhopisy problematických zemí Řecka, Irska a Portugalska.   V minulých dvou týdnech se výnosy vládních dluhopisů v eurozóně snížily díky úspěšným aukcím víceletých obligací Španělska a Portugalska. Trh rovněž uklidnily signály postupu šéfů vlád eurozóny k systémovému řešení krize.   hp vju  