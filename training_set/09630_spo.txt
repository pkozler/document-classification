 Juniorům na MS v cyklokrosu vévodili Francouzi, Skála byl čtvrtý  --------------------    Ke zpravodajství: AUDIO; FOTO/aktuality   Zprávu jsme celkově rozšířili.   --------------------    St. Wendel (Německo) 29. ledna (zvláštní zpravodaj ČTK) - Úvodní závod cyklokrosového mistrovství světa v německém Sankt Wendelu vyhrál v kategorii juniorů Francouz Clément Venturini. Čeští jezdci na cenné kovy nedosáhli, nejlepší z nich byl Jakub Skála, který skončil na čtvrté příčce 36 vteřin za novým šampionem. Francouzský triumf dovršila druhým a třetím místem dvojčata Fabien a Loic Doubeyovi, z českého týmu se vešel do desítky ještě devátý Vojtěch Nipl.   Sedmnáctiletý Venturini šel v závodě na velmi těžké trati do vedení již po prvním kole, kdy ho na druhé příčce pronásledoval Nipl, a postupně svůj náskok navyšoval. I přes několik pádů, jimž se ve startovním poli nevyhnul téměř žádný z jezdců, nakonec jednoznačně zvítězil s patnáctivteřinovým náskokem.   Peloton hned v prvním kole značně roztrhal hromadný pád na místě, které se ukázalo jako problematické i v dalším průběhu závodu. Vítězný Venturini na něm v posledním z celkem sedmi okruhů dokonce málem přišel o vítězství, když se mu bicykl zamotal do sítě vytyčující trať.   Za vedoucím Francouzem se pořadí měnilo jako na houpačce, přičemž po třetím kole, v němž Venturini výrazně navýšil vedení, přivedl 22 vteřin po něm skupinku pronásledovatelů do cílové rovinky Skála, ale po pátém okruhu ztrácel z průběžné sedmé příčky již 40 sekund. Česká medailová naděje se nakonec dokázala dotáhnout těsně pod stupně vítězů.     "Rozjeté to bylo dobře, bylo vidět, že jsme byli vepředu, ale pak přišlo to, co k té cyklistice prostě patří - smůla, defekty a pády," řekl novinářům trenér Stanislav Bambula. "Já sám viděl dva Kubovy pády, jeden přímo těsně přede mnou," dodal Bambula.   Potvrdily se tak jeho prognózy o náročnosti trati, na níž mohou defekty sehrát důležitou roli. "Upozorňovali jsme na to už na včerejší poradě, že tady jsou takové dva úseky, kde jsou poměrně ostré kameny. Už dnes při tréninku jsme měli dva nebo tři defekty, ale to je koření cyklistiky, patří to k tomu," prohlásil Bambula.   Přesto na něm bylo patrné zklamání. "Medaile je samozřejmě medaile... A já ji dnes cítil ve vzduchu. Čtvrté místo bolí, ale to, co předvedl Nipl z nějakého 30. místa po dvou výměnách kola a ještě defektu, tak si myslím, že může být spokojený," ocenil bojovnost svého svěřence Bambula.   Další čeští závodníci skončili hluboko v poli poražených: Medek dojel 29., Svoboda hned za ním a Bohata na 40. příčce z celkem 66 závodníků.   vov gi  