 Radnice Brna-střed zrušila čtyři tendry na údržbu veřejné zeleně  Brno 27. ledna (ČTK) - Radnice Brna-střed zrušila čtyři tendry na údržbu veřejné zeleně v ceně kolem 70 milionů korun bez DPH. Soutěže napadl jeden z neúspěšných uchazečů u Úřadu pro ochranu hospodářské soutěže (ÚOHS). Podle mluvčího radnice Romana Buriána budou zakázky vypsány v nejbližší době znovu a jejich zadávací podmínky budou upraveny.   Tendry vypsala radnice Brna-střed v červnu loňského roku. Platit měly na čtyři roky, území bylo rozděleno na čtyři oblasti. Předmětem zakázek byla komplexní údržba veřejné zeleně zahrnující její každodenní úklid.   Všechny čtyři tendry napadla u antimonopolního úřadu pražská společnost DVOŘÁK comte, a.s., která byla vyloučena z důvodu nesplnění jedné z podmínek pro prokazování kvalifikace. Koeficienty finanční analýzy v jejích nabídkách byly vypočteny bez desetinných míst. Zadavatel požadoval výpočet na dvě desetinná místa. Firma označila tento požadavek radnice za "příliš formalistický". Žádné desetinné číslo podle firmy nemohlo mít na prokázání kvalifikace vliv.   O tom, jestli radnice porušila zákon o veřejných zakázkách, nestihl antimonopolní úřad rozhodnout. Radnice v době probíhajících správních řízení tendry zrušila. "Zadavatel se domnívá, že kdyby navrhovateli vyhověl a provedl nové omezení počtu zájemců v užším řízení, jiní dodavatelé by opět vznesli své námitky a zadavatel by se po čase ocitl v obdobném postavení jako nyní," uvedla k důvodům zrušení tendrů radnice Brno-střed.   Antimonopolní úřad následně svá správní řízení zastavil. Vzhledem ke zrušení tendrů se podle něj stala žádost firmy Dvořák comte "zjevně nepředmětnou". Rozhodnutí jsou již pravomocná.   vrn hš  