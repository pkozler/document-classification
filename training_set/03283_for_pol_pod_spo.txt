 Stát nebude platit dluhy za šampionát v Liberci, potvrdila vláda  Praha 5. ledna (ČTK) - Stát se nebude dál podílet na splácení dluhů po libereckém šampionátu v Liberci, věřitelé by měli své pohledávky vymáhat soudně. Návrh na konečné zamítnutí podílu státu na řešení dluhu ministra školství Josefa Dobeše (VV) dnes vzala vláda na vědomí. Novináře o tom po jednání vlády informoval mluvčí Jan Osúch. Organizační tým šampionátu v čele s Kateřinou Neumannovou po sobě zanechal dluhy ve výši 108 milionů korun bez penále.   Dobeš původně chtěl, aby stát z dluhu zaplatit 50 milionů korun, dalších 25 milionů měl zaplatit Liberec, poté ale návrh stáhl.   "Není podle názoru ministerstva školství možné, rovněž s přihlédnutím k současnému stavu veřejných rozpočtů, aby vláda schválila jakékoliv řešení, které by vyžadovalo sanaci vzniklé situace z prostředků státního rozpočtu," stojí v jeho materiálu. Stát prý také nenese žádnou právní odpovědnost za závazky organizátorů, věřitelé by proto měli své pohledávky vymáhat soudní cestou.   Soud přitom už v listopadu loňského roku rozhodl, že organizační výbor musí zaplatit půl milionu korun Českému hydrometeorologickému ústavu (ČHMÚ) za poskytnuté informace. Podobně už u soudu uspěly plzeňská Daruma a liberecké železářství Hlaveš. Věřitelé podali celkem 17 žalob. K pražskému městskému soudu byl také podán insolvenční návrh na sdružení OC FIS NORDIC, které organizovalo MS v Liberci, soud jej však pro formální chyby odmítl.   Původně vláda vyčlenila na vybudování areálů Vesec a Ještěd 569 milionů korun, už v počátcích se však ukázalo, že náklady budou mnohem vyšší. Rozpočet byl poté navyšován, nakonec na něj z veřejných zdrojů mířily přes dvě miliardy korun - ze státního rozpočtu skoro 1,5 miliardy korun, z rozpočtu Liberce asi 400 milionů a Liberecký kraj přidal přibližně 165 milionů. Náklady na organizací mistrovství světa činily přes 623 milionů.   Přesto skončil šampionát s více než 100milionovou ztrátou. Na té se prý podepsaly jednak menší výnosy z prodeje vstupenek, jednak nastupující ekonomická krize. "Tehdejší vedení ministerstva školství tyto problémy pravděpodobně podcenilo a na přípravu akce řádně nedohlíželo," stojí ve zprávě, kterou Dobeš přednesl ministrům. Totéž konstatoval i Nejvyšší kontrolní úřad, podle nějž porušilo zákon o veřejných zakázkách i město Liberec, při nakládání s penězi státu prý pochybila i Technická univerzita v Liberci.   V souvislosti s mistrovstvím obvinila policie v září bývalého rektora liberecké univerzity Vojtěcha Konopa a jednatele společnosti Investing cz Josefa Nadrchala. Podezřelí jsou z pletichy při veřejné soutěži a veřejné dražbě ve spolupachatelství. Další tři lidi, mezi nimi i ředitele Kolejí a menz TUL Zdeňka Kračmara, obvinila policie v listopadu. Trestní oznámení na neznámého pachatele podal v souvislosti se šampionátem také ministr Dobeš.   Aby se podobná situace neopakovala, přijalo ministerstvo zásady pro pořádání takovýchto akcí. Propříště budou muset pořadatelé hradit minimálně polovinu nákladů a v případě nedodržení podmínek by jim hrozily tvrdé sankce. Organizátoři také budou muset předložit detailní sportovní i ekonomický audit chystané akce.   rem kli pba  