 Aretha Franklinová oznámila, že její zdravotní problém je vyřešen  --------------------    Ke zpravodajství: FOTO ve Fotobance  ID foto: P201007280226701, P201007270319401, F201003170071301   --------------------    New York 7. ledna (ČTK) - Aniž by potvrdila informace, že svedla boj s rakovinou, anebo jakkoli upřesnila, proč byla nemocná, oznámila ve čtvrtek americká zpěvačka Aretha Franklinová, že se "cítí skvěle" po nedávné operaci. Osmašedesátiletá soulová legenda řekla magazínu Jet, že o zprávách médií, podle nichž trpěla rakovinou slinivky, nehodlá diskutovat.   "Nemíním mluvit o svém zdraví s nikým jiným než se svými lékaři. Ten problém byl vyřešen," řekla Franklinová. Z nemocnice v Detroitu byla propuštěna v prosinci loňského roku po operaci, která podle ní byla "úspěšná".   Zprávy o tom, že je nemocná, se poprvé objevily v říjnu, kdy zrušila všechna svá vystoupení, ale ani ona sama ani její mluvčí nesdělili, s čím stůně. "Nejsem z těch, kdo by moc mluvili o svém zdraví nebo osobních věcech," dodala pro Jet s tím, že jen chce, aby fanoušci věděli, že se teď "cítí skvěle a jede dál."   Franklinová patří mezi ikony americké populární hudby. V 60. a 70. letech minulého století sklízela slávu s hity jako jsou Think, Respect nebo (You Make Me Feel Like) A Natural Woman.   dk dr  