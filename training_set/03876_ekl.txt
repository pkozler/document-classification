 Čechy recyklace elektrozařízení netrápí, házejí ho do popelnic  Praha 12. května (ČTK) - Čechy recyklace elektrozařízení podle průzkumu společnosti Elektrowin a dalších kolektivních sběrných systémů příliš netrápí. Odložené spotřebiče většinou hodí do popelnice před domem, protože jsou blíž než sběrny elektroodpadu. Ochota recyklovat souvisí zejména se vzdáleností, kterou by museli urazit, vyplývá z průzkumu, který má ČTK k dispozici.   Průměrný Čech je ochoten například s fénem či holicím strojkem ujít 1400 metrů. Pro 45 procent dotázaných je snesitelná vzdálenost pouze 600 metrů. Téměř 65 procent obyvatel má sběrný dvůr dále, než jsou ochotni jít s drobnými spotřebičem.   Ochota lidí nosit vysloužilé elektrospotřebiče především na sběrné dvory navíc klesá. Lidé malá elektrozařízení, jako jsou fény, kulmy, topinkovače, kávovary, vrtačky nebo holicí strojky, často házejí do popelnic, nebo dokonce do kontejnerů na plasty. Řešením proto je sběrná místa občanům co nejvíce přiblížit, uvedl ředitel kolektivního systému Elektrowin Roman Tvrzník.   Společnost Elektrowin v loňském roce recyklovala takřka 831.000 kusů drobného elektroodpadu o celkové hmotnosti 2067 tun. Sběrnou síť společnosti tvoří asi 8000 sběrných míst. Kromě sběrných dvorů a prodejen elektrospotřebičů se do sběru odloložených spotřebičů zapojují také školy. Ve více než 4000 malých obcí se zase konají mobilní svozy odpadů, při nichž je možné odevzdat vysloužilá elektrozařízení.   Společnost Elektrowin je největším kolektivním systémem zaměřeným na zpětný odběr vysloužilých elektrospotřebičů v České republice. Od svého založení v roce 2005 recyklovala více než 100.000 tun vyřazených elektrospotřebičů. Společnost se zaměřuje na chladicí zařízení, velké a malé elektrospotřebiče, elektrické a elektronické nástroje. Je nezisková, jejími akcionáři jsou přední výrobci velkých a malých domácích spotřebičů. Sběrnou síť tvoří více než 800 sběrných dvorů ve více než 600 městech a obcích, skoro 2500 provozoven posledních prodejců a mobilní svozy ve více než 4000 obcích.      vh pba  