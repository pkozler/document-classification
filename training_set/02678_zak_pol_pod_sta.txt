 NSS zrušil část územního plánu Moravan, umožňovala výstavbu  Doplnili jsme vyjádření Krajského úřadu Jihomoravského kraje ve 4. odstavci.   --------------------    Brno/Moravany (Brněnsko) 18. ledna (ČTK) - Nejvyšší správní soud (NSS) zrušil několik změn územního plánu Moravan na Brněnsku. Umožňovaly rozsáhlou výstavbu bytů a domů na nově vymezených plochách v obci. Důvodem jsou nedostatky při posuzování vlivu na životní prostředí a na zemědělský půdní fond. Změny umožnily proměnu 30 hektarů převážně orné půdy v další stavební parcely pro stovky bytů i rodinných domů. Podle kritiků však obec nemá pro takovou výstavbu dostačující infrastrukturu.   Změnu napadli u Nejvyššího správního soudu tři lidé z Moravan. Spory o novou výstavbu v obci trvají několik let. Vyostřily se už před dvěma lety, kdy se starostka Marie Barešová (ČSSD) stala dokonce terčem napadení a určitou dobu ji hlídala policie.   Rozšíření funkčních ploch určených pro bydlení a vymezení nových ploch k zástavbě radnice zakotvila v několika změnách územního plánu. "V této souvislosti je třeba obci vytknout způsob přijímání změn územního plánu salámovou metodou po částech, a nikoliv formou jedné jediné změny, což může dotčeným orgánům státní správy značně ztěžovat jejich funkci," uvedla předsedkyně senátu NSS Marie Žišková.   Chyby při posuzování změn územního plánu podle soudu udělal Krajský úřad Jihomoravského kraje. Úřad ale zatím nechce rozhodnutí komentovat. "Krajský úřad Jihomoravského kraje nemá bohužel k dispozici písemné znění rozsudku. Ten není zatím k dosažení ani na webové stránce NSS, takže se krajský úřad nemůže k rozhodnutí soudu kvalifikovaně vyjádřit," uvedl mluvčí kraje Jan Chmelíček.   Soud kritizoval také nedostatky v odůvodnění změn. "Soudci se ztotožnili i s argumentací navrhovatelů, že přijaté změny územního plánu byly v době svého přijetí v rozporu s nadřazenou územně plánovací dokumentací - Územním plánem velkého územního celku Brněnské sídlení aglomerace," uvedl mluvčí soudu František Emmert.   Ačkoliv změny územního plánu schválila radnice pod vedením Barešové, starostka se později vyslovila proti výstavbě. "Nejsou dostatečné regulativy, abychom my mohli po těch investorech vymáhat třeba postavení silnic," uvedla Barešová při nedávném jednání u Nejvyššího správního soudu.   Radnice už podle České televize v minulosti prodala soukromému investorovi pozemky za desítky milionů korun. Část peněz pak utratila při stavbě mateřské školy. Pokud investor ztratí možnost stavět, může peníze od obce žádat zpět. Moravany leží jihozápadně od Brna, těsně za hranicemi města.   tmd mol  