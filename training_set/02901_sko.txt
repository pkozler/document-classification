 Akademický senát UK rezolutně odmítl návrh reformy VŠ  Praha 20. května (ČTK) - Akademický senát Univerzity Karlovy dnes rezolutně odmítl reformu připravovanou ministerstvem školství. Chystané změny jsou prý radikální a chaotické, podle zástupců největší české univerzity by destabilizovaly školství. ČTK to sdělil mluvčí školy Václav Hájek. Reforma se připravuje už několik let, všechny návrhy dosud školy ostře kritizovaly. Nejnovější verzi návrhu odmítla i Rada vysokých škol, nejsou v ní prý dostatečně zapracovány jejich připomínky.   Zástupci Univerzity Karlovy zdůraznili, že jsou připraveni spolupracovat na změnách, které podpoří zkvalitňování vzdělání, vědy a výzkumu. "Ministerstvo školství však zatím předkládá koncept radikálních a v našich podmínkách zcela neověřených změn organizačního uspořádání a prostředí fungování vysokých škol," stojí v dnešním usnesení senátu.   Akademici už dříve protestovali hlavně proti změnám v řízení univerzit, nově by měla získat větší pravomoci při správě škol správní a vědecká rada. Změnit by se měl i systém akreditací, ty by nezískávaly jednotlivé studijní obory, ale rovnou celé vysoké školy. Hodnocení kvality univerzit už by přitom nebylo na Akreditační komisi, ale nově vzniklé Agentuře pro kvalitu vysokého školství.   "Podle názoru akademického senátu UK by realizace tohoto návrhu destabilizovala vysoké školství v České republice a namísto zlepšování kvality by nastalo období chaotických změn s nejistým výsledkem," uvedli akademici z UK na adresu připravovaného návrhu reformy. Ten by měl být hotov do konce roku, podle akademiků je tak nereálné, aby mohly být řádně vypořádány jejich připomínky.   kli mkv  