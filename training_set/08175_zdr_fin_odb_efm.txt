 VZP zveřejní informace o smluvní politice a projektu IZIP  --------------------    Ke zpravodajství: FOTO/aktuality   --------------------    Praha 31. ledna (ČTK) - Všeobecná zdravotní pojišťovna (VZP) zveřejní po dnešním jednání správní rady informace o smluvní politice na letošní rok. Po pátečním slibu ministra zdravotnictví Leoše Hegera (TOP 09), že do nemocnic půjdou letos dvě miliardy navíc, takže bude na růst platů, musí na to najít největší pojišťovna zdroje. Odbory dnes s Hegerem také chtějí vyjednat záruky, že nemocnice přijmou zpět lékaře, kteří výpověď stáhnou. Heger to v pátek odmítl.   Předseda správní rady VZP Marek Šnajdr (ODS) považuje za nejdůležitější projednat, jak se postaví VZP k úhradám za jednotlivé druhy péče. Ministr chce dostat více peněz do nemocnic novelou úhradové vyhlášky, tu zatím pojišťovny neviděly. VZP vyzvala nemocnice ke zrušení 10.000 drahých akutních lůžek, úspory by mohly jít na platy.   VZP bude muset podle Šnajdra najít peníze v základním fondu, z něhož platí lékařům a nemocnicím. Nemůže je brát z rezervního fondu, v němž sice má dvě miliardy, ale ty jsou určené pro krizové situace.   Dalším tématem tiskové konference VZP bude sám její ředitel Pavel Horák. Dva členové správní rady za Věci veřejné tvrdí, že by měl být odvolán, protože za jeho vedení provozuje VZP podle nich pochybný projekt elektronických zdravotních knížek (IZIP). Šnajdr tvrdí, že v současnosti není vhodné měnit ředitele a "destabilizovat politikařením největší pojišťovnu".   nam mkv  