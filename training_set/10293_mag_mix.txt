 Pařížská haute couture ve znamení padesátých let  --------------------    Ke zpravodajství: FOTO/aktuality   --------------------    Paříž 24. ledna (ČTK) - Pařížskou přehlídku haute couture (vysoké krejčoviny) dnes zahájili svými kolekcemi módní dům Dior a Alexandre Vaulthier. Dior představil návrat ke svým modelům z padesátých let. V čínských odstínech, s bohatými účesy modelek, nápaditými barevnými přechody a ohromujícími objemy. Francouzský návrhář Vaulthier přinesl přiléhající látky a zářivé barvy.   Široká ramena, vosí pasy a sukně, které končí těsně pod koleny. Obočí podtržená červenou, rámující falešné řasy ve stylu Juliette Grécové, ruměnce, modelky s rukavicemi až nad lokty, jemné boty na vysokých podpatcích. "Nacházíme se v tradici Dioru," komentovala novou kolekci slavného módního domu bývalá francouzská modelka Farida Khelfaová.   Padesátá léta jsou v módě, zejména díky úspěchu amerického seriálu Mad Men, která inspiruje řadu módních návrhářů. "Nádhera, dalo by se říci muzejní kousky," dodala Khelfaová. Zvlášť oceňuje střih sukní. Krásně vykreslí postavu, zvýrazní vysoký pas, prodlouží nohy.   Ředitel Dioru Sidney Toledano však zdůraznil, že nejde pouze o "původní" kolekci. "Samozřejmě se snažíme vzdát hold dědictví Diora, ale tato kolekce je obnovená, vylepšená a sladěná Johnem Gallianem," upřesnil Toledano.   Díky Gallianovým představám opět ožívá Diorovo dědictví. Britský designér John Galliano se vyznačuje zejména zvláštním způsobem využití různých odstínů barev a jejich kombinacemi. U hedvábného červeného svetru v provedení s černým tylem přechází z jednoho ramene tmavočervená do hnědé a na úrovni dekoltu se proměňuje v černou až na rameno druhé.   U dekoltů, které decentně podtrhují ženskost, si pohrává s temnými a světlými tóny. Pro výšivky často využívá kresby perem, odkazující na ilustrátora René Gruaua, který s Diorem spolupracoval a často je uváděn jako inspirace této kolekce.   Na výšivkách se často objevují i květiny či krystaly, jako u večerní róby, kde liány popínavých květin splývají v záhybech od dekoltu až ke kotníkům, ve střihu podtrhujícím štíhlou siluetu.   U balonového kabátu s pštrosím peřím si Galliano pohrává s přechody bílé do šedé. Vesta v cihlově oranžové na zádech vytváří formu písmena V vedoucího až k pasu, s načechranými rameny zdůrazňujícími delikátnost zad.   Látky jsou často kombinované tak důmyslně, že se v jejich změti oči ztrácejí, jako například u šatů, u nichž jsou záhyby spojeny do ve výši dekoltu, ale na zádech.   Vaulthier svoji kolekci jaro-léto 2011 věnuje dlouhým, přiléhavým šatům vyvolávajícím dojem, že jejich nositelka dokáže zachránit celý svět.   Zlaté pásky zdůrazňují metalické kombinézy, které na některých místech dramaticky odhalují kůži. Pláště jsou poseté lesknoucími se zlatými a černými korálky. Všechny modely výrazně vykreslují ramena.   Jako vrchol Vaulthierovy přehlídky byly představeny tužkové sukně, úzké natolik, že v nich mohou chodit skutečně snad jen moderní superženy.   kav kš    