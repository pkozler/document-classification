 Volání na mobily může zlevnit, klesla platba za hovor mezi sítěmi  Praha 3. ledna (ČTK) - Ceny volání na mobilní telefony mohou v tuzemsku klesnout. Český telekomunikační úřad (ČTÚ) od ledna snížil poplatek, který si platí operátoři za hovor mezi svými mobilními sítěmi, o 29 haléřů na 1,37 Kč za minutu. Vyplývá to ze sdělení ČTÚ a operátorů.   ČTÚ začal takzvané terminační poplatky snižovat v pravidelných půlročních intervalech před více než rokem. Od letošního července přijde další snížení na maximálně 1,08 Kč za minutu bez daně z přidané hodnoty.   Operátoři připouštějí, že by se změna poplatku mohla projevit v koncových cenách. "Snížení ceny se většinou odrazí v nových tarifech, jako tomu bylo nedávno u nových tarifů O2 Podnikání pro podnikatele a živnostníky. O případných změnách budeme včas informovat naše zákazníky i zbytek veřejnosti," uvedl mluvčí Telefóniky O2 Martin Žabka.   Dopad na koncové ceny se podle mluvčího Vodafonu Miroslava Čepického odvíjí od toho, jak často a do jaké sítě daný zákazník volá. "Jiný dopad je v případě málo volajícího zákazníka s předplacenou kartou a jiný na firemní tarif," dodal.   Postupné snižování ceny za terminaci je podle mluvčí T-Mobilu Martiny Kemrové dlouhodobě známé a operátor jej již do cen započítal.   V Česku je přes 13,4 milionu aktivních mobilních čísel a asi 1,9 milionu pevných linek. Většina hovorů se přitom odehraje v mobilních sítích a operátoři si tak poplatky za vzájemný provoz započítávají.   jsa dvd  