 Hodnota veřejných stavebních zakázek loni klesla o 37 pct  --------------------    Ke zpravodajství: GRAFIKA   --------------------    Praha 16. ledna (ČTK) - Hodnota veřejných stavebních zakázek se loni meziročně snížila o 37 procent na 122,2 miliardy korun. Největší propad o 75,7 procenta vykázaly zakázky na výstavbu dopravní infrastruktury. Jejich hodnota loni činila 23,7 miliardy korun. Vyplývá to z nejnovější analýzy inženýrské a poradenské společnosti ÚRS Praha.   "Tento vysoký výpadek v zadaných zakázkách se zákonitě projeví v následujících dvou letech poklesem stavební produkce pro veřejný sektor v řádu deseti až 15 procent s dopadem do zaměstnanosti ve stavebnictví," řekl ČTK ředitel pro inženýrskou činnost ÚRS Praha Zdeněk Kunc. Loni podle něj mohli stavaři ještě těžit ze zásoby práce získané v předešlých letech. "Přesto pro rok 2010 již odhadujeme i s ohledem na současný pokles produkce pro privátní sektor snížení celkové stavební výroby o osm až devět procent," uvedl Kunc.   Státní a veřejná správa loni vypsala sedm stavebních tendrů v hodnotě nad miliardu korun. Předloni bylo takových velkých zakázek 25.     Počet veřejných stavebních zakázek se v roce 2010 meziročně snížil o 10,9 procenta, úřady vyhlásily celkem 3913 tendrů. Nejvíce klesla výstavba občanské infrastruktury, kde bylo o 21,6 procenta zakázek méně. Naopak ve výstavbě bytů se počet veřejných zakázek zvýšil o dvě procenta.   Podíl měst a obcí na celkové hodnotě zadaných zakázek činil loni 56,5 procenta. Výrazně tak převýšil podíl vládního sektoru, který byl v minulých letech podle ÚRS Praha vždy převažující.   Z regionálního hlediska pocházel největší objem zakázek z Jihomoravského kraje, který se podílel ze 14,8 procenta. Úřady a další instituce od ledna do konce září vyhlásily na jihu Moravy stavební tendry za 18,1 miliardy korun.   Veřejné stavební zakázky získalo loni 1189 společností. Největší objem zakázek vyhrály firmy ze skupiny Metrostavu, na kterou připadly zakázky v hodnotě 4,5 miliardy korun samostatně a podíl ze zakázek v hodnotě 8,1 miliardy, které vyhrála ve sdružení s dalšími společnostmi. Na druhém místě v objemu získaných zakázek byly společnosti skupiny Eurovia CS, třetí skupina OHL ŽS.     Čísla ÚRS Praha vychází především z údajů o veřejných zakázkách na serveru www.centralniadresa.cz. Podle propočtů inženýrské firmy jde zhruba o 93 procent objemu realizované stavební poptávky veřejného sektoru.     Vývoj veřejných stavebních zakázek v Česku roce 2010 v meziročním srovnání:     Směr výstavby  Počet zakázek v roce 2010  Hodnota zakázek v roce 2010 (mil. Kč)  Počet zakázek v roce 2009               Hodnota zakázek v roce 2009 (mil. Kč)  Počet zakázek v roce 2008               Hodnota zakázek v roce 2008 (mil. Kč)                  POZEMNÍ STAVBY  1715  46.519  2113  53.380  1426  47.686     Z toho: Občanská infrastruktura  1465  41.142  1868  48.416  1232  43.884     Bytové stavby  250  5377  245  4964  194  3802     INŽENÝRSKÉ STAVBY  2198  75.664  2279  140.631  2202  160.622     Z toho: Dopravní infrastruktura  761  23.721  935  97.502  1006  116.014     Technická infrastruktura  1437  51.932  1344  43.129  1196  44.607     CELKEM  3913  122.173  4392  194.011  3628  208.308     Zdroj: ÚRS Praha   Daniel Novák jw  