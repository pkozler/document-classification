 V Bulharsku bylo objeveno třetí ohnisko slintavky  Sofia 31. ledna (ČTK) - Bulharské úřady objevily třetí ohnisko slintavky na jihovýchodě země u hranic s Tureckem. Státní veterinární správa oznámila, že v obci Gramatikovo byly výsledky testů na slintavku u jedné krávy a 13 dalších přežvýkavců pozitivní.     V obci bude v rámci prevence vybito 149 zvířat, která by mohla být infikována. Obec leží v oblasti Malko-Tarovo, kde byla 10. a 17. ledna zjištěna dvě první ohniska. Veterinární úřady vyšetřily v této oblasti na 1100 zvířat a 13 z nich bylo pozitivních.   Jde o první ohniska slintavky v Bulharsku po 12 letech. Tato nakažlivá nemoc, která postihuje zvířata, ale na lidi se nepřenáší, se podle bulharských úřadů rozšířila z Turecka. První případ slintavky byl zjištěn 5. ledna.     Bulharsko nedávno oznámilo, že postaví drátěný plot na hranici s Tureckem, který by měl zabránit šíření slintavky a kulhavky. Bulharsko má s Tureckem 143 kilometrů dlouhou hranici. V současné době je oploceno 29 kilometrů, úřady ale chtějí dokončit plot po celé délce.   Slintavka a kulhavka je vysoce infekční virové onemocnění sudokopytníků, které se na člověka většinou nepřenáší. Nákaza se může přenášet větrem nebo na automobilech či šatech lidí, kteří přijdou do styku s nakaženými zvířaty. Na území České republiky se nemoc vyskytla naposledy v roce 1975.   ko jas    