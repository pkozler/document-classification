 Na středních školách začala písemná část státních maturit  --------------------    Ke zpravodajství: FOTO/aktuality   --------------------    Praha 30. května (ČTK) - Na středních školách právě odstartovala písemná část státních maturit, ty dnes mají na českých školách premiéru po 14 letech příprav. Tisíce studentů po celé republice začalo v 8:35 psát stejný test z českého jazyka v lehčí verzi, dopoledne je čeká ještě slohová práce. Zkoušky potrvají do 7. června, výsledky se však maturanti dozvědí až v půlce měsíce. Kvůli jednotnému zadání testů provázejí maturity přísná bezpečnostní opatření.   Za únik testů hrozí pokuta až půl milionu korun. Ministerstvo školství odhaduje, že nové zkoušky dospělosti bude celkem opakovat pětina ročníku.   Ráno otevřeli ředitelé škol zapečetěné bedny s otázkami, pro každou třídu jsou v krabicích přesně napočítané testy v neprůhledné folii. Studenti mají na testy a písemné práce vždy hodinu až dvě, podle náročnosti. Poté učitelé testy vyberou, naskenují a elektronicky pošlou do centra, kde budou automaticky vyhodnoceny. Písemné práce opraví kantoři přímo ve školách.   Testy a písemky z jednotlivých předmětů jsou rozloženy do sedmi dnů, končí se 7. června. Až 96 procent maturantů si zvolilo lehčí verzi testů, kromě češtiny skládají státní maturity také z cizího jazyka nebo matematiky. K maturitám nebylo připuštěno skoro 11 procent ročníku, u ústního zkoušení, které se konalo během května, propadlo asi šest procent maturantů. Úředníci odhadují, že na podzim si maturitu zopakuje až pětina maturantů.   Maturity se připravují 14 let, přišly celkem na 680 milionů korun. V prvním roce se jich zúčastní téměř 99.000 studentů.   kli pba  