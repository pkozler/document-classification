 Údržba silnic na severu Moravy byla na konci roku dražší o 39 pct  Ostrava 4. ledna (ČTK) - Náklady na zimní údržbu silnic druhých a třetích tříd v Moravskoslezském kraji se na konci loňského roku zvýšily meziročně o 39 procent. Zatímco v listopadu a prosinci 2009 vyšla jejich údržba na 59 milionů korun, loni to bylo zhruba 82 milionů Kč. Vlivem sněžení tyto dvouměsíční náklady překročily o třetinu dlouhodobý průměr. ČTK to řekl technicko-provozní náměstek krajské správy silnic Milan Novák.   Jen za loňský prosinec si údržba silnic vyžádala zhruba 60 milionů korun, což je o 46 procent více oproti prosinci 2009, kdy stála 41 milionů. Podle Nováka prosincové náklady vzrostly vlivem častého sněžení, větru a silného mrazu, které doprovázely sněhové jazyky a závěje. "To si vyžádalo velké nasazení techniky včetně dodavatelských výpomocí a velkou spotřebu posypových materiálů," řekl.   Během loňského listopadu a prosince spotřebovali silničáři už 6900 tun soli, což je meziročně téměř 3,5 krát více. Z celkového množství soli, které silničáři plánují spotřebovat během celé zimní sezony až do dubna, skončila na silnicích už zhruba polovina. Použité množství inertních posypových materiálů se v listopadu a prosinci meziročně zvýšilo více než 3,5 krát. Silničáři spotřebovali 20.100 tun, což představuje třetinu jejich celkového plánovaného množství.   Správa silnic Moravskoslezského kraje očekává, že celá zimní sezona 2010/2011 si vyžádá asi 180 milionů korun v závislosti na počasí. Před rokem činily celkové náklady na údržbu kolem 200 milionů Kč, dodal náměstek. Do nových strojů investovala správa před zahájením aktuální zimní sezony zhruba 17 milionů korun, což je meziročně o sedm milionů méně.   Na opravy silnic druhých a třetích tříd, které utrpěly zimním počasím, má správa silnic prozatím vyčleněno 40 milionů korun. "Výtluky se opravují průběžně podle povětrnostních podmínek. Vzhledem k období roku nelze celkové náklady na opravy odhadnout," dodal. Podle něho zimní počasí výrazně poničilo například silnici mezi Rychalticemi a Fryčovicemi na Frýdecko-Místecku.   Správa silnic Moravskoslezského kraje se na území kraje stará celkem o 3345 kilometrů silnic, v zimě jich udržuje 3173 kilometrů. Neupravuje jen dálnici D1 a silnice první třídy na území Ostravy.   Hana Halfarová jpt  