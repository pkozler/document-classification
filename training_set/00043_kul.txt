 Orchestr Národního divadla znepokojen vizemi o budoucnosti opery  Praha 20. ledna (ČTK) - Umělecká rada orchestru Národního divadla je znepokojena informacemi, které se objevily kolem vize ministerstva kultury o budoucnosti Národního divadla a Státní opery. Doufá, že ministerstvo při změně způsobu řízení a financování institucí nebude vycházet jen z jednoho návrhu, ale že vyzve k odborné diskusi. Uvádí se to v prohlášení rady orchestru zaslaném dnes ČTK.   Ministerstvo kultury v současné době zvažuje, že přemístí většinu operních a baletních představení do budovy Státní opery. V Národním divadle by se pak hrála zejména činoherní představení. O budoucnosti pražských operních scén chce ministerstvo rozhodnout ještě letos. Ministerstvo přitom podle svého náměstka Radka Zdráhala vidí v české metropoli prostor pouze pro jeden operní a baletní soubor a budova Státní opery Praha je k tomuto účelu jednoznačně předurčena.   "Nemáme potenciál dotovat dva v podstatě shodné soubory a nemůžeme se rovnat možnou investicí Vídni, Berlínu či New Yorku," řekl před časem ČTK Zdráhal. To vyvolalo velkou odezvu v odborných kruzích.   Řešení hledá ministerstvo společně s odborníky, mezi kterými je například teatrolog Josef Herman, který již před časem vytvořil k tomuto problému studii. Otázkou také zůstává, co by bylo s Mozartovskými operami tradičně uváděnými ve Stavovském divadle, scéně Národního divadla.   Umělecká rada orchestru první české scény se domnívá, že jako reakce na zveřejněné vize ministerstva vznikla mediální kampaň, která chce zdiskreditovat uměleckou a odbornou úroveň orchestru v očích veřejnosti. Obává, že tato kampaň je "vedena snahou připravit prostředí k prosazování zájmů, kde umělecká úroveň a kvalita opery nejsou tou prioritou, za kterou se tato kampaň schovává".   "Považuji za velmi důležité otevřeně diskutovat a hovořit o uvažovaných změnách ve struktuře operního života v Praze. Mým hlavním úkolem ve funkci šéfdirigenta je však rozvíjet a podporovat orchestr Národního divadla v tomto nelehkém období plánovaných změn," uvedl šéfdirigent orchestru Národního divadla Tomáš Netopil.   Konkrétní budoucnost pražských předních scén - opery, baletu a činohry, záleží také na stavu budovy Státní opery, která je v havarijním stavu a s jejíž rekonstrukcí by se mohlo začít na začátku příštího roku. Část budovy a především vybavení jsou podle Zdráhala již v havarijním stavu. Odborná komise již začala posuzovat její technický stav. Na základě této první odborné informace MK rozhodne nejen o výši investice do těchto oprav, ale také například o způsobu provozu Státní opery během rekonstrukce.   Roman Jireš mkv  