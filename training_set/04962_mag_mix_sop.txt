 Čeští Vietnamci budou již podruhé volit svou miss  --------------------    Ke zpravodajství: AUDIO; FOTO ve Fotobance  ID foto: P200912280552701, P200912290194001   --------------------    Praha 7. ledna (ČTK) - Podruhé budou Vietnamci žijící v České republice volit ze svých řad nejkrásnější dívku. O nové Miss Vietnam ČR se rozhodne 28. ledna při slavnostním galavečeru, na němž svou fyzickou krásu i inteligenci předvede porotě i divákům dvanáctka finalistek. Vítězka se pokusí navázat na úspěchy loňské miss Nguyen Mai Anh, které se podařilo výrazně uspět i v evropské a světové verzi této soutěže krásy.   "První ročník měl mezi členy vietnamské komunity velký ohlas. Letos se proto přihlásilo více účastnic než v loňském ročníku," řekla ČTK mluvčí soutěže Tran Tra My. Castingovým sítem prošlo dvanáct dívek ve věku od 17 do 23 let. Všechny jsou studentky středních odborných škol a gymnázií nebo vysokých škol a pocházejí z celé republiky. Své zástupkyně budou mít v soutěži mimo jiné Praha, Plzeň, Ostrava, Aš, Pelhřimov i Uherské Hradiště.    Dívky se na pražském finále předvedou v tradičním vietnamském kroji Ao Dai, ve večerních šatech, v talentové disciplíně, při promenádě v plavkách a odpoví na otázky poroty, a to jak ve vietnamském, tak v českém jazyce. Právě na interview budou prý porotci klást největší důraz. "Dívky musejí dokázat, že jsou hodny titulu Miss Vietnam České republiky, a zároveň, že jsou dostatečně integrované do české společnosti," vysvětlila Tran Tra My.   Vietnamština prý překvapivě představuje pro kandidátky velké úskalí, protože češtinu obvykle ovládají lépe než jazyk svých předků. "Doufáme, že se dívky do té doby intenzívně připraví a zlepší svoje jazykové schopnosti," poznamenala mluvčí. Šance finalistek jsou letos velmi vyrovnané a na rozdíl od loňska mezi nimi není výrazná favoritka, dodala.   Za velmi sebevědomé a inteligentní označila zájemkyně o titul nejkrásnější české Vietnamky první Miss Vietnam ČR Nguyen Mai Anh, která se s nimi seznámila na nedávném castingu. Právě sebejistou se prý příliš neliší od svých českých vrstevníků. "Jsou to banánové děti - zvenčí vypadají vietnamsky a uvnitř jsou jako Češi," řekla ČTK devatenáctiletá vysokoškolačka z Prahy. Nedostatkem kandidátek na královny krásy je podle ní to, že neumějí chodit na vysokých podpatcích. Stejný problém ale musela sama řešit minulý rok.   Nguyen Mai Anh v loňském roce uspěla nejen v ČR, ale stala se i druhou nejkrásnější Vietnamkou Evropy. Dostala se rovněž mezi patnáctku nejlepších ve světové soutěži krásy Miss Vietnam World.   Pavel Hortig dr  