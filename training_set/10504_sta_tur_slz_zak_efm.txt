 Šéfa realitní firmy Orco vyslýchala chorvatská policie  Doplnili jsme v 4. odstavci informaci o návratu Otta zpět do Paříže a v 6. odstavci zprávu chorvatské televize o obvinění šesti lidí za finanční škody způsobené v chorvatské divizi, upravili jsme.   --------------------    Praha 4. ledna (ČTK) - Generálního ředitele developerské společnosti Orco Jeana-Francoise Otta dnes vyslýchala chorvatská policie. Důvodem je pravděpodobně spor s Chorvatskem o budoucnost hotelového projektu Suncani Hvar. Informovala o tom mluvčí Orka Petra Zdeňková. Chorvatský stát Orku vytýká, že projekt neuchránil před dluhy.   V pondělí se Orco se zástupci chorvatské vlády nedohodlo na budoucnosti hotelového projektu Suncani Hvar. Orco vstoupilo do projektu v Chorvatsku před pěti lety prostřednictvím dohody s tamním privatizačním fondem. Podle Patria.cz byla předmětem dohody přestavba deseti starších hotelů na pětihvězdičková ubytovací zařízení. Orco vlastní v projektu 55 procent, 31 procent kontroluje Chorvatsko, zbytek patří drobným akcionářům. Investice Orka do hotelového projektu činila podle dříve zveřejněných údajů 100 milionů eur, tedy asi 2,5 miliardy korun.   Chorvatská policie se obrátila na Otta poprvé v pondělí večer po valné hromadě Suncani Hvar. Podle mluvčí po něm chtěla svědectví v současném vyšetřování. Dohoda mezi policií a realitním magnátem prý byla taková, že se před chorvatskými kriminalisty objeví znovu 18. ledna.   Dnes si ale místní policisté přišli pro Otta znovu a ten slíbil policistům odpovědět na další otázky. Podle Zdeňkové Ott v pozdních večerních hodinách odletěl zpět do Paříže. Informace některých médií o zadržení Otta prý není pravdivá.   "Neopodstatněný postup chorvatské vlády je nemístný. Na svou obranu podnikneme všechny zákonné kroky podle chorvatského, evropského i mezinárodního práva," uvedla mluvčí.   Chorvatská televize podle agentury Reuters uvedla, že policie obvinila šest lidí z toho, že v letech 2005 až 2008 způsobili v chorvatské divizi Orka finanční škodu 16 milionů kun (53,9 milionu Kč). Jména a další detaily však nezveřejnila.   Orco patří mezi přední developerské společnosti ve střední Evropě, hlavní oblast působení firmy je v Česku. Firma v současnosti řeší vysoké zadlužení. Její akcie se mimo jiné obchoduje na pražské burze. Mezi největší plánované projekty Orka patří zástavba území kolem bývalého nádraží v Praze-Bubnech.   dnv irl vju jw  