 Na vybraných letních festivalech plánují vytřídit 100 tun odpadu  --------------------    Ke zpravodajství: ilustrační FOTO ve Fotobance  ID foto:  P200807040719601    --------------------    Praha 20. května (ČTK) - Ve čtvrtém ročníku projektu Čistý festival chtějí jeho organizátoři na dvou desítkách letních hudebních festivalů ztrojnásobit množství vytříděného odpadu. V loňském roce se podařilo téměř 19.000 návštěvníkům stánku Zelený bod na 20 tuzemských festivalech vytřídit 397.000 plastových kelímků, celkem pak 36 tun plastu a papíru. Letos by chtěli vytřídit přes 100 tun odpadu. ČTK o tom za pořádající společnost EKO-KOM informoval Milan Anděl.   "Cíl akce je stejný jako v minulých letech. Prostřednictvím motivace návštěvníků a tříděnému sběru odpadu úklidovými četami udržet festivalové prostředí kulturní a čisté a přesvědčit návštěvníky, že odpady lze třídit a správně s nimi nakládat kdekoliv, a ne jen doma," uvedl Anděl.   Přispět k lepšímu třídění má především motivace návštěvníků, kteří budou opět odměňováni za plasty a papír, které na letních akcích vytřídí a přinesou na stánek Zelený bod, kupony na pivo nebo nealkoholické nápoje. Navíc se mohou zúčastnit vědomostní soutěže o atraktivní odměny.   Druhým vylepšením projektu bude organizovaný sběr vytříděného odpadu ve festivalových areálech proškolenými úklidovými četami. Naplněné pytle poputují přímo k druhotnému zpracování. Například z plastů z Rock for People v Hradci Králové se opět vyrobí dlažba do měst a obcí a protihlukové stěny k dopravním stavbám.   V pěti festivalových areálech s největší rozlohou se bude v rámci projektu Čistý festival pilotně testovat mobilní svoz odpadu vytříděného do barevných pytlů. "Pokud bude mobilní svoz funkční, zavedeme jej v příštím roce na většině festivalů," sdělila Martina Vrbová, ředitelka oddělení využití odpadů společnosti EKO-KOM.   S terénní čtyřkolkou s vlekem, která bude do speciálních kontejnerů svážet pytle s tříděným odpadem ze vzdálených míst areálů, se setkají návštěvníci na Colours of Ostrava, Benátské noci, Votvíráku, Mighty Sounds a Dnech NATO v Ostravě.   Více informací se nachází na  www.cistyfestival.cz .   Roman Jireš pba  