 V Německu už voda stoupá jen někde, Rakousko zasáhlo náledí  --------------------    Ke zpravodajství: FOTO/aktuality   Doplnili jsme aktuální informace a další podrobnosti v odstavcích 1, 2 a 5-7.   --------------------    Berlín/Vídeň 17. ledna (ČTK) - Situace na německých řekách se dnes začala uklidňovat, ale druhá povodňová vlna zasáhla historické město Wertheim na Mohanu. Napjatá je situace na východě Německa na Sále a také na Labi, které bylo od české hranice až po Sasko-Anhaltsko uzavřeno pro lodní dopravu. Na západě Rakouska se noční pokles teplot projevil náledím, které zavinilo mnoho nehod. V Polsku dělá lidem starosti stoupající hladina Visly.   Nová povodňová vlna dnes na řece Mohanu zasáhla město Wertheim. Odpoledne tu výška hladiny dosahovala 5,89 metru. Normální hladina vody je u tohoto města na soutoku řek Tauber a Mohan kolem půldruhého metru. Před týdnem, při první povodňové vlně, hladina vody ve městě vystoupala na 5,8 metru. Voda tehdy zaplavila několik stovek domů a evakuováno muselo být na 1000 obyvatel.   Naproti tomu v dalších místech na Mohanu se situace uklidňuje. Ve Frankfurtu v přístavu bylo dnes ráno naměřeno 4,57 metru vody, v neděli to bylo ještě o deset centimetrů více. "Mohan zůstal ve svém korytě, nevylil se," uvedl policejní mluvčí. Také v Hanau hasiči doufají, že se situace zatím nezhorší. Čekají sice ještě druhou vlnu od Wertheimu, ale není jasné, jak brzo do Hesenska dospěje.   Koblenc na soutoku Mosely s Rýnem už zahájil úklidové práce po předchozí povodňové vlně. "Bahno a špína se musejí po stažení vody hned uklidit, jinak se uchytí, ztvrdnou a budou s nimi problémy," uvedl mluvčí městského úřadu.   Nadále napjatá zůstává situace na řekách Sále, Černý Halštrov, Bílý Halštrov a Bode na východě Německa. Město Halle nad Sálou dnes vyzvalo obyvatele městské části Halle-Neustadt k preventivnímu vyklizení sklepů a případně k nachystání čerpadel. Kvůli vzedmuté hladině na Sále totiž výrazně stoupla i spodní voda.   V části Halle-Neustadt žije zhruba 45.000 lidí. Hladina Sály v části Halle-Trotha dnes dosáhla úrovně 6,89 metru, což je jen tři centimetry pod nedělní úrovní, která byla nejvyšší od roku 1955. Normální jsou tu dva metry.   Také na Labi zůstává hladina vysoká a úřad pro lodní plavbu v Magdeburku zakázal provoz lodí od české hranice až do spolkové země Sasko-Anhaltsko. "Splavná úroveň hladiny byla v úseku překročena, lodě už se nevejdou pod mosty," řekl DPA šéf úřadu Friedrich Koop. Naposledy tu prý byla podobná situace v roce 2006.   V braniborském Wittenberge dosáhlo Labe hladiny 6,19 metru, splavnost je do 6,1 metru, dodal s tím, že během středy počítá s postupným nárůstem na 7,2 metru.   Návrat nočních mrazů v západním Rakousku vytvořil na vozovkách dálnic a silnic náledí, které způsobilo mnoho dopravních nehod. Například na dálnici A14 se kolem sedmé hodiny ráno srazilo devět aut, dva lidé v nich byli lehce zraněni.   Vysoká hladina Visly dělá starosti lidem z okolí města Plock ležícího na severozápad od polské metropole Varšavy. Úřady varují, že ve středu nebo ve čtvrtek by Visla ve městě Wyszogród mezi Varšavou a Plockem mohla dosáhnout až 850 centimetrů, přitom podle dosavadních statistik voda vystoupila nejvýše na 791 centimetrů. "Zdá se, že protipovodňové hráze by měly vydržet, ale škody, které na nich udělali bobři, jsou tak velké, že je těžké cokoliv předvídat," citovala Gazeta Wyborcza Stanislawa Maciejewského, šéfa místního úřadu vodního hospodářství. Dodal, že velkým nebezpečím pro hráze může být nápor ledových ker.   S evakuací dobytka a zemědělské techniky dnes odpoledne začali obyvatelé vesnice Świniary ležící nedaleko Plocka. Obec dvakrát zalila povodeň na přelomu loňského jara a léta.   ik hab zdp šeb  