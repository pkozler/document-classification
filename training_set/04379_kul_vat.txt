 Ve Strážově na Klatovsku byly nalezeny mince ze 14. a 15. století  Strážov (Klatovsko) 24. května (ČTK) - Na zahradě základní školy ve Strážově na Klatovsku objevili pracovníci muzea Královského hvozdu mince ze 14. a 15. století. Zhruba sto mincí leželo asi metr pod povrchem, některé jsou velmi zachovalé. Informovala o tom dnes Česká televize.   Podle odborníků byly nalezeny groše krále Karla IV., Václava IV. a saských knížat. Mince byly původně pravděpodobně uschovány v hrnci nebo podobné nádobě, protože v okolí bylo i několik hliněných střepů. Peníze zřejme ukryli statkáři před vojáky v první polovině 15. století.   Nejmladší nalezená mince pochází z roku 1425. Část pokladu ale byla objevena už ve druhé polovině 90. let minulého století při stavbě nového plotu kolem školní zahrady.   Několik nalezených mincí je už v plzeňském Západočeském muzeu. Numismatici je tam čistí. Poté by měly být vystaveny v Královském hvozdu.   Podobný nález není na území Česka ojedinělý. Na začátku května například našli archeologové několik ražených stříbrných mincí ze 13. a 14. století v Opavě. Přes 400 krabic nálezů z několika historických období pak bylo objeveno od března do prosince loňského roku při rekonstrukci Staroměstského náměstí v Mladé Boleslavi. Nejstarší věci přitom pocházejí z doby kamenné.   Velké množství předmětů z několika historických období vyzvedli archeologové také ze studny gotického hradu Nové Hrady. Nálezy se datují od pozdního středověku až do 20. století, jsou mezi nimi mince, kulky do mušket, drobné šperky, příbory a kostěné hrací kostky.   mtj snm  