 V Evropě jsou obrovské zásoby plynu,pokryjí poptávku až na 60 let  Brusel 6. května (zpravodaj ČTK) - V Evropě se nachází obrovská naleziště plynu. Odhadovaných 624 bilionů kubických stop plynu (v přepočtu zhruba 17,67 bilionu metrů krychlových plynu) by mohlo evropskou poptávku pokrýt až na 60 let a mohlo by výrazně snížit závislost zemí na dovozu plynu z Ruska. Současné technické možnosti přitom umožňují takzvaný břidlicový plyn vytěžit. Píše o tom dnes deník Financial Times s odvoláním na studii americké US Energy Information Administration.   Několik světových plynařských koncernů v Evropě si již zajišťuje půdu pro budoucí těžbu. Americký Chevron chystá těžbu v Polsku, kde již do nájmu získal zhruba 400.000 hektarů pobřežních vod. Exxon Mobil už dokonce šestý vrt na severovýchodě Německa. "Nekonvenční těžba plynu by se v období mezi lety 2015 až 2030 mohla stát velkou výzvou pro tradiční exportéry jako je Rusko," uvádí zpráva US Energy Information Administration.   Těžaři se ale budou muset vypořádat s určitými problémy, které představují dopady těžby na životní prostředí. K těžbě takzvaného břidlicového plynu je třeba daleko více vrtů než u těžby klasického zemního plynu. Do vrtu se navíc pod velkým tlakem vstřikují chemikálie a další komponenty jako písek, aby se plyn uvolnil z horniny.   urm mha  