 Povodeň v Ústeckém kraji ustupuje, třetí stupeň je jen na Labi  Ústí nad Labem 19. ledna (ČTK) - Třetí povodňový stupeň v Ústeckém kraji platí již jen na Labi. Voda zde ale stále klesá a situace se uklidňuje. Vodohospodáři hlásí povodeň ještě na řece Bílina v Trmicích na Ústecku a v Lounech. Zde ale platí jen druhý povodňový stupeň.   Labe v současné době v Ústí nad Labem dosahuje výšky 625 centimetrů, což je jen 25 centimetrů nad hranicí pro třetí povodňový stupeň. Za posledních 24 hodin řeka poklesla o více než metr. Povodeň na Labi kulminovala v pondělí, kdy hladina dosáhla 753 centimetrů.   Mluvčí ústecké radnice Ivana Solničková dnes informovala, že se během úterního večera podařilo zprovoznit důležitou křižovatku pod zámečkem Větruše, ze které odtekla voda. V nejbližších hodinách bude otevřen i starý úsek Žižkovy ulice. Uzavřená je stále silnice I/13 pod ústeckým mostem Edvarda Beneše a komunikace do Dolního Žlebu na Děčínsku.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Nyní zde hladina dosahuje výšky 471 centimetrů.   vlu jpt      