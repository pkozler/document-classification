 V Praze byli vybráni poslední adepti do Česko Slovenské Superstar  --------------------    Ke zpravodajství: FOTO ve Fotobance  ID foto: P201012120369201, P201012120369601, P201012120370301   --------------------    Praha 16. ledna (ČTK) - Mladí zpěváci mohli dnes v Praze naposledy zkoušet štěstí a pokusit se dostat do soutěže Česko Slovenská SuperStar 2, skončily zde castingy oblíbené pěvecké show. Do dalšího kola postupuje celkem sto zpěváků z obou zemí, adepti si i dnes vyslechli často nelichotivý verdikt poroty. Podle jedné z porotkyň, zpěvačky Heleny Zeťové, se ale i v pražském konkurzu objevilo pár zajímavých zpěváků.   Do druhého ročníku soutěže se přihlásily tisíce zájemců, castingy už se konaly v Brně, Bratislavě a Košicích. "Máš tuctovou barvu hlasu," vyslechla si dnes od poroty po mnohahodinovém čekání Slovenka Mária. Ta přitom přiznala, že se hlásila i do minulého kola SuperStar, kde se dostala až do užšího výběru. "Je to průměr, je to jako mnoho lidí, co tu bylo před tebou," komentoval porotce a zpěvák Pavol Habera výkon další soutěžící.   V porotě spolu se Zeťovou a Haberou zasedla i textařka Gabriela Osvaldová a slovenský rapper Rytmus. Mladým zpěvákům dávali spolu s hodnocením i cenné rady ohledně dýchání nebo frázování, přesto mnoho z nich odcházelo s pláčem. "Praha vypadá dobře," řekla novinářům k výkonu některých adeptů Zeťová s tím, že už i zde mají pár zajímavých tipů.   Začínající zpěváci předstupovali před porotu často s interpretací populárních hitů, třeba od skupiny Queen nebo první české SuperStar Anety Langerové, našli se však i tací, kteří zkusili méně obvyklý žánr, třeba českou písničkářku Radůzu. "Ten žánr mi vyhovuje, v budoucnu bych se chtěla věnovat pop rocku," svěřila se ČTK dvacetiletá soutěžící Martina.   Do dalšího kola postoupí sto soutěžících, po dalším vyřazování zbude jen 40 a do semifinále půjde 24 soutěžících. Finále se pak bude moci zúčastnit jen dvanáctka nejlepších. V moderátorské dvojici s Leošem Marešem nahradila Adelu Banášovou slovenská zpěvačka Tina.   Premiérovou Česko Slovenskou SuperStar odvysílaly televize Nova a Markíza loni; tehdy se přihlásilo 11.575 uchazečů. V prvním ročníku mezinárodní soutěže zvítězil Martin Chodúr z Ostravy. Ve finále porazil Miroslava Šmajdu z Košic. Student konzervatoře v oboru klarinet Chodúr si vítězstvím zajistil exkluzivní smlouvu s šancí oslovit český a slovenský trh a roční televizní kontrakt v hodnotě 100.000 eur (asi 2,6 milionu korun). Stejná suma čeká na vítěze nové řady soutěže.   Adéla Klimešová kš  