 ČTÚ: Roste počet nevyžádaných marketingových volání  Praha 14. ledna (ČTK) - V poslední době v tuzemsku narostl počet nevyžádaných marketingových nebo zlomyslných volání. Firmám, které uživatele telefonáty obtěžují, hrozí pokuta až 20 milionů korun. Uvedl to Český telekomunikační úřad na svých stránkách.   Nevyžádané marketingové hovory obvykle pocházejí z call center obchodních či marketingových společností, které se tak snaží oslovit telefonní účastníky pro zakoupení různých produktů, případně je účelem hovoru snaha získat od telefonních účastníků marketingové informace.   Pro ČTÚ je při posuzování stížností uživatelů rozhodující, zda v telefonním seznamu uvedli, že si nepřejí být kontaktováni za účelem marketingu. Značku zákaz marketingových volání musí do seznamu bezplatně uvést na požádání každý operátor.   "Zákon o elektronických komunikacích neupravuje problematiku nevyžádaných marketingových volání účastníkovi, který je zveřejněn v telefonním seznamu, ale který neuvedl, že si nepřeje být kontaktován za účelem marketingu, jakož i případy, kdy telefonní stanice není v telefonním seznamu zveřejněna," uvedl předseda ČTÚ Pavel Dvořák. V tomto případě se mají obtěžovaní uživatelé obrátit na Českou obchodní inspekci nebo na policii.   ČTÚ zjistil, že volání call center marketingových společností jsou často generované v jednom okamžiku zároveň na více telefonních čísel. Telefonní hovor je však uskutečněn pouze s telefonním účastníkem, který se k telefonnímu hovoru přihlásí jako první a zbývající generovaná volání jsou zrušena. To způsobuje stížnosti volaných účastníků, kteří po přijetí hovoru nemohou hovor s volajícím účastníkem uskutečnit.   jsa vju  