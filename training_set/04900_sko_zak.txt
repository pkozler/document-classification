 Akreditační komise bude v Plzni na právech hodnotit uplynulý rok  --------------------    Ke zpravodajství: AUDIO   --------------------    Plzeň 25. května (ČTK) - Plzeňská práva se po skandálech s rychlostudenty, podivným přijímáním i zkoušením nadále reformují. Dokládá to kontrolní zpráva za uplynulý rok. Akademický senát ji dnes projednal bez výhrad. Akreditační komise ministerstva školství, pro kterou je určena, ji bude zkoumat 6. a 7. června v Plzni, řekl dnes ČTK děkan Květoslav Růžička.   Zpráva obsahuje přes 200 stran včetně příloh, sedmkrát více než loňská. Do Plzně přijede část komisařů v čele s předsedkyní komiese Vladimírou Dvořákovou. Koncem června bude zprávu projednávat v Praze velké zasedání komise a z toho také zřejmě vzejdou doporučení.   "Strukturu kontrolní zprávy, nikoli obsah, už jsme dvakrát s komisí konzultovali, připomínkovalo ji také kolegium děkana, které ji ohodnotilo veskrze pozitivně, takže nebylo co dopracovat," řekl proděkan Vilém Knoll. Růžička dodal, že komisi bude zpráva odevzdána do konce května. Do 15. června komise napíše, co bude chtít doplnit. "Bude ji zajímat hlavně personální složení fakulty," dodal děkan.   Podle něj může koncem semestru, pokud si to do června nerozmyslí, odejít z fakulty přes 20 učitelů, tedy asi šestina. Kvůli zabezpečení výuky a reakreditace oborů, o niž musí požádat fakulta do konce října, vyhlásil děkan výběrové řízení na docenty a profesory, které uzavře koncem května. Nemohu je ale přijmout do doby, než se vyjasní, kdo odchází. Zpráva dále hodnotí doktorské a rigorózní studium.   Akademický senát schválil dlouhodobý záměr fakulty na roky 2011 až 2015 a návrh rozpočtu fakulty na rok 2011. Ten je vinou nižších ministerských dotací na vzdělávání oproti loňsku výrazně krácen. Většina učitelů tak má platy o třetinu i více nižší. Například středisko děkanátu dostane místo loňských 6,7 milionu korun o 1,2 milionu méně. Na jednání zaznělo, že pro většinu kantorů je rozpočet nevýhodný. "Je ale sestaven jako vyrovnaný," uvedl proděkan Bohumil Poláček. Rozpočet označil jako nouzový. Senát bude chtít po vedení fakulty čtrtletně zprávu o hospodaření fakulty i kateder.   Jedním z doplňkových příjmů má být kromě rozšiřujícího se výzkumu a grantů také celoživotního vzdělávání, jehož kritéria pro rok 2011/2012 senát schválil. Budou otevřeny dva kurzy - veřejná správa pro maximum 120 účastníků a základy práva pro stovku lidí. "Reakreditovali jsme je a reagovali tak na poptávku trhu," řekla proděkanka Petra Jánošíková.   Účast v kurzech nezajišťuje automaticky prostupnost do bakalářského nebo magisterského studia jako tomu bylo za předminulého vedení. "Každý absolvent, který bude chtít pokračovat, musí projít přijímacím řízením," uvedla. Některé předměty mu pak mohou být uznány. Kurzy jsou dvouleté za 25.000 a 30.000 korun na rok.   "Všechny dnes předkládané dokumenty byly zpracovány kvalitně. Věcných výhrad moc nebylo," řekl předseda senátu Tomáše Pezl. Zpráva pro komisi podle něj věrně odráží současný stav a fungování fakulty. Pro reakreditaci se nyní dělá maximum. Z rozhovoru s profesorkou Dvořákovou nemáme signály, že by nám neměla být obnovena, uvedl Knoll.   Václav Prokš mol  