 Prodej nových aut v EU v dubnu klesl o 4,1 procenta  Doplnili jsme komentář analytika ve 3. a 4. odstavci a info o prodeji v Česku v 8. odstavci   --------------------    Paříž 17. května (ČTK) - Prodej nových aut v Evropské unii v dubnu klesl o 4,1 procenta na 1,09 milionu vozů. Všechny velké trhy s výjimkou Německa postihl propadl prodeje. Vyplývá to z údajů, které dnes zveřejnilo Evropské sdružení výrobců automobilů (ACEA).   Za čtyři měsíce roku se prodej snížil o 2,7 procenta na 4,67 milionu vozů. Dvě třetiny trhů však vykázaly růst prodeje, včetně Německa, kde se prodej zvýšil o 10,7 procenta. Nad růstem těchto trhů však převážil vliv prudkého poklesu prodeje aut v Británii, Itálii a Španělsku.   Podle analytika KPMG Jana Linharta dubnový pokles příliš nepřekvapil. "Negativní zprávy o hospodaření některých jihoevropských zemí ovlivnily domácí poptávku. Obyvatelé Řecka, Portugalska, Itálie a Španělska i nadále odkládají nákupy aut kvůli nejistotě z dalšího vývoje. Naopak v Německu lze sledovat zajímavý růst díky oživení ekonomiky," uvedl.   Dubnové výsledky podle Linharta přinášejí první náznaky dopadů nedávné přírodní katastrofy v Japonsku. V květnových statistikách se začnou projevovat ve větší míře a mohly by prohloubit propad prodejů některých značek.   V samotném dubnu prodej v Německu stoupl o 2,6 procenta. V Itálii klesl o 2,2 procenta, v Británii o 7,4 procenta, ve Francii o 11,1 procenta a ve Španělsku o 23,3 procenta. V České republice se prodej snížil o 4,2 procenta, na Slovensku naopak o 17,3 procenta stoupl. Za první čtyři měsíce v Česku prodej vzrostl o čtyři procenta na 56.646 vozů.   Největší automobilkou zůstal v dubnu Volkswagen, jehož prodej vzrostl o 3,5 procenta. Prodej Škody Auto se zvýšil o 1,5 procenta. Prodej francouzské PSA Peugeot Citroën se snížil o 18,3 procenta a Renaultu o 13,1 procenta. Na automobilky dopadl konec šrotovného ve Francii.   Japonská automobilka Honda, která musela kvůli nedostatku součástek po zemětřesení v Japonsku pozastavit výrobu ve své továrně v Británii, zaznamenala propad prodeje o 34,3 procenta. Jejím japonským rivalům se vedlo lépe. Prodej Nissanu stoupl o 14,5 procenta a Mitsubishi o 47,2 procenta. Prodej Toyoty sice klesl, ale jen o 0,3 procenta, hlavně díky zájmu o značku Lexus, napsala agentura Reuters.   irl jsa jw  