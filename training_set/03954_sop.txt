 Formuláře sčítání lidu lze vyplnit i elektronicky, stačí znát PIN  Praha 25. ledna (ČTK) - Formuláře pro sčítání lidu bude možné vyplnit i elektronicky. Je ovšem nutné znát speciální PIN kód. Ten je vytištěn na formulářích. Na tiskové konferenci Českého statistického úřadu (ČSÚ), který sčítání pořádá, to dnes řekl jeho místopředseda Stanislav Drápal.   Člověk tak musí od sčítacího komisaře převzít papírový formulář, na kterém bude PIN kód uveden. Za jeho pomoci si může otevřít elektronický formulář ve chráněné databázi. "Možnost elektronického vyplňování začíná uplynutím rozhodného okamžiku, to znamená půlnocí z 25. na 26. března, a bude končit 14. dubna," řekl Drápal. Po vyplnění přes internet již není potřeba odevzdávat papírové formuláře.   Papírové formuláře předají lidem sčítací komisaři označení viditelně umístěným průkazem, a to po 7. březnu. Pokud člověka nezastihnou, zanechají mu ve schránce letáček, na kterém navrhnou termín návštěvy. Pokud nebude vyhovovat ani druhá navržená schůzka, bude možné zavolat na informační linku sčítání lidu, která bude zdarma, a změnit termín. Pokud komisař nezastihne v domácnosti nikoho ani podruhé, nechá opět ve schránce lísteček s adresou pošty, kde bude možné si formulář vyzvednout.   Elektronický způsob vyplnění mohou využít i lidé, kteří budou v době sčítání v zahraničí. Musí mít ovšem PIN kód, bez něj nemá možnost se sčítání zúčastnit. "Pokud někdo nebude zastižen sčítacími komisaři, aby mu byl předán formulář, pak má možnost o něj požádat kdekoliv na území České republiky, například na obecním či městském úřadu nebo na pracovišti ČSÚ," řekl Drápal. Tyto formuláře budou kód také obsahovat, nebudou však na rozdíl od formulářů doručených do domácností předvyplněné.   Pokud si člověk, který pobývá v cizině dlouhodobě a v České republice obývá jednočlennou domácnost, formuláře pro sčítání nebude moci vyzvednout a projektu se tak nezúčastní, obstará si za něj ČSÚ část dat z jiných databází. Budou ovšem chybět informace například o jeho národnosti, náboženské příslušnosti.   Pro vyplnění přes internet bude muset počítač splňovat některé náležitosti. Například musí mít kvůli ochraně dat nainstalovaný Adobe Acrobat verze 9.0 a vyšší. Ten bude ovšem možné stáhnout si na webových stránkách, kde bude člověk formulář vyplňovat.   pcl mkv pba  