 Zabití bin Ládina v USA obratem využili baviči v televizních show  --------------------    Ke zpravodajství: FOTO/aktuality; FOTO ve Fotobance  ID foto:  P200910020555101 ,  P201001230187001 ,  P200903200026001    --------------------    New York 3. května (ČTK) - Smrt teroristy Usámy bin Ládina nedominovala jen pondělnímu zpravodajství, ale byla také námětem zábavných show v amerických televizích. Ve svých nočních pořadech využili narážky na kdysi nejhledanějšího zlosyna mimo jiné Jay Leno, David Letterman nebo Conan O'Brien. Například podle Lettermana je dobrou zprávou to, že bin Ládin nepřišel o páteční svatbu v britské královské rodině, napsala agentura AP.   "Vypadá to, že máte dobrou náladu," prohlásil Letterman k publiku v televizi CBS. "Lidi, užíváte si závěrečnou epizodu seriálu o Usámovi bin Ládinovi?"   Součást Lettermanova pořadu je mimo jiné zveřejňování satirického seznamu desíti nejlepších věcí (Top Ten), tentokrát "novinek z ministerstva zahraničí". Zaměřil se v nich na výčet bin Ládinových možných posledních slov.   "Potřebuji mít v baráku plno Navy SEAL stejně jako díru v hlavě," prohlásil v jedné z nich. Letterman v tomto případě využil idiomatický výraz potřebovat něco jako díru v hlavě, který v angličtině znamená, že o danou věc vůbec nikdo nestojí. Jeho slovní hříčka naráží na fakt, že bin Ládin skončil po setkání s komandem Navy SEAL s kulkou v hlavě.   Práci těchto zvláštních jednotek se věnoval podrobněji. "Vyskáčou z vrtulníků a vlámou se do sídla, pak vypálí varovný výstřel do jeho hlavy," popsal divákům americkou operaci.   O'Brien, který je zejména ve Finsku extrémně populární kvůli své podobnosti s prezidentkou Tarjou Halonenovou, si vzal na paškál údajnou nepružnost a prostoduchost Obamova předchůdce George Bushe. "Když se o tom (o zabití Usámy) dozvěděl, bývalý prezident Bush se rozvztekal a řekl: 'Počkat, to jsem mohl použít SEAL?'," prohlásil O'Brien.   Také Jay Leno z NBC byl ve svém pořadu Tonight Show samý úsměv. "Zdá se, že prezident (Barack) Obama má nový slogan pro kampaň: 'Yes, I Did' (Ano, dokázal jsem to)," prohlásil Leno. V narážce tak zmínil prezidentovo volební heslo "Yes, We Can!" (Ano, můžeme!).   Spojení zlikvidovaného šéfa Al-Káidy s nadcházejícími prezidentskými volbami, ve kterých se demokratický Obama bude ucházet o druhý mandát, využil i Jimmy Fallon ve svém Late Night na stanici NBC. "Bin Ládin je mrtev!" řekl. "Stejně jako šance republikánů v roce 2012."   "Předpokládám, že bych měl ukázat trochu rozpolcenosti, když je cílem zabití jiná lidská bytost. Ale teď - eh, ne!" prohlásil Jon Stewart z The Daily Show na Comedy Central. Dodal, že chce znát podrobnosti. Například jaký byl pohled v bin Ládinově tváři, když zjistil, že helikoptéry nad jeho hlavou nesledují dopravu ani změny počasí.   zpt str  