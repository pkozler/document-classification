 Kocourek: Technické vysoké školství potřebují větší podporu  Ostrava 2. června (ČTK) - Ministerstvo průmyslu a obchodu (MPO) chce podpořit technické vysoké školství. Vidí v něm průmyslovou budoucnost země. Na technickém učení bude záležet, jak bude ČR konkurenceschopná. Konkrétní kroky pomoci zatím ministr průmyslu a obchodu Martina Kocourka (ODS) při své návštěvě Vysoké školy báňské - Technické univerzity Ostrava (VŠB-TUO) neuvedl. Podle něho jsou ve fázi hledání a diskuse se školami.   "Ministerstvo průmyslu a obchodu chce výrazně zlepšit situaci v oblasti technického vzdělávání, které je zásadní pro to, abychom dokázali konkurovat těm nejvyspělejším ekonomikám. Budeme chtít podporovat technické školství, protože je to pro náš průmysl naprosto klíčové," prohlásil Kocourek.   MPO bude diskutovat s vysokými školami o tom, že by se měly zaměřovat na hledání inovací. "To je budoucnost naší ekonomiky. Právě Vysoká škola báňská je jednou z klíčových univerzit v regionu, jedná se o technickou univerzitu. Spoléháme na to, že Česká republika bude průmyslová země, tak je to jedna z klíčových škol pro budoucnost našeho průmyslu a naší ekonomiky," konstatoval ministr. Všech sedm fakult VŠB-TUO je podle něho dobrým příkladem propojení tradičních oborů, jakými jsou hornictví, metalurgický a strojírenský průmysl, s novými technologiemi jako supercomputing nebo nanotechnologie.   Na akademické půdě se dnes proto setkal se zástupci vysoké školy. "Vyměňovali jsme si spíše zkušenosti a pohledy, než že bychom našli konkrétní řešení. O těchto věcech se musíme bavit a diskutovat, a v návaznosti na to můžeme hledat konkrétnější řešení, hlavně ve spolupráci s ministerstvem školství. Jsme ve fázi hledání a diskuse, protože samotné vysoké školy si musí situaci mezi sebou ujasnit," podotkl Kocourek.   Podle rektora VŠB-TUO Iva Vondráka jsou technické obory na školách podfinancované. "Přece jenom technické obory potřebují výrazně vyšší vybavenost laboratoří, která není určitě levná. Jak je dnes definován rozpočet vysokých škol, tak oproti jiným zemím, jako je například Finsko, jsme na tom výrazně hůře," upozornil.   Úlohou ministerstva průmyslu by podle rektora mělo být ovlivňování a zlepšování spolupráci mezi průmyslem a technickými vysokými školami, aby školy mezi sebou nesoupeřily o studenty. Studentů technických oborů by mělo naopak přibývat. "Bavili jsme se také o vzniku spin-off firem, které by se podpořily kapitálem, aby mohly vzniknout hlavně inovativní firmy," uvedl rektor.   rkj mol  