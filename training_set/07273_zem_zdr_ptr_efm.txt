 Česká drůbež se brání verdiktu o vejcích, rozhodnout musí Němci  --------------------    Ke zpravodajství: FOTO/aktuality; AUDIO   --------------------    Plzeň 20. ledna (ČTK) - Vejce od firmy Česká drůbež z Domažlicka, která podle Státní veterinární správy dovezla německá vajíčka se špatně uvedeným původem, jsou po této informaci v Česku těžko prodejná. Firma musí čekat na to, až Němci zašlou do ČR výsledek, zda třídírna v Německu nepatřila mezi firmy postižené restrikcemi kvůli možnému zamoření dioxinem. Pochybení je pouze administrativní, protože Němci používají dvojí značení vajec, řekl ČTK jednatel České drůbeže Petr Červený.   To nevyloučil také šéf krajské veterinární správy Richard Bílý. Chyba je podle něj buď v seznamech závodů schválených Evropskou komisí, nebo v označování. Obojí mohou vyřešit pouze Němci.   "Informace nás poškodila naprosto zásadním způsobem. Musíme prodávat zhruba 90 procent vajec mimo republiku hluboko pod cenou až za polovinu oproti dřívější době," uvedl Červený. Podle něj se tak nyní kvalitní česká vejce vyváží do zahraničí s hlubokou ztrátou a do ČR hojně proudí polská vejce s "diskutabilní rozdílnou kvalitou". Podobné je to podle něj s produkty ze Španělska a Bulharska.   Situace trvá od 14. ledna, kdy byla zveřejněná tisková zpráva SVS. Podle jednatele jde o drobnou nesrovnalost, kterou se snažil vysvětlit. Rozhodně není tak zásadní, aby způsobila znevážení našeho jména u spotřebitelů, dodal. Škody odhaduje na miliony korun.   "Za zásadní považujeme, že se neoznámili dovozy do místa určení, takže se vyhnuli kontrole a dále že označení potravin neodpovídalo zveřejněným německým seznamům a nedalo se ověřit, zda ty produkty skutečně pocházejí z farem, které nejsou pod restrikcemi," uvedl Bílý. Podle něj nikdo neřekl, že by dovezená vejce obsahovala nadlimitní procento dioxinů.   Jediným problémem podle Červeného je, že Německo jako jediná země EU používá dvoje čísla třídíren na obalech vajec. "My jsme použili obchodní značení, kdežto SVS našla na internetových stránkách hygienicko-právní značení. Dokladem od německé úřadu jsme doložili, že jde o identickou třídírnu. SVS ale naše doklady nebrala v potaz a nastala panika mezi spotřebiteli," dodal Červený.   Pro veterináře je podle Bílého zásadní seznam, který zveřejňuje Evropská komise a ručí za něj. Je oficiální a slouží i spotřebitelům," dodal Bílý. Veterinářům nejde o poškození dobrého jména firmy, ale chtějí, aby se s potravinami obchodovalo podle předpisů a aby byly řádně označeny," dodal. Česká drůbež by měla své doklady dodat německé veterinární správě, aby seznamy opravila. "Chyby v seznamech nebo v označování si musí vyřešit v Německu," dodal. SVS čeká, až budou produkty dány do souladu, a tři krajské veterinární správy (středočeská, plzeňská a olomoucká) prošetřují, kolik těch vajec bylo z Německa dovezeno, dodal Bílý.   Třídírna ani výrobny vajec mateřské firmy Bayern Ei nepodléhají podle Červeného restrikcím spolkové vlády kvůli dioxinům. "Není důvodu se vajec z našich farem obávat, výroba běží bez omezení," dodal. Farma České drůbeže ve Velkém Malahově na Domažlicku, která produkuje až 65 milionů vajec ročně, se velmi významně podílela na zásobování českého trhu přes společnosti Zlatá vejce, odkud šla vejce do Lidlu a Kauflandu a hlavně přímo obchodovala s Penny markety, které kvůli informacím SVS přerušili odběr vajec České drůbeže z Německa i Česka.   Veterináři 14. ledna zakázali prodej 200.000 vajec z Německa, u nichž byl při dovozu do ČR špatně uveden jejich původ.   Václav Prokš sap  