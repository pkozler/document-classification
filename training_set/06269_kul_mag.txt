 Filmovým kritikům se nejvíc líbil film o vzniku Facebooku  --------------------    Ke zpravodajství: FOTO/aktuality   --------------------    Los Angeles 15. ledna (ČTK) - Losangeleští filmoví kritici udělili filmu The Social Network (Sociální síť) cenu za nejlepší kameru a ohodnotili tento snímek také ve třech dalších kategoriích. Nejvíc cen ale nasbíral snímek Počátek. Bodoval v šesti kategoriích, z nichž všechny se ale týkaly technických disciplín. Hodnocení Asociace losangeleských filmových kritiků je bedlivě sledováno, protože předznamenává výsledek oscarového klání.   Z herců se znalcům nejvíc líbil Colin Firth v roli krále Jiřího VI. ve snímku The King's Speech. V kategorii nejlepších hereček zvítězila Natalie Portmanová, oceněná za ztvárnění baleríny ve filmu Černá labuť.   Film pojednávající o vzniku Facebooku The Social Network bodoval kromě kategorie kamera také v kategoriích režie, scénář a hudba.   Tři ocenění včetně cen za vedlejší ženskou i mužskou roli udělili kritici filmu z prostředí boxu The Fighter. Za ztvárnění vedlejších rolí v něm byli oceněni Christian Bale a Melissa Leová.   Z hlediska počtu nasbíraných cen je vítězem thriller Počátek. Oceněn byl v šesti technických kategoriích, mimo jiné jsou to zvuk, střih, umělecká režie a vizuální efekty.   Kritici také posuzovali jiné než hrané filmy. Toy Story 3: Příběh hraček považují za nejlepší animovaný snímek, Waiting for Superman za nejlepší dokument.   V kategorii cizojazyčných filmů zvítězil snímek The Girl With the Dragon Tattoo a v kategorii komedie film Easy A.     sva  