 Studenti frýdlantského gymnázia dnes v Liberci pohřbí vzdělanost  Liberec 31. ledna (ČTK) - Nesouhlas s plánovaným sloučením frýdlantského gymnázia se Střední školou hospodářskou a lesnickou dají dnes v Liberci najevo jeho studenti. Akce bude pojatá jako symbolický pohřeb vzdělanosti. Gymnázium podle plánu Libereckého kraje čeká sloučení a osmileté studium má zaniknout úplně. Podle organizátorů by se dnešní akce mělo zúčastnit kolem stovky mladých lidí.   Průvod vyjde v 13:45 od libereckého vlakového nádraží a nejprve zamíří k budově krajského úřadu. Tam studenti předají petici a zazpívají smuteční píseň. Poté zamíří na náměstí Dr. Edvarda Beneše, kde v 15:00 zazní smuteční řeč.   Podle studentů z iniciativy Děkujeme, zůstáváme!, kteří o zachování gymnázia usilují, nemá být dnešní happening protestem či demonstrací. Jeho cílem má být informování veřejnosti, aby k problému nezůstala lhostejná.   jem pba  