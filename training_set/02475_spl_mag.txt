 Čeští kadeřníci si na "celebrity" zatím nehrají  --------------------    Ke zpravodajství: AUDIO; FOTO ve Fotobance  ID foto: F200811260048201, F200904240043001, F201101230004101, P201011170256001   --------------------    Praha 30. ledna (ČTK) - Mezi světovou kadeřnickou elitu se dostávají v posledních letech čeští tvůrci vlasového designu. Účastníci domácích soutěží se úspěšně prosazují ve světové konkurenci. Jejich postup ovšem v domácím prostředí zatím nemá velkou odezvu. Na rozdíl od českých kuchařských "celebrit" na svou hvězdnou dobu mistři nůžek teprve čekají.   "Je velký rozdíl mezi tím, jak je vnímáno kadeřnické ocenění v Británii, ve Francii nebo v Česku. Většinou si toho tady málokdo všimne. V profesionálních kruzích se o tom mluví, ale klienti to prakticky nepocítí," řekl ČTK držitel prestižních cen a nominací Michal Zapoměl.   Upozornil zároveň, že pouhá výhra v soutěži k profesionální kariéře nestačí. "Je to jakýsi klíč k tomu, aby se lidé dostali dál, aby o jejich práci byl zájem," tvrdí. Se svým kadeřnickým uměním zaujal ve světové soutěži Mezinárodní asociace profesionálního kadeřnického tisku (AIPP), kde získal třetí místo v kategorii komerčních účesů. Časopis Elle ho zvolil mezi deset nejlepších kadeřníků v Česku a na Slovensku, je ambasadorem kosmetických značek a jako porotce se účastní světových soutěží. Zkušenosti zúročil ve svém plzeňském salonu Portrait by Michal Zapoměl.   Významnou událostí pro domácí kadeřníky je soutěž Czech &amp; Slovak Hairdressing Awards, která se letos konala v Praze již pojedenácté. Ceny, které se při této příležitosti udělují, jsou označovány za "kadeřnické oscary". "Vítězové se dostávají mezi pomyslnou špičku v tomto oboru a získávají příležitost pro působení v různých zemích," říká Natálie Lorenzová z pořadatelské společnosti Henkel. Nositel titulu Kadeřník roku se podle ní stává jakýmsi ambasadorem své země a může být členem poroty v obdobné soutěži ve světě.   Česká kadeřnice Petra Měchurová se předloni stala vítězkou světové soutěže Grand Trophy 2008/2009, kterou pořádá AIPP. Cenu tehdy převzala jako první žena v historii tohoto prestižního klání. Kadeřnické trofeje si čeští a slovenští mistři odnášejí také ze soutěže L'Oreal Color Trophy, která se loni konala v Bratislavě. V pánské kategorii tam nejlépe uspěl bratislavský tvůrce Zoltán Takácz, který letos v Praze získal titul Kadeřník roku.   V soutěži AIPP získala loni v Paříži třetí místo také teplická rodačka Jana Burdová, dvojnásobná nositelka domácí ceny Kadeřník roku. Podle ní prezentace na světové úrovni vyžaduje velké nasazení a pouhý talent nestačí. "Znamená to tvrdý každodenní dril. Pokud chce člověk soutěžit na nejvyšší úrovni, musí tomu hodně obětovat," řekla ČTK o své cestě ke slávě.   Podle pražského kadeřníka Roberta Starého vítězství v prestižních soutěžích pomáhá v profesionální kariéře. "Získané tituly jsou motivující. Posouvá to člověka dál. Nestříhá už pak jako ve fabrice, ale musí přemýšlet," řekl ČTK. Úspěšní čeští kadeřníci podle něj mezi známé osobnosti nepaří. Oceňuje však, že práce kadeřníka je velmi kreativní a také komunikativní. "Říká se, že kadeřníci nejméně trpí depresemi. Pokud jsou zákazníci spokojeni, dostane se jim pochvaly a to je vlastně 'doping'," poznamenal.   Ve vyspělých zemích se podle Zapoměla kadeřník, který vyhrává prestižní soutěž, stává "přes noc" celebritou. "V Británii, Francii nebo Itálii jsou kadeřníci, kteří zvítězí, vnímáni jako významné osobnosti. Jsou zvaní do mediálních pořadů, sdělují své zkušenosti. V Česku je to zatím spíš ojedinělé," poznamenal.   Podle Zapoměla se čeští kadeřníci snaží přizpůsobit světovým trendům. Pokud ale chtějí uspět ve světě, musí nabídnout kreativní, výjimečné práce. "Nejde jen o to, udělat krásné vlasy, ale je třeba také nabídnout styl. Záleží na fotografii, image i celkovém působení modelu," vysvětlil.   Zájemci o vlasovou módu mohli letos v pražské premiéře spatřit trendy Essential Looks pro jaro a léto 2011, které se do kadeřnických salonů přenášejí z týdnů módy v Londýně, Paříži, Miláně nebo New Yorku. Střihy v chlapeckém stylu, strukturované akcenty, kontrastní prameny a výrazné barvy střídaly elegantní lokny na dlouhých vlasech i jemné prosvětlené barvy. "Důležité je, aby si každý vybral a nechal se inspirovat. Je to spíše doporučení, motivace pro novou sezonu," říká Zapoměl.   Ve své show při udělování "oscarů" Burdová představila avantgardní, složité, objemné účesy. "Je to atraktivní pro diváky. Je to něco nového, co dosud neviděli. V současné době se na světové úrovni prosazují velké účesy a tomu se přizpůsobujeme i my. Neznamená to však, že by se na jaře nosily účesy nadměrných velikostí," vysvětlila. Spíše než na trendech podle ní u účesů záleží na osobnosti klienta. "Vlasy nejsou šaty, které by si člověk měnil každý den podle nálady a trendů," řekla.   Alexandra Malachovská kš  