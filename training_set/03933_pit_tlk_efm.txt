 Wia začala nabízet mobilní volání přes síť Mobilkomu  Praha 6. ledna (ČTK) - Telekomunikační firma Wia začala nabízet mobilní hlasové služby prostřednictvím sítě společnosti Mobilkom. Mobilkom provozuje mobilní sít v pásmu 450 MHz. Firma to uvedla v tiskové zprávě.   Wia se tak podle svého sdělení stala prvním mobilním virtuálním operátorem na českém trhu. Konkurenční provozovatelé klasických mobilních sítí standardu GSM se zatím s žádným virtuálním operátorem nedohodli.   Mobilkom zprostředkovává přenos hlasového kanálu od mobilního zařízení k ústředně SIPY společnosti Wia. Hovor je následně zpracováván prostřednictvím internetového protokolu.   Produkt je určen jak pro domácnosti jako předplacená služba, tak i pro firmy s možností běžného měsíčního vyúčtování.   "Služba je jedinečná nejen velmi příznivou cenou a na mobilním trhu unikátní sekundovou tarifikací 1+1, ale zejména možností integrace s VoIP, která byla dosud výsadou ojedinělých produktů pro korporátní klientelu," uvedl obchodní ředitel Wia Filip Malina.   Wia byla založena v roce 2002 a patří k největším českým poskytovatelům mikrovlnného i metalického připojení. Mobilkom provozuje mobilní síť U:fon, ve které nabízí volání, připojení k internetu a celoplošnou síť pro vysílačky.   jsa vju  