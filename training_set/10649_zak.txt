 Kriminalisté odhalili pěstírnu marihuany v Uhříněvsi  Praha 13. ledna (ČTK) - Pražští kriminalisté dnes v pražské Uhříněvsi odhalili pěstírnu marihuany. Vyšetřují tři Vietnamce, kteří podle nich na 400 rostlin pěstovali. Všichni skončili v cele a v případě odsouzení jim hrozí až deset let za mřížemi, sdělila ČTK policejní mluvčí Eva Miklíková.   Pěstírnu objevili policisté na základě upozornění občanů. Ti z jednoho částečně obydleného objektu cítili zápach, který se jim zdál podezřelý. Jejich domněnku kriminalisté potvrdili. V objektu, kde se z větší části nacházejí nebytové prostory, nalezli pěstírnu marihuany. Za drogu by mohli pachatelé utržit až milion korun.   Všichni tři podezřelí byli obviněni z trestného činu nedovolené výroby a jiného nakládání s omamnými a psychotropními látkami a s jedy a umístěni do policejní cely s návrhem na vzetí do vazby. V případě odsouzení jim hrozí až deset let odnětí svobody.   krs mkv  