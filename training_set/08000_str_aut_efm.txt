 Škoda loni prodala 762.600 aut, což je nárůst o 11,5 procenta  Doplnili jsme informace s hospodářskými výsledky  za devět měsíců roku 2010 a za rok 2009.   --------------------    Mladá Boleslav 6. ledna (ČTK) - Škoda Auto prodala loni rekordních 762.600 aut. Meziročně zvýšila prodej o 11,5 procenta. V roce 2009 největší česká automobilka prodala 684.200 vozů. Firma zvýšila svůj podíl na trhu a v následujících letech očekává další růst prodeje, sdělil dnes ČTK mluvčí automobilky Rudolf Dreithaler.   Prodej vzrostl téměř na všech trzích, na nejdůležitějších růstových trzích pak o více než 40 procent, uvedl předseda představenstva Winfried Vahland. Do roku 2018 chce Škodovka celosvětové prodeje minimálně zdvojnásobit. Proto plánuje rozšířit nabídku modelů a posílit aktivity na mezinárodních trzích.   Letos představí Škodovka nový model menší než Fabia, pracuje na dalším modelu vozu mezi Fabií a Octavií a chystá překvapení na autosalon v Ženevě. Automobilka posiluje výrobu modelů Yeti a Superb v závodě v Kvasinách, která se uvolnila po přesunu modelu Roomster do Vrchlabí.   Automobilka Škoda Auto loni za devět měsíců vydělala šest miliard Kč, což je o 115 procent lepší výsledek než v roce 2009. Tržby vzrostly o 16,3 procenta na 160 miliard Kč. Hospodářské výsledky za celý loňský rok teprve zveřejní.   V roce 2009 bojovala automobilka s krizí, tehdy jí klesl čistý zisk o 68 procent na 3,46 miliardy korun. Tržby firmy se propadly o 6,2 procenta na 187,8 miliardy Kč. Škoda ale zároveň zaznamenala v roce 2009 prodejní rekord na německém trhu, kde díky šrotovnému zvýšila prodej o 44 procent na 162.328 aut. Na středoevropském trhu ale zaznamenala pokles o 8,5 procenta na 119.923 aut a ve východní Evropě se odbyt propadl o polovinu na 60.464 aut.   Škoda Auto, která už dvacet let patří do koncernu Volkswagen, nevyrábí auta jen v Česku. Své závody má také v Číně, Rusku, Indii a na Ukrajině. Nejprogresivnější je čínský trh. Od loňského ledna do září prodala v Číně 134.470 vozů, což je ve srovnatelném období téměř o 65 procent více než v roce 2009. V Indii prodala firma o třetinu více aut, 14.224 vozů. Prodeje stoupaly také v západní Evropě, kromě Německa.   zik jpt  