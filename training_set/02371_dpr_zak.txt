 Čtyři čínští námořníci uhořeli při požáru u břehů Jižní Koreje  Soul 7. ledna (ČTK) - Čtyři čínští námořníci dnes uhořeli a pět dalších se podařilo zachránit z nákladní lodi, na níž vypukl požár v době, kdy proplouvala kolem břehů Jižní Koreje. Oznámila to agentura AP s odvoláním na jihokorejské zdroje.   Podle jejich informací vypukl požár na lodi o výtlaku 1400 tun brzy ráno ve vodách nedaleko přístavu Pusan na jihovýchodě Koreje. Pobřežní stráž na místo vyslala dvě plavidla, jimž se loď za 70 minut podařilo uhasit. Na lodi plující pod kambodžskou vlajkou bylo devět námořníků - osm z Číny a jeden z Barmy.   Pobřežní stráž hodlá přeživší námořníky vyslechnout, aby zjistila, co bylo příčinou požáru.   dk šeb  