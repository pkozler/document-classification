 Vedení Sazky se v úterý sejde se zástupci držitelů dluhopisů  Praha 17. ledna (ČTK) - Vedení největší loterijní společnosti Sazka, na kterou dnes podal podnikatel Radovan Vítek insolvenční návrh, se v úterý sejde se zástupci pěti zahraničních fondů a bank, jež vlastní většinu jejích dluhopisů. Účastníci schůzky však odmítají zveřejnit podrobnosti o jejím konání, neboť si podle mluvčího Sazky Zdeňka Zikmunda nepřejí účast médií. Ve druhé půli ledna by se pak měla podle některých informací konat valná hromada držitelů dluhopisů, která by měla nové podmínky schválit.   "Účastníci úterní schůzky se dohodli, že se k žádným podrobnostem včetně termínu, místa nebo programu zatím nebudou vyjadřovat. Případný mediální výstup bude záviset na jejich rozhodnutí," sdělil dnes Zikmund ČTK.   Podnikatel Radovan Vítek dnes podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun. Podle serveru deníku Sport je však Vítek podle vyjádření svého vyjednavače Josefa Lébra ochoten vzít insolvenční návrh zpět. Má však podmínku: výměnu současného představenstva Sazky včetně generálního ředitele Aleše Hušáka.   Sazka ale pohledávky Vítka neuznává a tvrdí, že není v insolvenční situaci. Předseda představenstva a šéf Sazky Hušák již dříve řekl, že loterijní firma není právně ani ekonomicky v insolvenční situaci a návrhu se bude bránit všemi právními prostředky.   Jedním z držitelů významného množství dluhopisů Sazky by měl být lucemburský fond Aberdeen Global - Euro High Yield Bond Fund. Jeho zástupci se ale k situaci či zvažovanému restrukturalizačnímu plánu nechtějí jakkoli vyjadřovat. "Nemáme žádný komentář," řekl ČTK v Bruselu mluvčí fondu. Nicméně mluvčí Aberdeen Asset Management, kterému fond patří, dnes v Londýně zpravodaji ČTK potvrdil, že společnost má v Sazce investice. Také on ale odmítl jakkoli schůzku či cokoli kolem Sazky komentovat.   Vlastníky dluhopisů Sazky jsou podle některých informací i zahraniční hedgeové fondy jako například Black River či banka Royal Bank of Scotland. To však popřel mluvčí českého zastoupení Royal Bank of Scotland Tomáš Tesař. "RBS nikdy nebyla a ani není věřitelem Sazky," řekl dnes ČTK.   Podle pátečních Hospodářských novin Hušák akcionářům řekl, že součástí ozdravného plánu, který chystá, je jednání s bankami o vzniku nového věřitelského klubu, který by Sazce poskytl úvěr. V klubu by byly Česká spořitelna, Fortis, Citibank, UniCredit a J&amp;T Banka.   "Jednání bank a klienta probíhají podle potřeby, ale pokud vím, tak žádný klub zatím ustanoven nebyl," řekla v pátek mluvčí spořitelny Klára Gajdušková. "Vzhledem na naše interní předpisy a s ohledem na bankovní tajemství nekomentujeme žádné záležitosti související s našimi existujícími či potencionálními klienty," reagoval dnes pro ČTK mluvčí českého zastoupení Citibank Branislav Cehlárik.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   jap mha  