 V Pardubickém kraji vzrostl v prvním čtvrtletí počet turistů  Pardubice 10. května (ČTK) - Počet turistů, kteří navštívili v letošním prvním čtvrtletí Pardubický kraj, se meziročně zvýšil o 15 procent. Výrazně k tomu přispěl i vyšší počet zahraničních hostů. O něco méně vzrostl počet přenocování turistů v kraji. Údaje dnes zveřejnil Český statistický úřad.   Za první tři měsíce letošního roku přijelo do regionu 60.872 lidí. Zahraničních návštěvníků, i když jsou v menšině, přibylo zhruba o 22 procent, přicestovalo jich 9369. Hostů z Česka přijelo 51.503, což je meziročně o téměř 14 procent více. Počet přenocování se zvýšil o více než sedm procent na 158.479.   Podle vedoucího oddělení regionálního rozvoje a cestovního ruchu krajského úřadu Miroslava Smejkala mohly počty návštěvníků a přenocování příznivě ovlivnit masivní investice do zimních center. S přispěním evropských dotací bylo tuto sezonu otevřeno středisko v Červené Vodě a rozšířen lyžařský v Dolní Moravě na Orlickoústecku. "Určitě to přispělo k zájmu o tuto oblast. Doufáme, že to bude začátek trvalejšího trendu, což podporujeme i propagační kampaní," řekl ČTK Smejkal.   V počtu hostů zůstaly tentokrát za Pardubickým krajem Vysočina a Ústecký kraj. Tyto dva regiony předstihl i v počtu přenocování.     Počty hostů v kraji v 1. čtvrtletích 2010 a 2011:     Počty hostů  1. čtvrtletí 2010  1. čtvrtletí 2011  Index 2011/2010     cizinci  7755  9369  122,4     domácí  45.475  51.503  113,8     kraj celkem  53.230  60.872  115       Počty přenocování v kraji v 1. čtvrtletích 2010 a 2011:     Počty přenocování  1. čtvrtletí 2010  1. čtvrtletí 2011  Index 2011/2010     cizinci  17.094  20.579  120,4     domácí  130.817  137.900  105,4     kraj celkem  147.911  158.479  107,1     zdroj: ČSÚ     dos snm  