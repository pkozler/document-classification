 Schlumberger výrazně zvýšil tržby i zisk; čeká další růst  New York 21. ledna (ČTK) - Americká společnost Schlumberger, která je největším servisním podnikem pro těžební společnosti, hospodařila ve čtvrtém čtvrtletí loňského roku s čistým ziskem 1,04 miliardy dolarů (asi 18,7 miliardy Kč). To je meziroční nárůst o 27 procent. Tržby se zvýšily o 58 procent na 9,07 miliardy dolarů (asi 163,2 miliardy Kč). Výsledek překonal odhady analytiků a kurz akcií před zahájením obchodování vzrostl o více než dvě procenta.   Zisk na jednu akcii dosáhl 76 centů proti zisku 67 centů před rokem. Bez vlivu jednorázových účetních položek zisk na akcii činil 85 centů, zatímco analytici v anketě agentury Reuters v průměru počítali se ziskem 77 centů na akcii. Lepší byly i tržby, kde analytici počítali s jejich růstem pouze na 8,7 miliardy dolarů.   Schlumberger loni v srpnu dokončil převzetí konkurenční společnosti Smith International, za kterou zaplatil zhruba 11 miliard dolarů (asi 198 miliard Kč). Plně tak ovládl i firmu M-I Swaco, která dodává speciální nástroje pro hloubení vrtů.   Tržby za servisní služby na ropných polích se zvýšily o 16 procent, tržby v divizi seismického mapování WesternGeco vzrostly o dvě procenta.   Akcie firmy na výsledky hospodaření reagovaly silným růstem, který přesáhl dvě procenta. Asi čtvrt hodiny před otevřením burzy v New Yorku byl kurz vyšší o 3,15 procenta a činil 87,97 USD. Za poslední rok akcie přidaly asi 23 procent, což je zhruba v souladu s výkonem oborového indexu na burze ve Filadelfii.   Akcie Schlumbergeru si ale za poslední rok vedly mnohem lépe než akcie konkurenčního podniku Halliburton. Ty za rok přidaly asi 17 procent. Podnik oznámí výsledky za poslední loňské čtvrtletí v pondělí.   spr vju  