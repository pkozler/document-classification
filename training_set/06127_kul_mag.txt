 Režisér Jiří Vejdělek začal natáčet komedii Muži v naději  --------------------    Ke zpravodajství: AUDIO; FOTO ve Fotobance  ID foto: F201012130196901, F201012130196401, P201007080659001   --------------------    Praha 8. ledna (ČTK) - V Praze se dnes ozvala první klapka nové komedie režiséra, scenáristy a producenta Jiřího Vejdělka Muži v naději. Není pokračováním jeho předchozího snímku Ženy v pokušení, který zhlédlo v kinech více než 1,2 milionu diváků, i když se rovněž s nadsázkou zabývá partnerskými vztahy.   Jen obsazení Jiřího Macháčka do jedné z hlavních rolí napovídá, že toto téma bude určující. Spolu s ním se ve filmu objeví jako jeho "našeptávač" Bolek Polívka a dále Simona Stašová, držitelka Thálie Petra Hřebíčková a Eva Kerekésová. Distribuční premiéra má být už v září.   Do centra příběhu nyní Vejdělek obsadil muže, podle svých slov "ty úžasné a dokonalé bytosti". Když pátral po chybách, z nichž by si mohl utahovat, začal hledat u sebe a objevil jen dvě slabosti - ženy a přílišnou skromnost. I o tom má být jeho nová komedie.   "Budu hrát muže přesvědčeného o tom, že nevěra do vztahu zásadně nepatří. Má však tchána, který je přesvědčen o opaku, a proto ho donutí změnit názor, čímž se dají věci do pohybu," řekl ČTK o své roli Macháček. Neskrýval, že jeho postava projde velkou změnou a na konci jistým vystřízlivěním.   Už když četl scénář, bavil se představou, čím může film zaujmout diváky. "Bavil jsem se tím, co všechno mě při natáčení čeká. Myslím si, že to bude vtipný, legrační a komediální příběh," dodal Macháček, který bude s Vejdělkem pracovat podruhé. Už když Vejdělek psal scénář, s ním prý o tom diskutoval.   Také Simona Stašová ocenila scénář, který jí v mnohém připomněl hry mistra tragikomedie Neila Simona, při nichž má publikum slzy v očích a úsměv na tváři. "Tu dvojlomnost mám ráda a tato předloha ji obsahuje," řekla ČTK.   Příběh filmu Muži v naději pátrá po tom, zda může být nevěra základem šťastného manželství. Například šarmantní bonviván Rudolf je o tom přesvědčen; podle něj musí mít ženská pocit, že o chlapa musí bojovat, a hlavně se nesmí nudit. S úspěchem uplatňuje svou divokou teorii v praxi a to s neutuchajícím elánem, který je u čerstvého šedesátníka záviděníhodný. O to víc nechápe naivitu svého korektního zetě Ondřeje, který pro plnění povinností nevnímá, jak se jeho žena nudí. Nabídne mu proto rady, jak vnést do skomírajícího manželství potřebný vzruch. Z nudného slušňáka se tak díky románku s krásnou Šarlotou stává sebevědomý pán tvorstva, obletovaný milenkou a obdivovaný manželkou. Situace je to sice krásná, ale dlouhodobě neudržitelná.   Na komedii se s režisérem jako producent podílí Tomáš Hoffman. Koproducentem je RWE, hlavním partnerem TV Nova a distributorem Falcon.   Jiří Borovička kš    