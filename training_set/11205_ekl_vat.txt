 Podle studie dokážou delfíni napodobovat i se zavázanýma očima  --------------------    Ke zpravodajství: FOTO/aktuality   --------------------    Grassy Key (USA) 20. ledna (ČTK) - Nová studie amerických vědců ukazuje, že delfíni jsou schopní vnímat a napodobovat chování jiných delfínů i se zakrytýma očima, uvedla agentura AP.   Studie se opírá o výzkum provedený v Centru pro výzkum delfínů v Grassy Key na Floridě. Tým ředitelky centra doktorky Kelly Jaakkolové pracoval se třemi delfíny skákavými. Dva z delfínů vždy předvedli nějaké gesto či pohyb - například plácnutí ploutví o vodní hladinu -, a třetí z nich toto gesto zopakoval, ačkoliv je nemohl vidět, protože měl na očích speciální neprůhledné brýle.   Při výzkumu vyšlo najevo, že delfíni jsou mistři v napodobování, kteří navíc toto umění ovládají i bez pomoci zraku. Jak to ale přesně dokážou, není stále zřejmé.   Jedním z vysvětlení by mohla být echolokace, způsob orientace v prostoru pomocí zvuku. Při ní delfín nebo jiná zvířata vysílají zvuky, které se k nim od okolních objektů odrážejí zpět. Podle odraženého zvuku jsou pak schopní objekt lokalizovat.   Další možností je, že delfín jednoduše rozezná známé chování podle zvuku nebo třeba pohybu vody. To by přicházelo v úvahu, neboť napodobovaná gesta delfín znal předem.     Cílem výzkumu by mělo být zjištění, zda tato inteligentní zvířata napodobují jedno druhé nejen v rámci hry, nýbrž také proto, aby se naučila něco nového.   jzk hit šeb  