 Mluvčí společnosti Ahold je od ledna Dana Dvořáková  Praha 3. ledna (ČTK) - Novou mluvčí a ředitelkou oddělení vnějších vztahů a komunikace obchodního řetězce Ahold Czech Republic je od počátku roku Dana Dvořáková, která do loňska zastávala post šéfky komunikace v petrochemické společnosti Unipetrol. Ve funkci mluvčího Aholdu Dvořáková nahradila Libora Kytýra, který loni na podzim odešel pracovat do konkurenční společnosti Tesco Stores ČR. Ahold v Česku provozuje 280 supermarketů a hypermarketů Albert.   "Velmi si vážím šance, kterou mi Ahold nabídl. Možnost řídit komunikační tým v soukromé mezinárodní společnosti beru jako velkou výzvu," sdělila dnes ČTK Dvořáková, která do společnosti Ahold nastoupila po čtyřech letech práce pro skupinu Unipetrol.   Dvořáková zahájila pracovní kariéru jako ekonomická redaktorka Hospodářských novin a Mladé fronty Dnes. Později zastávala post ředitelky komunikace Českých aerolinií, ředitelky komunikace a marketingu ve slovenské Všeobecné úverové bance či v Českém Telecomu, předchůdci Telefóniky O2.   Dvořáková absolvovala Vysokou školu ekonomickou v Praze, postgraduálně vystudovala Erasmus University v Rotterdamu a získala titul MBA na americké Pittsburské univerzitě.   Ahold patří mezi přední obchodní řetězce v Česku. Na předloňském žebříčku největších tuzemských obchodníků společnosti Ahold připadlo s odhadovanými tržbami 43 miliard korun čtvrté místo za společnostmi Schwarz ČR (Kaufland, Lidl), Rewe ČR (Billa, Penny Market) a Tesco Stores ČR.   beh dvd  