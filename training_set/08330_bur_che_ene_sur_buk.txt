 Ceny ropy po čtvrtečním propadu mírně oživily  Londýn 24. června (ČTK) - Světové ceny ropy se dnes po čtvrtečním šestiprocentním propadu stabilizovaly a mírně oživily. Vliv nečekané zprávy o uvolnění ropy ze státních rezerv pomalu vyprchává a trh zvažuje, co bude následovat poté, co Mezinárodní agentura pro energii (IEA) za měsíc plán dodávek ropy z rezerv ukončí.   Cena severomořské ropy Brent stoupla kolem 11:00 SELČ o čtvrt dolaru na 107,50 dolaru za barel. Ve čtvrtek Brent ztratil sedm dolarů. Americká lehká ropa WTI zdražila o zhruba 90 centů na 91,90 USD za barel.   IEA, která zastupuje vyspělé průmyslové země, ve čtvrtek odpoledne oznámila, že ze svých strategických rezerv mimořádně uvolní 60 milionů barelů suroviny. Odůvodnila to výpadkem dodávek z Libye a jeho dopadem na trh. Analytici ovšem namítají, že libyjská ropa chybí na trhu už čtyři měsíce a největší dopad to mělo v dubnu, kdy Brent vystoupil na téměř tříleté maximum 127 dolarů za barel.   Nouzové rezervy, které IEA uvolní teprve potřetí v historii, jsou určeny pro případ těžkého narušení dodávek. Nynější krok tak podle některých analytiků naznačuje v jejich využívání změnu směrem k podpoře ochabující světové ekonomiky a oslabení inflačních tlaků. Drahá energie zvyšuje inflaci, což podkopává spotřební výdaje a nutí Čínu a eurozónu zvyšovat úrokové sazby, což ekonomiku dál oslabuje.   Klíčové bude, jak na krok vyspělých zemí zareaguje ropný kartel OPEC a zejména Saúdská Arábie. Ta v souvislosti s přerušením vývozu z Libye slíbila, že podle potřeby zvýší těžbu až na deset milionů barelů. "Pokud to neudělá, pak se IEA její rozhodnutí vymstí a Saúdové v červenci svou produkci omezí," řekl agentuře Reuters analytik německé Commerzbank Carsten Fritsch.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  107,50  107,26     New York - Nymex  WTI  srpen  91,89  91,02     hp dvd  