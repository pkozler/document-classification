 Vltava v Praze se dnes dostane na 2. stupeň povodňové aktivity  Praha 15. ledna (ČTK) - Vltava v Praze během dneška vystoupá na druhý stupeň povodňové aktivity. ČTK to sdělila dispečerka Povodí Vltavy s tím, že očekávají průtok až tisíc kubíků, běžně přitom v pražské Chuchli proteče 120 kubíků. Na několika tocích ve Středočeském, Plzeňském, Ústeckém či Karlovarském kraji přitom platí stav ohrožení, podle meteorologů platí výstraha až do pondělí večer.   "Závisí to na Berounce, a ta by se měla ještě zvýšit," uvedla dispečerka k situaci na Vltavě v Praze. Berounka ve Zbečně je nyní na 3. stupni povodňové aktivity, v Berouně pak platí stupeň pohotovosti. Podle Českého hydrometeorologického ústavu (ČHMÚ) budou hladiny stoupat ve středních a dolních částech povodí.   Stav ohrožení před povodněmi dopoledne platil v severních, západních a středních Čechách. Třetí stupeň povodňové aktivity hlásilo 14 míst v ČR, hlavně v Plzeňském a Ústeckém kraji. Rozvodněné řeky ohrožují i větší města, nejvyšší povodňovou aktivitu hlásí hydrologové třeba na Labi v Mělníku, Ústí nad Labem nebo Děčíně.   Rozvodnění řek způsobilo mimořádně teplé počasí a s ním spojená obleva. V pátek dokonce na mnoha místech ČR padly teplotní rekordy, v Doksanech v Ústeckém kraji například naměřili 11,8 stupňů Celsia. Ochlazení a sněhové srážky by měly přijít až ve druhé polovině příštího týdne.   kli mal  