 Literární cenu Costa dostala překvapivě básnířka Shapcottová  --------------------    Ke zpravodajství: FOTO/aktuality   --------------------    Londýn 26. ledna (zpravodaj ČTK) - Britskou literární cenu Costa za knihu roku získala v úterý večer překvapivě Jo Shapcottová za sbírku básní Of Mutability (O nestálosti). Prestižní cenu tak dostala již druhý rok po sobě kniha poezie.   Porotci vybírali knihu roku z pěti děl - z nejlepšího románu, knihy poezie, nejlepší prvotiny, biografie a dětské knihy, které byly oceněny před dvěma týdny.   Pro britská média i pro sedmapadesátiletou básnířku je získání ceny velkým překvapením. "Byla to poslední věc, kterou bych čekala. Jsem v šoku," uvedla Shapcottová.   Sbírka Of Mutability (O nestálosti) je první knihou, kterou vydala po deseti letech. Vychází z jejího boje s rakovinou. "Je to série meditací o smrtelnosti, ale mnohé z nich jsou velmi radostné," uvedla Shapcottová, která žije v Londýně.   Podle poroty je sbírka "oslavou života". Ocenila na ní zejména její soucit a přístupnost formy.   Vítězové jednotlivých kategorií dostali také šek na 5000 liber (140.000 korun), Shapcottová za celkové vítězství dalších 25.000 liber (700.000 korun). Loni se knihou roku stala také sbírka poezie, když vyhrál Christopher Reid za básně věnované zesnulé manželce.   Zatím dostalo hlavní cenu sedm básníků. Literární ocenění Costa se přitom začalo udělovat již v roce 1971 jako Whitbreadova cena. Od roku 2006 převzal sponzorství kavárenský řetězec Costa. O cenu se mohou ucházet autoři, kteří žijí v Británii a v Irsku.   ml mik  