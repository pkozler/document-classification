 Státní důchody účastníkům reformy penzí klesnou téměř o pětinu  Praha 5. května (ČTK) - Lidem, kteří si po spuštění důchodové reformy převedou část peněz ze státního systému na individuální účty u penzijních společností, klesne základ pro výpočet státních důchodů o plnou pětinu. Na konferenci Důchodová reforma - jak dál?, pořádané Vysokou školou finanční a správní, to uvedl Jiří Král z ministerstva práce a sociálních věcí (MPSV).   "Předpokládáme, že výpočtový základ bude místo 1,5 procenta po dobu účasti (v soukromém fondu) 1,2 procenta," uvedl Král.   Podle důchodové reformy plánované vládou si lidé budou moci od roku 2013 převádět ze státního průběžného systému do soukromých účtů tři procentní body ze sociálního pojištění. To nyní činí 28 procent hrubé mzdy. Podmínkou pro vlastní spoření části odvodů bude, že si k nim lidé přidají ještě částku ve výši dvou procentních bodů ze svého.   Lidem, kteří se do reformy zapojí, tak půjde důchod ze dvou zdrojů, od státu a od penzijních společností. Do státního průběžného systému přitom budou přispívat nižší percentuální částkou než lidé, kteří si na individuální účty nevyvedou ani korunu.   Starobní důchod se skládá ze základní výměry, která nyní činí 2230 Kč, a z procentní výměry. Ta první je pro všechny stejná. V procentní výměře náleží člověku za každý odpracovaný rok 1,5 procenta výpočtového základu.   Pro stanovení výpočtového základu je důležitý osobní vyměřovací základ. Ten zjednodušeně řečeno tvoří měsíční průměr všech příjmů dosažených v rozhodném období. Nyní jsou to roky 1986 až 2010. Jednotlivé roční příjmy se přitom násobí různými koeficienty, které se odvozují od průměru dosažených příjmů všech pojištěnců.   Osobní vyměřovací základ se pak spočítá na základě redukčních hranic. Do výše první redukční hranice do něj v současnosti jde 100 procent. Z rozdílu mezi výší druhé redukční hranice a první redukční hranice je to 30 procent a nad druhou redukční hranici jde do důchodu deset procent částky. Takto vypočtený osobní vyměřovací základ se pak vynásobí procentní výměrou. To znamená, že pokud má člověk odpracováno 30 let, bude každý měsíc dostávat za důchod 45 procent osobního vyměřovacího základu (30 x 1,5 procenta) plus základní výměru.   pcl mal pba  