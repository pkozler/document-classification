 MfD: Dálnice D8 možná nebude dálnice, ale jen rychlostní silnice  Ústí nad Labem 24. ledna (ČTK) - Chybějící kus dálnice D8 přes České středohoří se možná postaví jen jako rychlostní silnice. Podle dnešní Mladé fronty Dnes o tom uvažuje ministerstvo dopravy, jemuž by to přineslo výrazné úspory. Dostavbu dlouho odkládané D8 si vytklo ministerstvo letos v lednu za hlavní prioritu.   Dálnice se stavějí podle mnohem přísnějších kritérií vyplývajících z mezinárodních standardů, zatímco rychlostní silnice jsou výrazně jednodušší. "Uživatelsky je rozdíl mezi dálnicí a rychlostní silnicí nepozorovatelný, nicméně pro nás je to úspora v řádech desítek miliard korun ročně," citoval deník mluvčího ministerstva Jakuba Ptačínského.   Rozdíl mezi dálnicí a rychlostní silnicí demonstruje například trasa z Teplic do Ústí nad Labem. Do Řehlovic je vedená jako rychlostní silnice a do budoucna bude fungovat jako přivaděč k D8, od Řehlovic do Ústí a dál na německé hranice je to už klasická dálnice.   Úspory by se v případě D8 dotkly především šířky vozovky, která může být asi o metr užší, menší nároky jsou i na odstavné pruhy a svodidla. Naopak benevolentnější normy na stoupání nebo na poloměr zatáček by se v Českém středohoří už zřejmě nevyužily; trasa už je vyprojektovaná a staví se na ní tunely a mosty.   Poslední šestnáctikilometrový úsek dálnice má propojit podkrušnohorskou aglomeraci a severní polovinu Německa s Prahou. Původně měl stát 11,7 miliardy korun, jeho dostavba se ale povážlivě zadrhla kvůli problémům se stavebními povoleními. Veškerá doprava, která čítá přes 20.000 aut denně, chybějící úsek objíždí po starých silnicích vedených přes města a vesnice.   jtb mol  