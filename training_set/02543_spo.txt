 Erbanová vyhrála na úvod ME pětistovku, Sáblíková je pátá  --------------------    Ke zpravodajství: FOTO/aktuality   Doplnili jsme hlasy od 3. odstavce.   --------------------    Collalbo (Itálie) 8. ledna (ČTK) - Rychlobruslařka Karolína Erbanová ovládla stejně jako před rokem úvodní pětisetmetrovou trať na mistrovství Evropy ve víceboji, které se koná v Collalbu. Úspěšně vstoupila do šampionátu i obhájkyně celkového prvenství Martina Sáblíková, která byla na své nejslabší trati pátá, a je tak na dobré cestě k zisku třetího kontinentálního titulu v kariéře.   Erbanová zajela na otevřené dráze čas 39,29 sekundy a společně s druhou Nizozemkou Marritou Leenstrovou se jako jediné dostaly pod hranici 40 sekund. Svěřenkyně trenéra Petra Nováka tak splnila svůj první úkol na ME, kterým bylo medailové umístění na pětistovce.   "Byla jsem hodně nervózní a bála jsem se, že mě na startu disknou," uvedla Erbanová pro Radiožurnál. Nervozita související s obhajobou loňského výsledku na ni prý dolehla. "Určitě je to rozdílné než minulý rok. Člověk musí být připravený na nervozitu, aby to zvládl," řekla Erbanová, která měla kotníky bruslí zpevněné izolepou, aby se jí jelo lépe. "A pomáhá to," pochvalovala si.   Erbanová startovala v poslední rozjížďce. Když projela cílem, hned bylo jasné, že vyhrála. "Když jsem ale koukala na tu jedničku u svého jména, tak mi jako první blesklo hlavou, jestli to není moje startovní číslo. Nebylo," usmívala se Erbanová, která po úspěchu na pětistovce bude podle všeho atakovat loňské deváté místo. Pokud nepokazí další dva starty, měla by se v neděli představit podruhé v kariéře i v závodě na 5000 metrů.   Vstup do mistrovství se vydařil i dvojnásobné olympijské šampionce Sáblíkové, jež na své oblíbené dráze, na které před čtyřmi lety ovládla ME a získala svou první velkou medaili, zajela čas 40,31 sekundy a zaostala jen o tři desetiny za osobním rekordem. Ten si přitom zajela ve vysokohorském prostředí v Calgary.   Sáblíková zajela srovnatelný čas jako před rokem v kryté hale v Hamaru a dokázala porazit například i další medailovou kandidátku Ireen Wüstovou z Nizozemska, která je přitom na tratích 500 a 1500 metrů běžně rychlejší.   "Martina odstartovala výborně. Zajela si své maximum na otevřených drahách. Jak to ale dopadne celkově, nepředbíhejme," řekl spokojený trenér Petr Novák. Jeho svěřenkyně má však menší problémy s třísly. "U Martiny i Karolíny ale jde forma správným směrem, stoupá," pochvaloval si kouč.   Premiérový start v mezinárodním závodě na dlouhé dráze si připsala úřadující evropská šampionka v shorttracku Kateřina Novotná a byla dvacátá. Za Erbanovou zaostala o téměř tři sekundy. "Pětistovka je moje nejslabší trať, takže jsem ráda, že jsem to zvládla. Nejsem poslední a nespadla jsem. Uvidíme, jak to bude dále. Snad to bude jen lepší a lepší," řekla Novotná.   Ženy dnes čeká ještě závod na 3000 metrů, muže patnáctistovka.   rte gi nkr  