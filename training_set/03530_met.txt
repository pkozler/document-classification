 Velká voda na Labi už opadla, doprava už je v normálu  Ústí nad Labem 21. ledna (ČTK) - Lednová povodeň na dolním Labi zřejmě definitivně skončila. Voda během dnešního dopoledne v Ústí klesla na první povodňový stupeň a do normálu se vrátila i doprava, informovalo město. Už byla otevřená i páteřní Přístavní ulice, která spojuje silnice od Lovosic a Děčína. Druhý stupeň zatím ještě platí v Děčíně a na Ohři v Lounech.   "Provoz ve městě byl zcela obnoven v 9:20," uvedla mluvčí ústeckého magistrátu Ivana Solničková. Hladina v řece klesla v 12:00 na 523 centimetrů, při pondělní kulminaci měla 753 centimetrů. Voda už ustoupila i ze zatopeného nábřeží na levé straně řeky, kde zalila i rozestavěnou protipovodňovou vanu v Přístavní ulici.   Původně se čekalo, že lednová obleva připlaví pětiletou vodu, která se měla vyrovnat právě pět let staré povodni povodni z dubna 2006. Tehdy vystoupal vodočet na 887 centimetrů a voda zaplavovala domy. V celém kraji zalila celkem 1008 objektů a nejvíce postihla Litoměřicko. Letos se Labe i Ohře omezily jen na zatápění sklepů a menších objektů, do ulic měst se prakticky nedostaly.   jtb jpt  