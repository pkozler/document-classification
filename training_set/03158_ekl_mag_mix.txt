 Pandí samečci mají lepší orientační smysl než samičky  --------------------    Ke zpravodajství: ilustrační FOTO ve Fotobance  ID foto: FO00385480   --------------------    Londýn 26. ledna (ČTK) - Samečci pand se v prostoru orientují lépe než samičky, což souvisí s jejich sexuálním chováním. Uvádí to mezinárodní vědecký tým ve studii otištěné v britském odborném časopise Biology Letters. Promiskuitní samečci musejí v zájmu získání co největšího množství partnerek rozšiřovat svůj revír, a k tomu potřebují dobrý orientační smysl, vysvětlili vědci. V monogamních vztazích prý naopak lepší vnímání prostoru není ani u jednoho pohlaví potřeba.   Také u lidí platí, že muži mají lepší prostorovou představivost než ženy. Projevuje se to, jak známo, například při parkování. Vědci tuto skutečnost většinou přičítají odlišným hormonálním vlivům.   Studie týkající se pand podává evoluční vysvětlení pozorovaných rozdílů. Naznačili, že pandí samečci mají tím lepší šanci na páření, čím lepší je jejich orientační smysl. O tom, zda by případně mohla podobná souvislost platit také u lidí, se vědci nezmínili.   Vědecký tým pod vedením Bonnie Perdueové z chovné laboratoře pro výzkum pand v čínském Čchang-tu pozoroval osm samečků a sedm samiček ze své vědecké stanice a z jedné čínské zoologické rodiny.   Nejdřív rozestavili do velkého kruhu osm misek, z nichž čtyři obsahovaly potravu. Po několika opakováních a obměnách byly položeny jen prázdné misky a vědci pozorovali, ke kterým z nich medvídci přispěchali s očekáváním, že v nich narazí na potravu.   Samečci výrazně méně často vyhledávali i misky, v nichž se potrava v předchozí fázi ani jednou nenacházela. Kromě toho se tak často nevraceli k jedné a téže misce jako samičky. V orientačním smyslu tedy mají výrazně navrch samečci nad samičkami, vyvodili z toho vědci.   Před stejný úkol postavili badatelé také asijské vydry, které žijí monogamně a na jednom místě. Žádné rozdíly mezi pohlavími přitom nezaznamenali.   zdp mik  