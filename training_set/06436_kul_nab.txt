 Dřevěný kostel v Dobříkově slaví kulaté výročí  --------------------    Ke zpravodajství: FOTO ve Fotobance  ID foto:  F200912030087401 ,  F200912030087801    --------------------    Dobříkov (Orlickoústecko) 13. června (ČTK) - Před 80 lety se poprvé v dřevěném kostele v Dobříkově na Orlickoústecku začaly sloužit mše. V pátek si toto výročí v obci připomenou. Lidovou stavbu ze 17. století nechal převézt ze Zakarpatské Ukrajiny do Dobříkova prvorepublikový politik a první československý ministr národní obrany Václav Klofáč. ČTK to řekl starosta Jiří Svatoš.   "Bude se konat slavnostní bohoslužba. Přímo z Cholmovce, odkud kostelík pochází, přijede pravoslavný kněz, čekáme politickou delegaci a patriarchu Církve československé husitské. Odpoledne už bude volnější program pro veřejnost," řekl starosta.   Kostelík koupil politik Klofáč za 16.000 korun a v roce 1930 jej nechal převézt do rodné obce. Rozebraný kostel se musel na místě znovu postavit a opravit. Bylo nutné zrestaurovat i vnitřní vybavení, které pochází ze dvou kostelů. Po roce se otevřel veřejnosti. Od roku 1963 je kostel kulturní památkou a vlastní jej Církev československá husitská.   "Kostel je v relativně dobrém stavu. Ročně se do něj investují stovky tisíc korun. My na investice přidáváme deset procent. Opravami v poslední době prošly ikonostasy, oltáře, obrazy i poutní prapory," řekl starosta.   Stavba se dělí na tři části, předsíňku, které se říká babinec a je určená pro ženy. Dále navazuje na hlavní loď sloužící pro muže a oltářní srub. V pravoslavných kostelech je presbyterium oddělené ikonostasem. Kostelík je postavený v byzantsko-gotickém slohu a tvoří jej ručně otesávané dubové fošny. Lidová stavba je 15 metrů dlouhá, šest metrů široká a věž měří 18 metrů.   "Kostel je dobře dostupný, na rozdíl od jiných má i vnitřní vybavení. Průvodkyně dělá svoji práci zadarmo a výtěžek ze vstupného jde na opravy. Jezdí k nám studenti i zahraniční turisté z USA, arabských států i Německa," řekl starosta.   Lidová dřevěná stavba s věží a střechou krytou šindelem byla postavena v roce 1679 ve Velké Kopani na Zakarpatské Ukrajině. V roce 1857 byl prodán do vesnice Cholmovec za 255 zlatých. Začátkem 20. let 20. století se stav kostela výrazně zhoršil. Klofáč se o chátrajícím kostelíku dozvěděl v roce 1927.   jlc snm  