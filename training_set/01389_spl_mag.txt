 V Deštném začal extrémní závod psích spřežení Šediváčkův long  --------------------    Ke zpravodajství: AUDIO; FOTO ve Fotobance  ID foto: P201001270848801, P201001270838801, P201001270836101   --------------------    Deštné v Orlických horách (Rychnovsko) 25. ledna (ČTK) - V Deštném v Orlických horách dnes začal 15. ročník extrémního závodu psích spřežení Šediváčkův long. Mushery a jejich psy čeká až 222 kilometrů po stezkách Orlických hor, vítězové jednotlivých kategorií budou vyhlášeni v sobotu odpoledne. ČTK to dnes řekl pořadatel akce Pavel Kučera.   "Sněhu bylo tak na hraně, teď ale sněží a předpověď je příznivá, takže si myslím, že tratě budou pěkné," řekl Kučera. Součástí čtyřdenního etapového závodu, kterého se účastní zhruba stovka závodníků z celé Evropy, bude jeden povinný bivak a noční etapa.   Šediváčkův long původně nabízel také trať dlouhou 333 kilometrů, ale na ni se přihlásili pouze dva závodníci, a organizátoři proto nejdelší trať zrušili. "Kvůli nedostatku sněhu se letos v České republice zrušilo už několik závodů psích spřežení, takže i možností trénovat bylo méně," řekl Kučera.   Vloni do cíle extrémního závodu dorazilo 48 z 92 musherů, kteří stanuli na startu. Za čtyři dny absolvovali kvůli počasí a náročné trati pouze zhruba 200 kilometrů. Počasí nejvíce zkomplikovalo Šediváčkův long v roce 2007, kdy byl závod kvůli nedostatku sněhu zkrácen o více než polovinu.   Šediváčkův long je pojmenovaný po severském psu, kterého zastřelil myslivec před startem prvního ročníku závodu. V posledních letech je soutěž zařazena do série čtveřice extrémních závodů psích spřežení o titul Iron Sled Dog Man, které se vedle Deštného jedou v rakouských a švýcarských Alpách.   Jakub Sochor kš  