 Ministerstvo varuje před nebezpečným kousátkem pro děti  --------------------    Ke zpravodajství: FOTO/aktuality   --------------------    Praha 10. května (ČTK) - Ministerstvo zdravotnictví varuje před používáním masážního kousátka ve tvaru medvídka Pú. Kontroloři totiž zjistili, že jeho vibrace stonásobně překračují hygienický limit, což může být nebezpečné pro zdraví malých dětí. ČTK to dnes sdělil hlavní hygienik Michael Vít.   Plastové kousátko pochází z Číny. Je určeno dětem starším šesti měsíců a má ulevit jejich bolavých dásním při prořezávání zubů. Kousátko tvoří žlutý medvídek Pú s červeným tričkem, modrým kroužkem a dvěma včelkami zelené a fialové barvy.   Výrobek do Česka dováží společnost Quido Bergman z Prahy 9. Na přední straně obalu je uveden název kousátka v angličtině a komu je určeno. Vzadu je pak český název výrobku, věkové omezení a pokyny k používání a čištění.   ktp pba  