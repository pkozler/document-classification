 Počet internetových domén .cz překročil tři čtvrtě milionu  Praha 6. ledna (ČTK) - Počet registrovaných domén s koncovkou .cz se za poslední rok zvýšil o 117.000 na tři čtvrtě milionu. Hranici 750.000 registr překročil dnes ráno. Více než polovinu domén si registrují firmy. Uvedlo to sdružení CZ.NIC, které spravuje registr českých domén.   Průměrný měsíční přírůstek domén .cz se pohybuje lehce nad deseti tisíci. Posledních 50.000 domén přibylo od začátku loňského srpna. Celkem 87 procent domén si registrují muži.   "Od začátku roku 2006 do října 2007 se měsíční počet zaregistrovaných domén pohyboval kolem čísla pět tisíc. Od října 2007, kdy došlo k migraci na nový registrační systém FRED, který proces registrace výrazně zjednodušil a zlevnil, se toto číslo prakticky zdvojnásobilo. Pokud se tento trend udrží, první milion bychom mohli oslavit s koncem roku 2012," uvedl výkonný ředitel CZ.NIC Ondřej Filip.   Zájmové sdružení právnických osob CZ.NIC bylo založeno předními poskytovateli internetových služeb v roce 1998 a nyní má 79 členů. Hlavní činností sdružení je provozování registru doménových jmen s koncovkou .cz.   jsa dvd  