 Skokan Matura skončil v Sapporu čtvrtý, Koudelka byl šestý  --------------------    Ke zpravodajství: FOTO/aktuality   --------------------    Sapporo 16. ledna (ČTK) - Českým skokanům na lyžích vyšel výborně druhý závod Světového poháru v Sapporu. Jan Matura skončil těsně pod stupni vítězů a čtvrtým místem si vylepšil osobní maximum a Roman Koudelka byl šestý. Z vítězil Rakušan Andreas Kofler, jeho krajan a lídr seriálu Thomas Morgenstern byl třetí.   Pro třicetiletého Maturu je můstek v Sapporu nejoblíbenějším v kariéře. Tři své nejlepší výkony předvedl v Japonsku. Před pěti lety zde skončil devátý, v sobotu desátý a nyní se díky skokům 120,5 a 128 metrů vyšvihl na čtvrté místo.   Koudelka, třetí z letů v Harrachově, zaútočil ve druhém kole. V prvním skočil 119,5 metru, ale třetím nejdelším pokusem ve finále, který měřil 131,5 metru, se posunul na šesté místo. Borek Sedlák byl 32., a Lukáš Hlava ještě o tři místa horší.   Kofler skočil dvakrát přes 130 metrů a vyhrál jistě před sobotním vítězem Severinem Freundem z Německa. Morgenstern byl po prvním kole až třináctý a na stupně vítězů ho katapultoval po druhém kole nejdelší skok dne dlouhý 136,5 metrů.   smr  