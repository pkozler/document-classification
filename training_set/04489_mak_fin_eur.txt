 Eurokomisař Rehn vyzval k posílení záchranného fondu eurozóny  Doplnili jsme další informace ve 3. odstavci.   --------------------    Londýn 12. ledna (ČTK) - Skutečná úvěrová kapacita záchranného fondu eurozóny (EFSF) by měla být posílena a rozsah jeho aktivit rozšířen. Napsal to eurokomisař pro hospodářské a měnové záležitosti Olli Rehn v článku pro list Financial Times.   Podle zdrojů agentury Reuters ministři financí eurozóny příští týden pravděpodobně zváží možnost zvýšení skutečné úvěrové kapacity fondu na plných 440 miliard eur (téměř 11 bilionů Kč) ze současných zhruba 250 miliard eur. Cílem tohoto kroku by bylo zmírnění napětí na dluhopisových trzích.   Podle informací listu Wall Street Journal již vlády členských zemí Evropské unie zvažují návrhy na výrazné rozšíření fondu. Tím připouštějí, že fond by se mohl ukázat jako nedostatečný v případě, že se dluhová krize rozšíří do Španělska. Kromě zvýšení objemu fondu se podle listu diskutuje například o možnosti umožnit fondu intervence na dluhopisových trzích.   "Musíme přezkoumat všechny možnosti pro velikost a rozsah působnosti naší finanční pojistky," uvedl Rehn. Upozornil rovněž, že Evropa potřebuje strukturální reformy, které podpoří tvorbu pracovních míst a zajistí udržitelnost veřejného dluhu.   pmh dvd  