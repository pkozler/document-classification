 Německá automobilka Opel hodlá zahájit vývoz do Austrálie  Berlín 10. ledna (ČTK) - Německá automobilka Opel chce v příštím roce začít vyvážet do Austrálie. Oznámila to dnes firma, která již dříve představila plány na spuštění exportu do Izraele a Chile. V Austrálii chce Opel nabízet modely Insignia, Astra či Corsa.   Export do Austrálie je podle generálního ředitele společnosti Nicka Reillyho "důležitou částí strategie pro zahraniční expanzi". "Vzhledem ke své stoupající poptávce po německém designu a technologiích nám tento trh nabízí skvělé příležitosti," uvedl Reilly. "U australských řidičů mají automobily Opel dobrou pověst," dodal.   Opel nyní zkoumá možnosti vstupu na další trhy, jako jsou Argentina či země na Blízkém východě. Chce rovněž podpořit své aktivity v jižní Africe a Číně. Firma loni vyvezla mimo Evropu pouze necelých 10.000 vozů, napsala agentura DPA.   Opel je součástí největšího amerického výrobce automobilů General Motors. Německá automobilka se předloni dostala do existenčních problémů a skupina GM chystala její prodej. Z toho nakonec sešlo a GM se rozhodla Opel vlastními silami restrukturalizovat.   pmh jw  