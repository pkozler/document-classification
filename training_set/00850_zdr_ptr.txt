 V Česku je podezření na tři onemocnění krvácivým průjmem  Zprávu jsme aktualizovali a rozšířili v celém textu o další informace o pacientech, bakterii a o vyjádření hlavního hygienika a ředitele královéhradecké nemocnice.   --------------------    Praha 31. května (ČTK) - Odborníci v Česku prověřují tři podezření na onemocnění krvácivým průjmem, které vyvolává bakterie E.coli. Jedním z pacientů je americká turistka, která pobývala v Německu a nyní je v pražské nemocnici Na Bulovce. Druhým je Čech, který byl v Belgii a Německu a teď je už bez obtíží. Experti zkoumají i vzorky od starší pacientky, která je nyní v nemocnici v Hradci Králové. ČTK to dnes řekl hlavní hygienik Michael Vít. Podle něj by předběžné výsledky laboratorních testů mohly být ještě dnes.   V Německu, kde se nákaza poprvé objevila, na ni dosud zemřelo 15 lidí. Jednu oběť hlásí Švédsko. Podle původních zpráv měla infekce pocházet ze salátových okurek ze Španělska, které se dovezly do Německa. Testy ale podle německých úřadů nepotvrdily, že by v nich nebezpečná forma bakterie E.coli byla.   V Česku testy provádí příslušná národní referenční laboratoř ve Státním zdravotním ústavu. Zkoumání trvá několik dní. Bakterie E.coli s označením 0104H4 je podle Víta zcela nová. Dnešní výsledky proto jen s vysokou pravděpodobností určí, zda se tímto typem dvojice pacientů nakazila. V dalších dnech bude zkoumání pokračovat. "Za 11 let, co jsem ve funkci, je to první takováto velká epidemie střevní nákazy," uvedl hlavní hygienik.   Americká turistka přijela do Česka 27. května. Předtím pobývala v severním Německu. Jedla tam prý i zeleninové saláty. Do ČR dorazila už s příznaky infekce. Trpěla průjmem s příměsí krve. "Pacientka je hospitalizována na standardním oddělení infekční kliniky Na Bulovce. Klinický stav pacientky je bez reálného selhávání a probíhá její rehydratace," uvedlo ministerstvo.   Laboratoř nyní dokončuje i zkoumání vzorků od českého pracovníka, který se z Belgie vracel přes Německo. Minulý týden měl také průjmové onemocnění. Nyní je podle Víta bez obtíží v domácím ošetření. "Případ se šetří proto, že tento člověk při preventivní prohlídce řekl svému doktorovi, že má krev ve stolici. Lékař odebral vzorky a poslal je na vyšetření," řekl Vít.   V královéhradecké nemocnici je i starší žena, která kratší dobu trpěla průjmy. Podle ředitele nemocnice Romana Prymuly je průběh onemocnění u pacientky klidný. Potíže vyvolala také bakterie E.coli. Výsledky testů by měly být ve středu či ve čtvrtek. "Nepředpokládám, že by se ale potvrdila nákaza, která se objevila v Německu," řekl ČTK Prymula.   Bakterie E.coli způsobuje průjmová onemocnění. Některé její typy produkují toxin, který vyvolává krvavý zánět ve střevu. Mohou selhávat i ledviny. Podle hygienika je nutné dodržovat hygienická pravidla, dobře oplachovat pod tekoucí vodou zeleninu či ovoce a pečlivě si mýt ruce. "Nemocný člověk, který by nebyl vyléčen, může přenést bakterii na různé povrchy, hrnečky, náčiní," podotkl Vít. Podle něj by pacienti měli být v izolaci. Hygienik dodal, že lékaři prověřují i další osoby, s nimiž se nemocný setkal.   Vít dodal, že podle dnešních údajů z německého Institutu Roberta Kocha navštívilo v Německu zdravotnická zařízení 3000 lidí s nějakými obtížemi. Zhruba 370 z nich skutečně nebezpečným syndromem trpí. Stav asi tří desítek lidí je vážný, dodal Vít.   ktk mal  