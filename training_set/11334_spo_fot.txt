 Pražský halový turnaj fotbalistů vyhrál poprvé Liberec  --------------------    Ke zpravodajství: FOTO/aktuality; AUDIO   Zprávu jsme rozšířili v celém rozsahu a doplnili hlasy   --------------------    Praha 8. ledna (ČTK) - Vítězi halového turnaje Fortuna Víkend šampionů se stali v pražské O2 areně poprvé v historii fotbalisté Slovanu Liberec. Ve finále pátého ročníku porazili Spartu Praha 6:3. Třetí skončil pod vedením českého kouče Karla Jarolíma Slovan Bratislava, který obhajoval loňské prvenství. Vítězný tým vyinkasoval půl milionu korun, poražený finalista polovinu. Do haly přišlo 9500 diváků.   Oba nejlepší celky postoupily do vyřazovacích bojů společně ze skupiny B, v níž vyhráli vzájemný duel 5:3 sparťané. Ti do Vysočan přivezli výrazně omlazený tým, v němž prim hráli hráči širšího výběru, přičemž většina fotbalistů základního kádru dostala volno. Severočeši měli ve finále více morálních sil a cestu k triumfu jim nezahradil ani sparťan Leonard Kweuke, jenž byl vyhlášen nejlepším hráčem turnaje.   Liberec ve finále nezlomilo ani dvoubrankové manko z úvodu zápasu. Spartě, které chyběli hvězdní hráči jako Řepka, Blažek, Wilfried, Brabec či Sionko, se pak vymstila nevyužitá přesilovka. "To byl, jak říkají v podobných situacích hokejoví trenéři, asi klíčový okamžik zápasu. Liberec pak ukázal přece jen větší zkušenosti," uvedl trenér Sparty Martin Hašek.   Severočeši udeřili ve druhém poločase, když Spartě nasázeli čtyři branky za sebou. "Hráči ukázali, že se jen tak nevzdají. Měli chuť a motivaci a výhra pro ně je dostatečným oceněním. I když během turnaje několikrát prohrávali, dokázali se přinutit a vydali se na maximum, i když jsme teď měli těžký týden na horách," řekl liberecký trenér Petr Rada. Výhru v halovém turnaji nepřeceňuje, bude pro jeho tým prý hlavně povzbuzením do další tvrdé přípravy.   Obhájce vítězství z Bratislavy v souboji o bronz porazil 4:3 Žilinu, v utkání o páté místo ve vršovickém derby zvítězili hráči Bohemians 1905 nad Slavií 5:2. Sešívaní, které na jaře čeká boj o záchranu v lize, na turnaji vyhráli jediný zápas, ale zato velmi prestižní, protože v základní skupině porazili v derby Spartu 3:2. "To jediné nás dnes může těšit. Na druhou stranu to byl jenom halový turnaj, i když jsme ho chtěli vyhrát," řekl obránce Slavie Ondřej Čelůstka, jehož tým na turnaji neúspěšně obhajoval loňskou finálovou účast.   Hráči i trenéři si pochvalovali skvělou atmosféru, kterou vytvořilo 9500 diváků, a především početné kotle příznivců Slavie, Sparty, Bohemians 1905 a Slovanu. Nechyběly ani vyhecované vzkazy mezi některými fotbalisty a soupeřovými fanoušky. Sparťan Kweuke posílal výhružná gesta vstříc slávistickému kotli, záložník bratislavského Slovanu Žofčák zase při semifinálovém penaltovém rozstřelu proti Spartě, kde ještě na začátku sezony působil, prstem přiloženým na ústa utišoval sparťanské ultras.   "Moje vztahy s nimi nikdy nebyly moc růžové," vysvětlil Žofčák, zatímco mladý sparťan Václav Kadlec zase při úspěších svého týmu radostnými projevy dráždil fandy Bohemians 1905, tedy klubu, kde vyrostl. Ti na Kadlece zase ukazovali vztyčené prostředníčky. "Křičeli na mě, tak jsem jim to jen vrátil. Ale to k fotbalu patří, mám rád, když to jiskří. Nebylo to nic, co by vybočilo z mezí," líčil s úsměvem Kadlec.   Trenéři zase kvitovali, že program turnaje byl podruhé za sebou vměstnán do jednoho dne, zatímco první tři ročníky byly roztažené do soboty i neděle. "Takhle je to pro všechny jednodušší, i třeba kvůli ubytování a cestování. I model se šesti týmy je optimální. Nejsem sice příznivcem halových turnajů, ale když je taková organizace a atmosféra jako tady, tak se sem každému chce," prohlásil liberecký kouč Rada.   Nejlepší hráč turnaje: Kweuke (Sparta),   nejlepší brankář: Hauzr (Liberec),   nejlepší střelec: Guédé (Slovan Bratislava) a Vlasko (Liberec) oba 5 gólů,   nejlepší hráč do 23 let: Vlasko.   gmt hap gi  