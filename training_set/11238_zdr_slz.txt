 HN: Neziskovka koupila za peníze z hazardu penzion sama od sebe  Praha 11. ledna (ČTK) - Nezisková společnost Onkocet koupila za devět milionů korun penzion v Krkonoších, z něhož mělo vzniknout školicí centrum pro lékaře. Hospodářské noviny (HN) ale zjistily, že společnost dům zřejmě skrytě vlastnila. Na účet Onkocetu přišlo za poslední dva roky od hazardních firem, které musí část výnosu posílat na veřejně prospěšné účely, celkem 41 milionů korun. Společnost ale nechce podrobně vysvětlit, na co je použila.   HN mají smlouvu, jak Onkocet penzion získal. Před rokem ho koupil od firmy FWDS ZZF za 9,8 milionu. Kromě třípodlažní budovy tak získal ještě dalších 1400 metrů okolních pozemků. Za společnost Onkocet smlouvu stvrdil Slavomír Novák, za FWDS ZZF předseda představenstva Jan Jezbera, který je ale zároveň členem dozorčí rady kupujícího Onkocetu. Novák se s Jezberou potkávají i v mnoha dalších společnostech, všechny mají stejné sídlo v Podbabské ulici v Praze 6. Na této adrese ale ve skutečnosti žádné kanceláře nejsou.   Společnost Onkocet z peněz z hazardu provozuje také mamograf, který má údajně snadno odhalit rakovinu prsu. Odborníci však tvrdí, že tento přístroj rakovinné bujení odhalit nedokáže. Naopak Slavomír Novák ze společnosti Onkocet tvrdí, že jde o převratný objev.   Organizace propaguje i speciální náplast, která má zrychlit hojení a výborně se prý hodí například do domovů důchodců, hospiců nebo léčeben dlouhodobě nemocných. Podle HN však Novák kromě Onkocetu sedí i v dozorčí radě firmy FWSD Research, která náplasti distribuuje. Před časem Onkocet za peníze z hazardu nakoupil tyto náplasti za 8,7 milionu korun.   jhr mkv  