 Jihočeská univerzita chystá šest nových studijních oborů  České Budějovice 30. ledna (ČTK) - Jihočeská univerzita připravuje na příští akademický rok šest nových studijních oborů. Pět z nich nabídne uchazečům pedagogická fakulta a jeden přírodovědecká fakulta. ČTK to řekla mluvčí Jihočeské univerzity Hana Bumbová.   Na pedagogické fakultě budou moct uchazeči nově studovat obory vychovatelství se zaměřením na výchovu ke zdraví, fyzika - technická výchova, fyzika - informatika, teorie vzdělávání v matematice a vzdělávání v biologii. Přírodovědecká fakulta premiérově otevře aplikovanou matematiku.   Podle prorektora pro studium Zdeňka Brandla Jihočeské univerzitě stále chybí technicky orientované obory jako strojírenství nebo stavebnictví. "Jejich absolventi by se v regionu jistě dobře uplatnili. Ale při současném nadbytku kapacit vysokých škol v České republice by bylo zřízení takového studia v Českých Budějovicích málo potřebné," řekl Brandl.   Na Jihočeské univerzitě studuje 13.083 studentů. V roce 2010 se na školu přihlásilo 11.556 uchazečů. Podobný zájem očekávají na Jihočeské univerzitě i letos. "Až po roce 2012 začnou nastupovat ty podstatně méně početnější populační ročníky," uvedl Brandl.   Univerzita nabízí studium na devíti fakultách. Celorepublikově unikátní je Fakulta rybářství a ochrany vod. Pro studenty na univerzitě je připravena výuka v bakalářských, magisterských a doktorských programech. Přednášky a semináře u 25 studijních oborů jsou také v anglickém jazyce, u tří oborů v němčině.   rek snm  