 Stát a církve v deklaraci zmrazí peníze na mzdy duchovních  --------------------    Ke zpravodajství: FOTO/aktuality   --------------------    Praha 12. ledna (ČTK) - Ministr kultury Jiří Besser (za TOP 09) a zástupci církví mají dnes odpoledne podepsat deklaraci, v níž se stát a církve dohodnou, že se do roku 2014 nebude zvyšovat objem peněz na platy duchovních. Obě strany svedly k dohodě snaha posunout jednání o majetkovém vyrovnání mezi státem a církvemi a úspory státní pokladny.   Deklaraci připravilo ministerstvo kultury. Dnes ji podepíšou Besser, pražský arcibiskup Dominik Duka, předseda Ekumenické rady církví v ČR Joe Ruml a tajemník Federace židovských obcí v České republice Tomáš Kraus.   Pro církve bude deklarace znamenat, že do roku 2014 budou ročně dostávat na platy duchovních více než jednu a čtvrt miliardy korun. Na rozdíl od minulosti tyto peníze ale už stát nebude každoročně navyšovat podle toho, kolik duchovních církve zaměstnávají.   Ministerstvo již dříve uvedlo, že zmrazení platů je první a nezbytným krokem k následné dohodě o majetkovém vyrovnání mezi státem s církvemi.   hš mal  