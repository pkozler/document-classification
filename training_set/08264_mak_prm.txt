 ČSÚ: Velkým průmyslovým podnikům na jihu Čech stouply tržby  České Budějovice 7. července (ČTK) - Velkým průmyslovým podnikům na jihu Čech v prvním čtvrtletí tohoto roku vzrostly tržby za prodej vlastních výrobků a služeb průmyslové povahy o 18,2 procenta na téměř 27,5 miliardy korun. Vyplývá to z údajů Českého statistického úřadu. Tržby průmyslových firem v celé zemi se 100 a více zaměstnanci se meziročně zvýšily o 14 procent na téměř 708 miliard korun.   V Jihočeském kraji bylo v prvním čtvrtletí evidováno 153 průmyslových podniků se sto a více zaměstnanci. Pracovalo v nich 43.544 lidí, meziročně o téměř devět procent více. Průměrná měsíční mzda dosáhla 22.443 korun, meziročně o 5,1 procenta více. Průměrný plat v průmyslových podnicích za celou ČR byl ve stejném období 25.113 korun.   Průmyslová výroba rostla v prvním čtvrtletí ve všech krajích. Největší nárůst tržeb statistici zaznamenali v Královéhradeckém kraji, kde stoupla o 48,2 procenta, Jihočeský kraj je na čtvrtém místě. Tržby nejméně rostly firmám v Plzeňském kraji, meziročně se v prvním čtvrtletí zvýšily o 3,2 procenta.     Průmyslové podniky se 100 a více zaměstnanci v 1. čtvrtletí:      průměrný evidenční počet zaměstnanců  index 2011/2010 v pct  průměrná hrubá měsíční mzda  index 2011/2010 v pct  tržby za prodej vlastních výrobků a služeb průmyslové povahy (mld. Kč)  index 2011/2010 v pct     Jihočeský kraj  43.544  108,7  22.443  105,1  27,499  118,2     ČR  768.599  104,8  25.113  103,8  707,922  114     Zdroj:ČSÚ   kpe snm  