 V Karlovarském kraji řeky v noci kulminovaly, voda začíná klesat  Zprávu jsme doplnili ve druhém odstavci o informace z Královského Poříčí.   --------------------    Karlovy Vary 15. ledna (ČTK) - V Karlovarském kraji zůstává třetí povodňový stupeň na čtyřech místech, na Ohři v Chebu na přehradě Skalka a v Karlových Varech - Drahovicích. Na obou místech ale už voda v noci kulminovala a začíná mírně klesat. Třetí povodňový stupeň platí i na dvou místech na říčce Střela, ve Žluticích a Čichořicích. I tam ale už voda dosáhla zřejmě vrcholu, vyplývá z informací povodí.   Asi nejhorší situace byla v noci u Královského Poříčí na Sokolovsku. Hrozilo, že se voda vylije mezi rodinné domy. Obec by v tom případě musela evakuovat stovky lidí. Přitom v Královském Poříčí dodělávají protipovodňovou hráz a chybělo jen sotva měsíc dobrého počasí, aby byla dokončena. Nakonec se ale podařilo s pomocí těžké techniky situaci zvládnout a provizorní hráz ještě večer vztyčit.   Druhý stupeň povodňové aktivity zůstává na řece Teplé, na Podhoře, Tepličce i v Březové u Karlových Varů. Voda na všech třech místech ale už od noci klesá a zřejmě v průběhu dne dosáhne první stupně. Na druhém stupni byla ráno i Ohře v Citicích.   První stupeň je zatím také na řece Svatavě, v Kraslicích i ve Svatavě. Na první stupeň klesla Teplá v Karlových Varech u Jánského mostu. První stupeň zůstává i na Bystřici v Ostrově.   Večer byly v kvůli přelivu vody na silnice uzavřeny komunikace III/2096A v Lokti a silnice III/22127 v Radošově u obchodu s potravinami.   pnp mal              