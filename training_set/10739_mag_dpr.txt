 Tisíce mincí na dálnici v Malajsii způsobily chaos  Kuala Lumpur 19. ledna (ČTK) - Desítky automobilistů riskovaly v úterý životy na dálnici v Malajsii kvůli penězům, které se vysypaly při nehodě na vozovku. Informuje o tom list The New Straits Times.   Při nehodě se na dálnici spojující jih se severem převrátilo auto, jehož náklad se vysypal. Mezi zbožím byly i peníze - téměř 70.000 ringgitů (přes 400.000 korun). Projíždějící řidiči zjistili, že se na vozovce válí hromada peněz a začali prudce brzdit. Vybíhali z aut a začali sbírat mince, cpát si je do kapes, do helem nebo igelitek.   Mnozí dokonce ignorovali výzvy policie, aby opustili silnici, protože se na obou stranách začala tvořit zácpa.   "Naštěstí jsme to přežili jen s několika škrábanci," řekl řidič džípu, který převážel mince určené pro obchodníky v turistickém městě Malacca.   ko kš  