 Stavba jižního obchvatu Opavy si vyžádá další uzavírky silnic  Opava 25. ledna (ČTK) - Loni zahájená stavba jižního obchvatu Opavy si na jaře vyžádá další dvě uzavírky silnic. V městské části Kylešovice tak řidiči nebudou moci projet frekventovanými ulicemi Hlavní a Bílovecká. Uzavírky potrvají do podzimních měsíců. ČTK to sdělil mluvčí opavského magistrátu Milan Freiberg. Stavba obchvatu za téměř 600 milionů korun by měla být hotová do poloviny roku 2012.   Hlavní ulice bude směrem do Kylešovic uzavřena od 1. března, a to od křižovatky se silnicí I/57 vedoucí do Hradce nad Moravicí na Opavsku. "Objízdná trasa povede přes město Opavu, osobní vozidla budou moci případně využít ulici Horní hráz," upřesnil vedoucí odboru dopravy Jaroslav Vávra.   Druhá uzavírka omezí průjezd Kylešovicemi od 15. března, kdy se uzavře Bílovecká ulice před mostem přes řeku Moravici, v prostoru stávající točny městské hromadné dopravy. Pokračovat bude nadále první uzavírka v pořadí - loni uzavřená Hlavní ulice směrem na Komárov v části pod tamní železniční tratí.   Pětikilometrový obchvat propojí v budoucnu hlavní tah mezi Opavou a Ostravou se silnicí jižním směrem na Hradec nad Moravicí. Odvede tak část dopravy z přetíženého centra města, kterým doposud projíždí tranzitní doprava směrem od Fulneku na Novojičínsku do Ostravy a naopak. Celkově Opavu zatěžuje denně přes 16.000 tranzitních jízd v různých směrech.   Ze silnice I/11 směrem od Ostravy budou moci řidiči najet na obchvat již za místní částí Komárov; Opavu objedou z jihu a napojí se na silnici I/57, která vede jižním směrem na Hradec nad Moravicí a Fulnek až k dálnici D1. Součástí obchvatu bude mimo jiné okružní křižovatka, most přes řeku Moravici a železniční trať, podchod pro pěší i cyklostezka.   Jižní obchvat Opavy staví Moravskoslezský kraj, který přispěje zhruba 180 miliony korun. Dalších téměř 380 milionů korun získal kraj z regionálního operačního programu. Město Opava zaplatí zhruba 30 milionů korun.   hnz sap  