 Akcie v Egyptě kvůli protivládním nepokojům výrazně klesly  --------------------    Ke zpravodajství: FOTO/aktuality   --------------------    Káhira 27. ledna (ČTK) - Hlavní index akcií egyptských firem se dnes v Káhiře propadl o více než deset procent, protože protivládní demonstrace otřásly důvěrou investorů. Je to nejhlubší jednodenní pokles indexu za více než dva roky.   Index EGX30 za dnešek oslabil o 10,5 procenta na 5646,5 bodu, klesal přitom již předchozí dva dny. Od začátku roku tak ukazatel ztratil téměř 21 procent hodnoty.   Trh se propadl o 6,25 procenta jen 15 minut po otevření burzy. Obchodování se proto dočasně zastavilo, ale nedůvěra investorů se běhemn přestávky ještě prohloubila. "Je jasné, že dnešní paniku mezi investory vyvolala neschopnost dostat ve středu situaci v ulicích pod kontrolu," řekl jeden z makléřů agentuře AP.   Desítky tisíc demonstrantů zaplnily ulice Káhiry a dalších měst a během násilností nejméně šest lidí zemřelo. Protestní akce jsou největším projevem nespokojenosti s vládnoucím režimem v zemi od nástupu egyptského prezidenta Husního Mubaraka v roce 1981 k moci.   Nepokoje v Egyptě se nechaly inspirovat událostmi v Tunisku, kde prezident po 23 letech vlády uprostřed sílích sociálních protestů opustil zemi.   pok dvd  