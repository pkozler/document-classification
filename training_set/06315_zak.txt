 Případ muže podezřelého z vraždy manželů míří k soudu  Olomouc 20. ledna (ČTK) - Případ muže podezřelého z předloňské vraždy manželského páru v Přerově míří k soudu. Krajské státní zastupitelství jej v těchto dnech obžalovalo z dvojnásobné vraždy. Vyšetřování v případu jeho matky, která se podle kriminalistů na vraždě rovněž podílela, dosud policisté neuzavřeli. ČTK to dnes řekla krajská státní zástupkyně Alice Zatloukalová.   Kriminalisté objevili v rodinném domě manželů v okrajové části Přerova velké množství krve v listopadu 2009. O něco později nalezli v přerovské části Čekyně vozidlo se stopami krve. Jejich těla se dosud objevit nepodařilo, policisté po nich pátrali na Přerovsku i Olomoucku. Prohledávali i vodní plochy, ale bezvýsledně.   Pětatřicetiletý podezřelý muž je synem zmizelého muže z prvního manželství. Podle tisku svého otce napadl ocelovými nůžkami na plech už před lety. Napadený skončil v nemocnici a léčil se asi půl roku. Jeho pětašedesátiletá matka, která je rovněž obviněna z vraždy, je bývalou manželkou zmizelého muže. Oba podezřelí jsou stále ve vazbě a vinu popírají. Motiv jejich údajného činu tak dosud není znám.   ftv snm  