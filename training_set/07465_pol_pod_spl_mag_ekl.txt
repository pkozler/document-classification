 Centra velkých měst v Olomouckém kraji jsou po Silvestru uklizená  Olomouc 1. ledna (ČTK) - Pracovníci technických služeb ve velkých městech Olomouckého kraje už za sebou mají úklid odpadků, které v centrech zůstaly po silvestrovské noci. Jako každoročně z nich museli odvézt množství skleněných střepů z rozbitých lahví, kelímky nebo zbytky pyrotechniky. Centra měst zvládly uklízecí čety odpadků zbavit už do 12:00, zjistila ČTK.   V Přerově v 6:00 nastoupila na úklid desítka lidí a kolem 09:30 měla práci hotovou. "Tentokrát byl asi největší pořádek za posledních deset let," řekl vedoucí provozu čištění města technických služeb Ivo Sadílek. I tak podle něj ale po silvestrovských radovánkách zůstalo v ulicích 2,4 tuny odpadků.   Pracovníci olomouckých technických služeb očistu centra zahájili už v noci, krátce po skončení oslav. "Bylo na to nasazeno asi 15 lidí a dva zametací stroje," řekl vedoucí provozovny místních komunikací Antonín Zívala.   Práci sice ztížil sníh, ještě před polednem ale bylo centrum krajského města odpadků zbavené. Bude se pokračovat i v neděli a definitivně uklizeno by mělo být v pondělí. "Uvidíme samozřejmě také, jaké bude počasí," dodal Zívala.   Přes poledne se úklid centra neprotáhl ani v Prostějově, kde se s ním začalo v 07:00. "Nasadili jsme pět ručních pracovníků a dva řidiče," řekl Dušan Malínek ze společnosti .A.S.A. TS Prostějov, která má úklid na starosti. Odpadků podle něj po silvestrovském veselí v centru Prostějova zůstalo méně než před rokem.   jem kš  