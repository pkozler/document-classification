 Oprah po více než čtvrtstoletí naposledy uvede svou talk show  --------------------    Ke zpravodajství: FOTO ve Fotobance  ID foto:  F201105230628701 ,  F201105180727001 ,  F201105180605801 ,  P200911200568801    --------------------    New York/Chicago 24. května (zpravodaj ČTK Zdeněk Fučík) - Nejslavnější americká televizní moderátorka Oprah Winfreyová ve středu po více než čtvrtstoletí naposledy uvede svou slavnou talk show. Očekává se přitom, že královna amerického denního vysílání se rozloučí ve velkém stylu. Devatenáctou sezonu svého pořadu například otevřela tím, že každému divákovi ve studiu věnovala automobil.   Co chystá na středu, zatím Winfreyová pečlivě tají. Není tak jasné, zda bude opět nadělovat divákům, anebo jaké si pozve hosty. "Koho si pozve? Nelsona Mandelu? Reinkarnaci Michaela Jacksona? Boha?" napsal časopis Time, aby si vzápětí odpověděl, že nejpravděpodobněji bude hvězdou pořadu prostě samotná Oprah. Žena, která se po těžkém dětství ve státě Mississippi, kdy ji v devíti letech znásilnil příbuzný, stala ikonou, jíž den co den naslouchají miliony Američanek i Američanů.   Již v 19 letech se stala nejmladší a také první černošskou ženou, která četla zprávy v nashvillské televizní stanici. Na univerzitě vystudovala obory jazyk a komunikace a dramatické umění. V lednu 1984 začala moderovat chicagskou talk show AM Chicago, již během jednoho roku proměnila v nejsledovanější pořad ve městě. Pod novým názvem The Oprah Winfrey Show se pak 8. září 1986 začal vysílat po celých Spojených státech a brzy se stal velmi úspěšným.   Kromě diváků jej záhy začaly vyhledávat i celebrity. K Winfreyové, která je navíc populárnější než řada z nich, mají důvěru a často jí svěřují exkluzivní informace. Herec Tom Cruise v jejím pořadu například v roce 2005 velmi nadšeným způsobem, který byl později často parodován, mluvil o své lásce k mnohem mladší herečce Katie Holmesové a poskakoval při tom na gauči. Zpěvák Michael Jackson zase v její talk show v roce 1993 odhalil, že trpí nemocí způsobující blednutí jeho pokožky.   Ve znamení slavných se nesou i dva předposlední díly její talk show. Osobnosti amerického showbyznysu moderátorce vzdávají hold v předposledních dvou dílech jejího pořadu, které byly předtočeny minulý týden v Chicagu, kde talk show vzniká. Mimo jiné mezi nimi jsou Madonna, Cruise či Tom Hanks.   Winfreyová ale vždy byla více než jen další moderátorka, jež v televizi zpovídá slavné lidi. Její kouzlo spočívalo a spočívá v jedinečném způsobu, v jakém dokáže navázat kontakt s publikem. Diváci ji tak přes veškeré její úspěchy a bohatství - Winfreyová patří mezi nejbohatší Američany - vnímají jako někoho blízkého a prožívají s ní například její věčný boj s nadváhou.   Moderátorka, jež se narodila v lednu 1954, má ve Spojených státech velký vliv na veřejné mínění. Knihy, které ve svém pořadu doporučuje v rámci svého knižního klubu, se pravidelně stávají bestsellery. V poslední prezidentské kampani také vytrvale podporovala prezidenta Baracka Obamu, podle odhadů mu vynesla více než milion hlasů. Řadu svých výdělků přitom dává na charitativní účely.   Poslední díl jejího pořadu tak má všechny předpoklady k tomu, aby vešel do historie, a to nejen té televizní. Odpovídá tomu i ceník za reklamu. Říká se, že půlminutový spot inzerenty přijde na milion dolarů. Vzhledem k očekávané rekordní sledovanosti to ale zřejmě nebudou špatně investované peníze.   Konec její talk show nicméně neznamená, že by Winfreyová zmizela z obrazovky. Nyní se hodlá naplno věnovat svému vlastnímu televiznímu kanálu OWN: Oprah Winfrey Network. Stanice to přitom bude potřebovat, její výsledky jsou zatím zklamáním. Po pouhých čtyřech měsících vysílání tak na začátku května rezignovala její šéfka Christina Normanová. Dočasně ji nahradil Peter Liguori, který vede firmu Discovery Communications, jež je obchodním partnerem Winfreyové. Skutečnou vzpruhou pro stanici ale zřejmě bude až první díl očekávaného nového pořadu slavné moderátorky.   fcz kš  