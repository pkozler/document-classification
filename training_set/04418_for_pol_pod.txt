 Senát bude rozhodovat o změně uspořádání úřadů práce  Praha 26. ledna (ČTK) - Změnu struktury úřadů práce nebo pravidel pro pronájem rekreačních zařízení bude ode dneška řešit Senát. V rámci schůze se má věnovat také návrhům některých evropských předpisů a mezinárodních smluv.   Nové uspořádání sítě pracovních úřadů navrhli koaliční poslanci. Chtějí mít tyto úřady, které by nabízely komplexní služby, ve všech obcích s rozšířenou působností. ČSSD má proti návrhu výhrady. Podle kritiků změny přinutí část lidí bez práce k dojíždění za úřady.   Navrhovaná změna počítá se vznikem centrálního pracoviště s krajskými pobočkami a dvěma stovkamu pracovišť v pověřených obcích. Nová síť by nahradila 77 samostatných úřadů práce v bývalých okresních městech, které mají asi 250 pracovišť zaměřených na zaměstnanost a zhruba 400 poboček státní sociální podpory. Ušetřilo by se tím zhruba 175 milionů korun ročně. Část sociálních demokratů chce přinejmenším posílit roli krajských poboček, které by měly mít na starosti každý region.   Schválení beze změn se asi naopak dočká novela, která má přísnějším dohledem pomoci vymýtit prodej hraček z nebezpečných materiálů. Další novela má posílit práva zákazníků při dočasném pronájmu rekreačního zařízení včetně karavanů a lodí.   mhm pba  