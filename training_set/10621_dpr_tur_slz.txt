 CLIA: Zájem o výletní plavby letos poroste na 16 milionů pasažérů  --------------------    Ke zpravodajství: ilustrační FOTO ve Fotobance  ID foto: F200910301146001, F201010080175501, P201003070143701   --------------------    Fort Lauderdale 23. ledna (ČTK) - Sektor výletních plaveb odolal ekonomické krizi relativně dobře a provozovatelé vidí pozitivně i letošní rok, kdy doufají v další zvýšení počtu turistů na nový rekord a rychlejší růst než další segmenty cestovního ruchu. V letošním roce by se na vyhlídkovou plavbu mohlo vydat až 16 milionů turistů, o 6,6 procenta více než loni. Mezi nejoblíbenější destinace mají patřit Evropa, Karibik a Aljaška, vyplývá z výhledu zveřejněného Mezinárodní asociací provozovatelů okružních plaveb (CLIA).   V loňském roce podle předběžných odhadů vycestovalo na okružní plavbu lodí 15 milionů cestujících, o dva miliony více než v roce 2009. Od roku 1980 se počet cestujících zvyšuje v průměru o více než 7,5 procenta.   Nejvíce plavby lodí využívají turisté ze Spojených států a Kanady, kteří měli loni na celkovém počtu podíl 74 procent a zahraniční zbývajících 26 procent. Podobný vývoj se čeká i letos. Podíl zahraničních turistů se však v poslední dekádě výrazně zvýšil. Ještě v roce 2000 měli zahraniční turisté na celkovém počtu podíl jen deset procent. Průměrná doba plavby byla loni 7,2 dne.   Loni byla flotila členů CLIA rozšířena o 12 lodí v celkové hodnotě 5,9 miliardy USD (105,3 miliardy Kč) a s kapacitou přepravy od 101 do 5400 osob. Dalších 22 lodí posílí flotilu členů v letech 2011 a 2012, z toho 14 v hodnotě 4,6 miliardy USD v letošním roce.   Podle průzkumu CLIA by mezi nejoblíbenější destinace v letošním roce měly patřit všechny regiony v Evropě, včetně evropských řek, které se v poslední době těší rostoucímu zájmu zákazníků v rámci nové kategorie plaveb po řekách. Dále Karibik, Jižní Amerika, Asie a Tichomoří. Provozovatelé plaveb se rovněž poohlížejí po nových trzích, zvláště Číně, Brazílii a Rusku, a nových destinacích v Asii, Středomoří a na řeckých ostrovech.   Loňská studie společnosti New York City Economic Development Corporation také ukázala, jak lukrativní mohou být plavby pro přístavy, ze kterých se vyplouvá. Cestující na lodích a posádka utratili podle odhadů loni v New Yorku 144,6 milionu USD, předloni to bylo 93,8 milionu. Hlouběji sahají do peněženek cestující, kteří utratili 117,9 milionu USD. Pokud se počítá, že v průměru cestující zůstal ve městě den před plavbou a den po ukončení plavby, tak průměrná útrata na osobu a dvě noci činí 437 dolarů (7800 Kč).   irl sap  