 Spotřeba plynu loni vzrostla o deset procent na devět miliard m3  Doplnili jsme vyjádření ve 2. odstavci a přidali jsme informace v posledním odstavci. Přidali jsme tabulku.   --------------------    Praha 20. ledna (ČTK) - Spotřeba zemního plynu v České republice v loňském roce meziročně vzrostla o deset procent na 8,979 miliardy metrů krychlových. ČTK to dnes sdělila Česká plynárenská unie (ČPU). Zvýšení spotřeby souvisí především s růstem průmyslové výroby a také s nižšími teplotami v průběhu roku. ČPU očekává, že v příštích letech bude růst spotřeby pokračovat.   "Český průmysl rostl v roce 2010 více než dvakrát rychleji než celá Evropa. Průmyslová výroba v ČR v říjnu vzrostla meziročně o téměř sedm procent, v srpnu nebo v listopadu 2010 dokonce meziročně o 13 procent a podle analytiků se očekává nárůst za celý rok nejméně 7,5 procenta, což kopíruje i naše odběry zemního plynu a jeho celoroční spotřebu," uvedl Oldřich Petržilka, prezident ČPU. Jen za prosinec se tuzemská spotřeba plynu zvýšila o 20 procent.   V roce 2009 celková spotřeba plynu v ČR v porovnání s rokem 2008 klesla o šest procent na 8,161 miliardy m3. Výrazně se na tom podepsala hospodářská recese, která utlumila průmyslovou výrobu.   Během příštích let bude tuzemská spotřeba plynu podle Petržilky narůstat. "V ČR se otevřou nové paroplynové elektrárny, nové plynovody a pracuje se i na rozšíření podzemních zásobníků plynu," dodal Petržilka. ČPU předpokládá, že do roku 2015 zahájí provoz dvě nebo tři velké paroplynové elektrárny a přibližně stejný počet menších zdrojů s výkony v rozmezí 100 až 200 megawatt.   Podle ministerstva průmyslu a obchodu by mohl podíl spotřeby plynu v Česku mezi lety 2009 a 2020 vzrůst o 50 procent na víc než 12 miliard metrů krychlových.   "Vysoké ceny elektřiny, rostoucí poptávka po ní a rychlost výstavby činí z paroplynových elektráren preferovaný zdroj. Růstový trend spotřeby plynu pro výrobu elektřiny je nepochybný. V zemích evropské sedmadvacítky činí dnes podíl plynu na výrobě elektřiny plných 21 procent, zatímco v ČR pouze 4,7 procenta," dodal Petržilka.   Zvyšuje se také spotřeba stlačeného zemního plynu pro dopravu (CNG). "Prodej CNG za rok 2009 činil v ČR 8,1 milionu metrů krychlových plynu. V porovnání s rokem 2008 se jednalo o meziroční nárůst CNG o 20 procent. Za rok 2010 očekáváme nárůst o zhruba 17 procent, přesná čísla budou známa ke konci ledna," uvedla Markéta Schauhuberová, manažerka ČPU.   Loni trh s plynem také charakterizoval rekordní počet změn dodavatele. Ke změně prodejce zemního plynu se odhodlalo celkem 84.392 odběratelů, což je téměř trojnásobek změn dodavatelů plynu v roce 2009. V drtivé většině přistupovaly na změnu dodavatele domácnosti. Velký počet nových zákazníků získaly menší společnosti na úkor dominantních dodavatelů.     Tuzemská spotřeba zemního plynu:       Rok  Spotřeba (miliardy m3)     2010  8,979     2009  8,161     2008  8,685     2007  8,652       Zdroj: ČPU, ERÚ     lko vju  