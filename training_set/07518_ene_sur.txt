 Kvůli průsaku je odstaven páteřní ropovod z Aljašky  Anchorage (USA) 10. ledna (ČTK) - Na Aljašce je kvůli průsaku ropy už dva dny odstaven páteřní ropovod, který denně přepravuje až 630.000 barelů suroviny a který patří k hlavním zásobovacím tepnám Spojených států. Datum zprovoznění nebylo prozatím stanoveno, což je i hlavní důvod, proč se ceny ropy vrátily k růstu. Těžební firmy v oblasti omezily produkci na pouhých pět procent běžného výkonu.   Ropovod Trans Alaska Pipeline je starý 33 let a problémy už měl víckrát. Naposledy byl z podobného důvodu krátce uzavřen loni v květnu. Teď bylo narušené potrubí objeveno hned na začátku přepravního zařízení, tedy nedaleko pole Prudhoe Bay. Pokud by ropovod zůstal odstaven déle, může být vážně narušeno zásobování kontinentálních Spojených států.   Přes uzavřený ropovod je za normálních podmínek přepravováno zhruba 12 procent celkového objemu ropy, která se v USA vytěží. V minulosti byl vliv tohoto ropovodu větší, jak ale stárne, jsou nutné častější opravy a tlak v něm byl snížen jen asi na třetinu toho, co se ropovodem přepravovalo v 80. letech minulého století. Kvůli častějším opravám je přeprava suroviny přes tento ropovod čím dál dražší.   Cena americké lehké ropy West Texas Intermediate (WTI) se během dnešního obchodování v Asii vrátila k růstu a v časných ranních hodinách se pohybovala kolem 89,35 USD za barel. Proti pátečnímu závěru v New Yorku si tak připsala zisk zhruba 1,5 procenta.   spr mha  