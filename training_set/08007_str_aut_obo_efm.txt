 Volkswagen v dubnu zvýšil prodej o 14,5 procenta  Wolfsburg 13. května (ČTK) - Německý automobilový koncern Volkswagen v dubnu zvýšil prodej meziročně o 14,5 procenta na 690.900 vozů. Oznámila to dnes firma, jejíž součástí je Škoda Auto. Dodala, že v období od ledna do dubna její prodej stoupl téměř o 14 procent na 2,66 milionu vozů.   Společnost upozornila, že v prvních čtyřech měsících letošního roku dosáhla rychlejšího růstu než světový automobilový trh, který podle ní stoupl o 7,7 procenta. Dodala, že nárůst v tomto období vykázaly všechny její značky.   "Skupina měla dobrý začátek druhého čtvrtletí. Chceme tento trend udržet i v příštích měsících," uvedl šéf prodeje Christian Klingler. Firma upozornila na výrazný nárůst poptávky ve střední a východní Evropě, kde se její prodej v prvních čtyřech měsících roku zvýšil o 30 procent na 155.400 vozů. Společnost těžila rovněž ze silného růstu poptávky v Asii a Severní Americe.   Škoda Auto tento týden oznámila, že v dubnu meziročně zvýšila prodej o 24 procent na rekordních 78.200 vozů. Zvýšený zájem o české automobily firma zaznamenala především na trzích v Rusku, Nizozemí a Číně.   Volkswagen je největší automobilkou v Evropě a do roku 2018 se hodlá stát největším výrobcem automobilů na světě. Šéf společnosti Martin Winterkorn minulý týden potvrdil, že firma hodlá v letošním roce opět dosáhnout rekordních výsledků.   pmh vju  