 Nečas ocenil Klausovu podporu reformního úsilí vlády  --------------------    Ke zpravodajství: FOTO/aktuality; AUDIO   --------------------    Praha 1. ledna (ČTK) - Představitelé většiny stran vládní koalice chválí dnešní novoroční projev prezidenta republiky Václava Klause. "Novoroční projev pana prezidenta považuji za vyvážené státnické vystoupení," komentoval ho premiér a předseda ODS Petr Nečas. Od sociálních demokratů se ale prezident podobného ocenění nedočkal. Podle úřadujícího předsedy ČSSD Bohuslava Sobotky se prezident stále více stává přímým podporovatelem vládních reforem.   Prezident v projevu mimo jiné podpořil současnou koaliční vládu a zdůraznil nutnost reforem. "Velmi si vážím jeho podpory reformního úsilí vlády, zdůraznění nutnosti prosazení reforem a toho, že tyto nepopulární kroky by musela udělat každá vláda," uvedl premiér Nečas ve stanovisku, které ČTK poskytl mluvčí ODS Tomáš Bartovský. Nečas vyzdvihl i prezidentovo volání po mezigenerační solidaritě. "To je věc, která se týká každého z nás," podotkl.   Podle sociálního demokrata Sobotky však dnešní projev jen potvrdil prezidentův nekritický vztah k vládním reformám. Podle šéfa hlavní opoziční strany pomalu končí éra, v níž se Václav Klaus po svém odchodu z ODS snažil působit více nadstranicky. Sobotka dokonce prohlásil, že Klaus tak reaguje na to, že vláda nemá věrohodného a silného premiéra a fakticky zčásti přebírá jeho roli. "Nemohu souhlasit s tím, že prezident označil škrty jen za nepříjemné, velká část vládních škrtů je sociálně bezohledná a hospodářsky škodlivá," tvrdí Sobotka. Na druhé straně ocenil výzvu prezidenta k lepší komunikaci mezi vládou a opozicí. K tomu je nad jednotlivými návrhy sociální demokracie připravena, dodal Sobotka.   Projev se líbil i ministrovi financí a prvnímu místopředsedovi TOP 09 Miroslavu Kalouskovi, který tvrdí, že letošní prezidentův projev byl "hodný potlesku vstoje". "Byl to státnický projev, který byl povzbuzující a snažil se společnost mimořádně stmelit," řekl Kalousek ČTK. On sám si z něj bere povzbuzení pro co největší úsilí na svoji současnou práci na reformách.   nlm jpt  