 Na náledí v Plzeňském kraji se zranily desítky lidí  Plzeň 7. ledna (ČTK) - Desítky lidí si od čtvrtečního večera a dnes přivodily na náledí na zledovatělých chodnících a silnicích zranění. Záchranáři mají v regionu napilno, plno je i v úrazových čekárnách lékařů. Při pádech se zraňují lidé všech věkových kategorií, lékaři ošetřují vymknuté kotníky i operují zlomeniny kyčlí, zjistila dnes ČTK v plzeňské fakultní nemocnici a u záchranářů.   "Od čtvrtečních 18:00 do dnešních 10:00 evidují lékaři úrazových ambulancí fakultní nemocnice Plzeň přes čtyři desítky úrazů," řekla ČTK mluvčí nemocnice Renata Jenšíková. Některé pacienty lékaři ošetří přímo v ambulancích, jiní jdou s vážnějšími zraněními hned na operační sál. "K těm vážnějším zraněním patří například zlomeniny v oblasti ramenního kloubu nebo zlomeniny krčku stehenní kosti, k méně vážným pak zlomeniny zápěstí nebo vymknutý kotník," doplnila.   Záchranná služba podle mluvčí Lenky Ptáčkové zasahovala zejména během noci a dopoledne v kraji u zhruba dvacítky úrazů. "K nejzávažnějším patřily otevřené zlomeniny a úrazy hlavy," uvedla. Záchranáři nejčastěji vyjížděli v Plzni, ale i na Rokycansku, na severním a jižním Plzeňsku či na Tachovsku. I když většina lidí, kteří na náledí spadli a způsobili si zranění, byla ve věku nad 50 let, záchranáři ošetřovali i mladé lidi kolem 20 let.   lap snm  