 Pardubický kraj je proti výběrovému řízení na modernizaci letiště  Pardubice 20. ledna (ČTK) - Pardubický kraj nesouhlasí s podobou výběrového řízení na modernizaci technického zázemí letiště v Pardubicích. Podle hejtmanova náměstka Jana Tichého (ČSSD) mělo město vybírat zhotovitele ze všech přihlášených, ne jich vylosovat jen několik. Čím větší počet uchazečů, tím větší šance, že výsledná cena investice bude nižší, řekl dnes novinářům.   "Losováním uchazečů se město připravilo o řadu dobrých nabídek. Je to sice zákonný postup, nicméně nevhodný. Všichni známe karlovarskou losovačku," řekl náměstek a dodal, že od poloviny letošního roku už patrně zákonem losování povolené nebude.   Tichý se domnívá, že pokud by město vybíralo ze 16 stavebních firem, a ne jen z pěti, mohlo ušetřit zhruba 20 procent z celkové ceny, která se v současnosti odhaduje na 280 milionů korun. Vedení města argumentuje tím, že už zahájené výběrové řízení jen těžko může zastavit. Navíc neporušilo zákon.   "V této fázi se se zakázkou bez nějakých sankcí de facto nedá nic dělat, jsme v druhém kole. Nejsme příliš nadšení, jak výběrové řízení probíhalo. Zadalo jej bývalé vedení města a bývalé vedení letiště," řekl primátorčin náměstek Jindřich Tauber (ČSSD).   Společnost East Bohemian Airport, která provozuje letiště, vlastní ze dvou třetin město, z jedné třetiny kraj. Zástupce v představenstvu mají obě strany. Nicméně kraj kritizuje pardubickou radnici za to, že se nedozvědělo o výběrovém řízení včas.   "Když bylo potřeba vyjednat evropské dotace, probíhala čilá jednání. Mě osobně velmi mrzí, že když EBA získala dotace, komunikace rázem ustala," řekl hejtman Radko Martínek (ČSSD).   Kraj zároveň oslovil antimonopolní úřad, zda by ještě bylo ve výběrovém řízení možné oslovit všech 16 uchazečů. Odpověď ještě nemá. Očekává, že téma letiště se bude projednávat za dva týdny na společném jednání krajské rady a pardubické městské rady.   Na investici mají obě strany doplácet podle poměru akcií. Kraj v současnosti neví, jak se prostřednictvím rady a zastupitelů rozhodne. "Počkáme, co nám odpoví antimonopolní úřad," řekl hejtman.   jlc snm  