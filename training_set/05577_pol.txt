 Jižní Súdán nejspíš odhlasoval rozpad země na dva státy  víkendové SHRNUTÍ.   --------------------    Džuba (Súdán) 16. ledna (ČTK) - O víkendu vyvrcholilo týdenní referendum v jižním Súdánu a všeobecně se má za to, že jeho výsledek, jenž má být oficiálně oznámen počátkem února, povede k rozdělení této největší africké země na dva samostatné státy. Mělo by se tak stát nejpozději v červenci.   Vypsání referenda bylo výsledkem mírové dohody, která ukončila občanskou válku mezi muslimským severem a křesťanským a aniministickým jihem země. Zahynuly v ní přes dva miliony lidí. Dohoda vyprší právě v červenci. Očekávané osamostatnění jihu s metropolí Džuba připraví Súdán o třetinu území a téměř čtvrtinu obyvatelstva.   V historickém všelidovém hlasování rozhodovaly téměř čtyři miliony registrovaných jihosúdánských voličů od 9. do 15. ledna. První předběžné výsledky dnes podle očekávání potvrzují vůli tamních obyvatel po odtržení.   Na severu i jihu se již promýšlejí kroky k pokud možno hladkému a bezkonfliktnímu rozdělení země. Bude třeba hlavně vyřešit některé otevřené územní a hraniční otázky.   Otevřená je především otázka ropné oblasti Abyei na pomezí mezi severem a jihem. Právě tam je podle analytiků nejpravděpodobnější místo, kde by napětí mezi oběma částmi země mohlo vyústit v násilnosti. Vyřešit bude také třeba vytyčení hranic a ropná práva.   Súdánský prezident Umar Bašír a prezident poloautonomního jižního Súdánu Salva Kiir se prý v příštích dnech sejdou v Chartúmu a budou jednat právě o těchto otázkách.   Čelný představitel Strany národního kongresu (NCP) Ibráhím Ghandúr již v pátek v Chartúmu prohlásil, že referendum o nezávislosti jižního Súdánu je z velké části regulérní a že jeho vládnoucí strana severního Súdánu bude respektovat jeho výsledek.   Zvláštní vyslanec USA v regionu Scott Gration krátce před ukončením referenda potvrdil, že bude-li referendum klidné a jeho výsledky budou uznány, mohly by USA škrtnout Súdán ze seznamu států, které podporují terorismus. Súdán byl na seznam zapsán v roce 1993 za to, že prý poskytoval útočiště mezinárodním teroristům včetně Usámy bin Ládina.   Podle komise pro referendum se účast v lidovém hlasování pohybovala kolem 83 procent ze čtyř milionů oprávněných voličů. Podmínkou platnosti referenda byla přitom účast šedesátiprocentní. Nebyly hlášeny vážnější incidenty ani podvody. S průběhem hlasování vyjádřil spokojenost i bývalý americký prezident Jimmy Carter, který vede misi zahraničních pozorovatelů v jižním Súdánu.   pek sd  