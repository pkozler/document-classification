 Tenista Štěpánek prohrál v semifinále v Brisbane se Söderlingem  --------------------    Ke zpravodajství: FOTO/aktuality   Aktualizovali jsme poslední odstavec po druhém semifinále.   --------------------    Brisbane 8. ledna (ČTK) - Radek Štěpánek si potřetí za sebou finále turnaje v Brisbane nezahraje. Český tenista dnes v semifinále nestačil na Švéda Robina Söderlinga a nejvýše nasazenému hráči podlehl 3:6, 5:7 za hodinu a 22 minut.   Souboj se Söderlingem byl vyrovnaný, ale Štěpánek dokázal vzít pátému hráči světa výborný servis jen jednou, zatímco sám přišel o podání celkem třikrát. V zaplněné Pat Rafter aréně se Švéd opíral vedle podání ještě o tradičně skvělý forhend.   Dvaatřicetiletý Štěpánek tak přišel o možnost hrát v Brisbane potřetí za sebou o titul. V roce 2009 turnaj vyhrál a loni prohrál ve finále s Andym Roddickem z USA. Ten nyní v druhém semifinále vyřadil Jihoafričana Kevina Andersona a v neděli se v duelu nejvýše nasazených hráčů utká se Söderlingem.   smr nkr  