 Dopravu mezi Jihlavou a Pelhřimovem zkomplikují opravy silnice  Jihlava 6. května (ČTK) - Na hlavní silniční spojce mezi Jihlavou a Pelhřimovem se začínají opravovat další úseky. Kvůli rekonstrukci mostu mezi obcemi Strměchy a Sedliště budou od úterý jezdit autobusy a osobní auta po mostním provizoriu. Pro kamiony bude vyznačena objízdná trasa přes Humpolec, sdělila dnes ČTK mluvčí kraje Jitka Svatošová. Opravy jsou součástí evropského projektu za více než 157 milionů korun, který byl zahájen na podzim minulého roku.   Most, který se nachází v místě prudkého klesání a stoupání u odbočky na Zachotín, bude při přestavbě navýšen o 1,2 metru. Na průběh stavby budou dohlížet i ochránci přírody, aby nebyla poškozena sousední přírodní rezervace. "Předmětem ochrany je Kladinský potok a v něm žijící kolonie perlorodky říční," uvedl Tomáš Pípal z krajského odboru dopravy. Kvůli rekonstrukci mostu už také ochránci odstěhovali mraveniště.   Opravy na silnici II/602 mezi Jihlavou a Pelhřimovem začaly už loni na podzim. Do zimy stavbaři obnovili 2,8 kilometru vozovky u Vyskytné. V tomto roce bude kromě mostu rovněž zrekonstruován 2,7 kilometru dlouhý úsek ze Strměch do Sedliště. Během léta se bude opravovat další část této silnice, a to před Dušejovem. Stavební práce by měly být dokončeny v září.   Nákladní automobily musejí v této době počítat se zajížďkou přes Humpolec. Ostatní doprava bude vedena v místě oprav jedním jízdním pruhem; provoz bude řízen semafory. Pro osobní auta se objížďky neplánují, protože hustý provoz ze silnice II. třídy mezi Pelhřimovem a Jihlavou by příliš zatížil okolní komunikace nižších tříd.   vst snm  