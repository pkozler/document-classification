 V Plzni někdo vyhodil krabici se štěňaty, stává se to často  Plzeň 4. ledna (ČTK) - Krabici se čtyřmi štěňaty našel v pondělí večer u jednoho z obchodních domů na Borských polích v Plzni muž z Rokycanska. Zhruba dvouměsíční štěňata kříženců městská policie převezla do městského útulku, řekla dnes ČTK mluvčí strážníků Jana Pužmanová. Pokud by si jich nikdo nevšiml, mrazivou noc by nemusela přežít. Podobné případy nejsou podle Martina Kuny z útulku neobvyklé, dokázat ale někomu vinu je problematické.   Do útulku měsíčně přichází 50 až 60 psů. Z toho 40 procent jsou zaběhlí psi, kteří se vracejí k majitelům. Ostatní většinou někdo někde odloží nebo nechá. "Krabice se štěňaty, kterou někdo odloží u popelnic nebo ji odnese k útulku před bránu, se k nám dostane tak jednou až dvakrát za měsíc," uvedl Kuna. I když zákon na ochranu zvířat podle něj zmiňuje i opuštění zvířete, těžko se hledá viník a dokazuje vina. Kuna připomněl, že štěňatům mohlo hrozit umrznutí a zákon zmiňuje i týrání zvířat z nedbalosti.   Plzeňský útulek patří s kapacitou 130 zvířat k největším v zemi, teď pečuje o 115 zvířat. Rok už je v nových větších prostorách, počet bezprizorních psů stále roste. Podle pracovníků útulku se zřejmě projevuje i krize, neboť o zvířata z útulku má zájem méně lidí. "Bylo smutné, že za vánoční svátky si teď nikdo od nás nevzal psa do rodiny. Jiné roky odchází aspoň jeden nebo několik psů do nového domova," dodal Kuna.   V Plzni je už tradicí, že do útulku míří o svátcích lidé s dárky pro opuštěné psy. Letos přinesli dvě až tři tuny krmiva, ale také piškoty, deky, hračky a další dárky. Přispívali také finančně.   lap snm  