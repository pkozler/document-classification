 Nový americký velvyslanec Eisen se ujme funkce 28. ledna  V posledních čtyřech odstavcích jsme doplnili podrobnosti o případu, který zkomplikoval Eisenovu nominaci na diplomatický post v Česku.   --------------------    Praha/New York 12. ledna (ČTK) - Nový americký velvyslanec pro Českou republiku Norman Eisen se ujme funkce 28. ledna, kdy prezidentu Václavu Klausovi předá pověřovací listiny. Hrad o tom dnes informoval na  svých webových stránkách . Americký velvyslanec v Praze chybí dva roky, což už v diplomatických kruzích vyvolávalo podiv.   Eisenův mandát bude zatím omezen zřejmě na jeden rok, protože americký prezident Barack Obama ho na sklonku loňského roku jmenoval přímo bez souhlasu Senátu, kde se schválení kandidatury zdržovalo. Senát nyní ale může kandidáta potvrdit a jeho působení ve funkci prodloužit. Česká diplomacie jmenování Eisena uvítala.   Obama do Prahy vysílá jednoho ze svých nejbližších spolupracovníků. Eisen totiž působil jako jeho poradce pro etiku. Nový šéf americké diplomatické mise má kořeny v bývalém Československu. Pocházela odtud jeho matka, otec se narodil v Polsku. Oba rodiče přežili holokaust.   Nejvýše postaveným diplomatem na zastupitelském úřadu USA je v současnosti chargé d'affaires Joe Pennington. Posledním velvyslancem byl Richard Graber, který skončil s odchodem George Bushe z prezidentské funkce. Předání pověřovacích listin, které na Eisena čeká, je tradiční krok všech nových velvyslanců.   Obama o Eisenovi jako o novém velvyslanci hovořil už loni v dubnu v Praze, když sem přijel podepsat odzbrojovací smlouvu s ruským prezidentem Dmitrijem Medveděvem. Podle Klause, který se s Obamou setkal, byl Eisen členem Obamovy delegace.   Kandidatura se však v americkém Senátu zadrhla kvůli podezření, že se nezachoval příliš eticky při předloňském odvolání vysoce postaveného úředníka, který kritizoval prezidentovy spolupracovníky. Šlo o generálního inspektora Společnosti pro národní a komunitní služby Geralda Walpina. Obama jej odvolal v červnu 2009.   Dlouholetý republikán Walpin nicméně letos na začátku ledna prohrál soudní spor, v němž se domáhal svého místa, protože údajně nebyl odvolán v souladu se zákonem. V rozsudku washingtonského soudu stojí, že na to bývalý inspektor nemá "jasné a nezpochybnitelné právo".   Verdikt soudu podle některých názorů nahrává novému americkému velvyslanci v Česku. "Rozhodnutí je dalším ospravedlněním pro Eisena, že neudělal nic špatného či nevhodného," řekl deníku The Washington Post Gary Bass, který je zakladatelem organizace OMB Watch věnující se sledování aktivit americké exekutivy.   Eisen svou roli při Walpinově odvolání musel vysvětlovat v americkém Senátu a již tehdy ho za jeho roli v případu kritizoval republikánský senátor Charles Grassley. Když pak Obama navrhl Eisena na místo velvyslance v Praze, Grassley nominaci v září zablokoval. Komplikaci pak šéf Bílého domu vyřešil přímým jmenováním, byť na omezenou dobu.   Postupoval tak i v případě několika jiných velvyslanců. Všechny ale nakonec bude muset schválit americký Senát, jinak by svou funkci nemohli dále vykonávat. Podle pravidel by se tak mělo stát do jednoho roku od jmenování.   lp fcz rot  