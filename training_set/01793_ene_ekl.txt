 Francie investuje deset miliard eur do větrné farmy na moři  Paříž 25. ledna (ČTK) - Francie investuje deset miliard eur (241,7 miliardy Kč) do své první větrné farmy na moři. Celková kapacita výroby 600 větrných turbín bude 3000 megawattů. Informoval o tom dnes francouzský prezident Nicolas Sarkozy. Park se má nacházet v některém ze západních regionů, přesné místo zatím prezident neuvedl.   Francie chce projektem větrné farmy dohnat v rozvoji obnovitelných zdrojů energie své evropské sousedy. V současnosti země produkuje 74 procent energie z jaderných elektráren.   Francouzský projekt bude patřit mezi největší na světě a jeho kapacita odpovídá produkci tří malých jaderných reaktorů. Vzniknout má díky němu 10.000 pracovních míst. Šéf francouzské lobby obnovitelé energie SER André Antolini se domnívá, že Francie by z větrných elektráren na moři mohla vyrábět až 10.000 megawattů elektřiny.   Francie by chtěla do roku 2020 vyrábět z větru 25.000 megawattů elektřiny. Do větrných parků chce investovat 20 miliard eur. Jejím cílem je, aby tzv. "zelená energie" dokázala uspokojit celkovou poptávku z 23 procent. V současnosti se elektřina z větru podílí na celkové kapacitě výroby elektřiny ve Francii necelými dvěma procenty. V sousedním Německu je to sedm procent.   Británie má v současnosti ve fázi výstavby nebo schválení 1700 větrných turbín na moři. Jejím cílem je zvýšit kapacitu výroby větrných elektráren na moři do roku 2020 na 32.000 MW, což má být téměř čtvrtina celkové poptávky v zemi. Další projekty elektráren na moři se plánují v Belgii, Dánsku, Nizozemsku, Německu, Irsku a Švédsku, napsala agentura Reuters.   irl mha  