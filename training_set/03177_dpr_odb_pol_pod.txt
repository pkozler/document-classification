 Řidiči MHD v Ostravě stávkují, chod města to neovlivnilo  --------------------    Ke zpravodajství: FOTO/aktuality; AUDIO   Zprávu jsme v celém rozsahu aktualizovali.   --------------------    Ostrava 1. června (ČTK) - V Ostravě o půlnoci začala stávka zaměstnanců Dopravního podniku Ostrava (DPO) za vyšší mzdy. Okolo 300 stávkujících přišlo svou nevoli vyjádřit před ostravskou Novou radnici. Chod města stávka příliš neovlivnila. Tramvaje jezdí jako v neděli, některé linky i častěji, trolejbusy dodržují normální jízdní řád. Největší problémy tak mají lidé v okrajových částech Ostravy, kde jsou odkázáni na autobusy. Ty podle podniku zvládají 90 procent nedělního provozu. Náměstek ostravského primátora Aleš Boháč sdělil, že je připraven s odboráři znovu jednat.   Odborový předák Ivo Protivínský řekl, že přesný počet stávkujících ještě nezná. Ke stávce se podle něj připojili řidiči autobusů z vozoven v Hranečníku i Porubě, podstatná část řidičů tramvají, část revizorů i všichni pracovníci údržby trolejbusů. "Celá údržba trolejbusů stávkuje, nejsou v dílnách. Řidičů trolejbusů je tu, bohužel, jenom pár, ale věřím, že se přidají další. Řidiči tramvají taky jezdí, takže je vyzýváme, aby se k nám přidali, protože není jiné cesty než se tímto způsobem zapojit do protestu," řekl Protivínský.   Stávkující prošli průvodem přes město od ředitelství DPO k ostravskému magistrátu. Přitom se snažili brzdit dopravu, když na přechodech pro chodce záměrně pomalu přecházeli před vozidly MHD. Jejich řidiče skandováním "Přidej se! Přidej se!" nabádali, ať se k protestu připojí. "To jsou tvoje peníze, i ty je budeš potřebovat, děláme to i pro tebe!" křičeli demonstranti na řidiče v tramvajích či trolejbusech.   Protivínský řekl, že řidiči budou stávkovat, dokud budou mít síly. "Nedokážu teď říct, jestli budeme stávkovat den, nebo týden. V Olomouci stávkovali 16 dní, i na tohle jsme připravení," řekl a doufá, že se ke stávce přidá ještě více lidí.   Stávka je neomezená, její účastníci, ale vyjadřovali naději, že skončí úspěšně a brzy. "Doufám, že stávka bude trvat co nejmíň, komplikuje život všem," řekl řidič autobusu Pavel Nožina. Spousta lidí si podle něj neuvědomuje, jaké to je jezdit s vozidly MHD v nynějším provozu. "Nás ta práce baví, kdyby nás to nebavilo, tak tady polovička lidí není, ale chceme, ať je zaplacená. Vozit lidi je dost náročné, je to velká zodpovědnost a mělo by to být adekvátně ohodnoceno," řekl Nožina.   Protest se nelíbil zejména řidičům automobilů, které zablokovali demonstranti v reflexních vestách na přechodech. "Stávkují v době, kdy se všem ubírá, ale kromě toho tady ještě chodí po přechodu, aby zdržovali všechny, kteří kvůli nim musí jezdit autem. Zrovna nám došel email, že nám snižují stipendium, oni mají dostat přidáno a chtějí ještě víc," řekl ČTK okolojdoucí mladík, poté co ho dva účastníci protestu hrubým způsobem od stávkujících odehnali. Tento incident byl ale výjimečný, žádné větší potíže protest neprovázely.   Stávku odboráři vyhlásili minulý týden. Během kolektivního vyjednávání se nedohodli na růstu tarifních mezd. Požadují navýšení o pět procent. Vedení společnosti ale tvrdí, že nemá peníze. Nabízí 1,5 procenta a stejný nárůst garantuje i na příští rok. To je podle Protivínského nepřijatelné. "Tu 'velkorysou' nabídku, že letos dostaneme houby a příští rok zase houby, tu ať si nechají. Jedno a půl procenta tarifní mzdy, to bude dělat od 200 do 340 korun v různých profesích, to je opravdu o ničem," řekl Protivínský.   Mluvčí DPO Miroslav Albrecht ČTK řekl, že omezení provozu zatím výraznější komplikace nezpůsobilo. Podnik přednostně vypravuje vozy, které mají větší kapacitu. "Na našich internetových stránkách  www.dpo.cz  jsou jízdní řády, které momentálně platí. Lidé se mohou podívat na přesné odjezdy, zjistit, jestli jejich spoj jede, nebo ne," uvedl. Podnik navíc personálně posílil obsluhu infolinky. Lidé mohou pro informace telefonovat na čísla 597 401 555, 597 401 556 nebo 602 121 010.   Cestující v centru Ostravy většinou neměli s dopravou žádné problémy. Stávka se dotkla spíše obyvatel okrajových částí města. Starostové okrajových čtvrtí ale žádné stížnosti na dopravu zatím neřešili. "Osobně jsem žádný problém neměla, protože bydlím v centru. Ale někteří známí museli vstávat dříve, aby se dostali včas do práce nebo jeli raději autem," uvedla Petra Holešová.   Zdeněk Štefek, který dojíždí do práce do Vítkovic z Ostravy-Krásného Pole, ČTK řekl, že musel do zaměstnání jet autem, přestože to běžně nedělá. "Dvacet minut jsem čekal na zastávce na autobus. Když nepřijel, šel jsem raději pro auto, protože bych jinak přišel pozdě," řekl Štefek.   Tramvaje a trolejbusy jezdily dopoledne v centru města většinou poloprázdné. Některé linky však přijížděly v delších časových intervalech. "Čekám na dvanáctku, spěchám totiž do práce. Doufám, že to stihnu," konstatovala nervózně mladá žena na zastávce v centru Ostravy.   Policejní mluvčí Gabriela Holčáková nevěděla, jestli dnes do města přijelo kvůli stávce více aut než obvykle. Žádné větší komplikace v dopravě policie nezaznamenala. "Jediná událost, na které se podílela policie v souvislosti se stávkou, byl protest před radnicí na Prokešově náměstí, kde dopravní hlídka usměrňovala dopravu," řekla.   Primátorův náměstek Boháč v tiskovém prohlášení sdělil, že je připraven se znovu sejít s odboráři a hledat možnosti řešení celé situace. "Jsme rádi, že doprava ve městě funguje podle připraveného plánu. Pracujeme na zajištění prostředků pro postupné navyšování platů zaměstnanců DPO. Naší snahou je dosáhnout dohody, aby byla stávka co nejdříve ukončena," uvedl.   vpl rkj mol  