 Obyvatelům Chropyně zdravotní rizika po požáru údajně nehrozí  Zprávu jsme doplnili v 5. až 7. odstavci o vyjádření obyvatel města.   --------------------    Chropyně (Kroměřížsko) 12. května (ČTK) - Obyvatelům Chropyně z míst zasažených kouřem a spadem po několikadenním požáru v areálu firmy na recyklaci plastů Remiva údajně žádná zdravotní rizika nehrozí. "Skutečně jsme nenaměřili nic, co by vás mělo zneklidňovat," oslovil asi sedm desítek obyvatel města přítomných na dnešní veřejné debatě vedoucí oddělení ovzduší Zdravotního ústavu v Ostravě Jiří Bílek. Lidi se mu však uklidnit nepodařilo.   Podle Bílka bylo odebráno "poměrně široké spektrum vzorků", žádný z nich však údajně neukazuje na to, že by nastala nějaká významná kontaminace a že by existovalo riziko ohrožení zdraví, ať už přímé nebo dlouhodobé. "Se zahrádkami a domácím zvířectvem mohou lidé nakládat tak jako doposud. Normálně je možné pěstovat a konzumovat zeleninu," řekl Bílek. Podle něho spad po požáru na oblast působil krátce na to, aby se to projevilo na domácím zvířectvu.   Odebrané vzorky půdy neprokázaly zvýšené hodnoty škodlivin, půda v zasažených oblastech odpovídá podle odborníka ze zdravotního ústavu lokalitě, která je léta vystavená působení průmyslu. Bílek ČTK řekl, že výsledky vzorků odebraných v Chropyni jsou srovnatelné s těmi, které zdravotní ústav odebral před čtyřmi lety při rozsáhlém požáru pneumatik v Uherském Brodě. Dodal, že zde se ani později po požáru neprokázalo žádné negativní působení.   Podle místostarostky Věry Sigmundové (ČSSD) radnice v příznivý výsledek doufala. "Potřebujeme občany zklidnit, aby mohli na svých zahrádkách začít pracovat a konzumovat produkty. Opravdu jsme rádi, že to dopadlo tak, jak to dopadlo. Netýkalo se to jen 390 obyvatel ulic Drahy, Františkov a Hrad, ale i dalších obyvatel města, kteří třeba své domácí výpěstky či vajíčka prodávají," řekla ČTK. Lidé však s dobrým pocitem kulturní středisko neopouštěli.   "Nejsem klidnější. Jestli nám řekli, že je určitá vrstva kontaminovaná... mám tam mrkev a další zeleninu. Jíst to nebudeme, tento rok tam nebudeme ani nic pěstovat. Králíky mám zavřené, slepice jsou venku. Vajíčka jsem dával na rozbor já, prý jsou dobré, ale nevím, jestli tomu máme věřit. Husy mi přestaly snášet, u papoušků mám zase vajíčka čistá a nevím proč?" popsal Anton Durčák, který bydlí v krajním domě v ulici Františkov.   Ani další oslovení lidé neskrývali k vyjádření odborníka ze zdravotního ústavu svou nedůvěru. "Pro mě je zarážející to, že shoří 1500 tun odpadů nekontrolovaným hořením a že vykládají, že to je v pořádku. To nemůže být v pořádku. Tento rok nic určitě pěstovat nebudeme, možná až příští rok. Drůbež, co jsme tam měli, už nežije, sami jsme ji zlikvidovali," přiblížil Jaroslav Procházka, který má v postižené lokalitě zahradu.   "Možná půda není kontaminovaná, ale v horní vrstvě, kde pěstujete zeleninu, je toho svinstva nejvíc. V tom něco pěstujte. Kdyby narovinu řekli, tak to lidi oplačte, letos to tam nepěstujte, je to férovější," doplnila Radka Míšková. Podle Durčáka budou poškození obyvatelé požadovat po radnici, aby rozbory udělala třeba za půl roku znovu. "Abychom věděli, co skutečně v té zemi je," dodal.   Zřejmě dosud nejrozsáhlejší požár ve Zlínském kraji vypukl 8. dubna. Hasiči ho zlikvidovali až po 90 hodinách zásahu, kterého se zúčastnilo asi 70 jednotek profesionálních a dobrovolných hasičů. Odhady způsobené škody se pohybují v řádu desítek milionů korun. Zasažené objekty jsou nyní demolovány těžkou technikou.   Podle mluvčího krajských hasičů Iva Mitáčka se vyšetřovatelům podařilo najít místo, kde požár vznikl, a také zmapovat jeho šíření. Podle krajské policejní mluvčí Jany Bartíkové vyšetřovatelé zajistili řadu stop. Výsledky jejich expertiz lze ale očekávat řádově v týdnech až měsících.   jav jpt  