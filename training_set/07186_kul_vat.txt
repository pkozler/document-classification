 Muzeum Jindřichohradecka ukáže nálezy ze zaniklého předměstí  Jindřichův Hradec 19. května (ČTK) - Muzeum Jindřichohradecka ode dneška nabízí veřejnosti výstavu archeologických nálezů s názvem Z krypty až na dno světa. Lidé na ní mohou vidět předměty z různých historických objektů na Jindřichohradecku a také keramiku, která ležela pod dnem třeboňského rybníka Svět, kde dřív existovalo Svinenské předměstí. ČTK to řekl kurátor výstavy Vladislav Burian.   Na 24 panelech muzeum představí exponáty z různých výzkumů v letech 2006 až 2011. Patří mezi ně například hrobové nálezy z kostela Svatého Petra a Pavla v Nové Bystřici, který je největší kruhovou románskou stavbu v Česku. "Dále také například vystavujeme hrobové nálezy z kaple ve Slavonicích," uvedl Burian.   Dlouhé roky pracuje na odkrývání dna Světa. Vždy, když je jeden z největších rybníků vypuštěný, pátrá Burian se svým kolegou po ostatcích Svinenského předměstí. To bylo ve 14., 15. a 16. století součástí Třeboně. "Bylo tam přes dvacet domů i kostel," řekl Burian.   Svinenské předměstí zaniklo v 16. století, kdy Jakub Krčín z Jelčan začal budovat rybník s tehdejším názvem Nevděk. "Dodnes jsou pod dnem vidět třeba zbytky základů tehdejších domů Svinenského předměstí," řekl Burian. Veřejnost na výstavě uvidí hlavně nalezenou dobovou keramiku z této lokality.   Výstava archeologických nálezů Z krypty až na dno světa bude v Muzeu Jindřichohradecka do 30. prosince 2011.   rek hj  