 ČR uspěla s žádostí o zmírnění pravidel testování skotu na BSE  Praha/Brusel 17. května (ČTK) - Česká republika uspěla v Bruselu s žádostí o zmírnění pravidel pro testování skotu kvůli takzvané nemoci šílených krav (BSE). Stoupne věková hranice testování dobytka, vyšetření tudíž budou méně častá a stát i zemědělští podnikatelé dají za vyšetření méně peněz. ČTK o tom dnes po zasedání ministrů zemědělství zemí EU v Bruselu informovala mluvčí ministerstva zemědělství Tereza Dvořáčková.   Nyní se v ČR musí vyšetřovat všechna zdravá jatečná zvířata starší 30 měsíců, respektive 24 měsíců u poražených mimo jatka. Od července se ale věková hranice posune na 72 měsíců, respektive 48 měsíců u nutně poražených zvířat a bude tak stejná jako ve většině zemí EU.   Zvýšení věku testovaného dobytka bude znamenat hlavně úspory. "České republice se podařilo dosáhnout výsledku, o který dlouhodobě usilovala. Stálý výbor pro potravní řetězec odsouhlasil, že vyšetření dobytka na BSE bude méně a to znamená, že peníze za monitoring ušetří stát i zemědělští podnikatelé," uvedla Dvořáčková.   Při posunu věkové hranice na 72 měsíců se sníží počet vyšetřovaných zvířat o více než polovinu. "Bude jich za rok asi o 80.000 méně," řekl náměstek ministra Juraj Chmiel, který se jednání v Bruselu zúčastnil.   Podle předběžných údajů bude změna věku testovaných zvířat znamenat pro stát ročně zhruba 80milionovou úsporu. Zpracovatelé podle Dvořáčkové ušetří 60 milionů na poplatcích za veterinární prohlídku.     Česká republika musí kvůli změně upravit právě projednávanou novelu veterinárního zákona.   "Lidé nemusí mít obavy, po změně věkové hranice nehrozí riziko, že by se do českých obchodů dostalo maso nemocných zvířat. Česká republika měla dosud jedny z nejpřísnějších podmínek v EU a byla tedy věkovou hranicí na testy značně znevýhodněna. Teď vlastně došlo jen k narovnání stavu s většinou členských států EU. Navíc, Česko má dlouhodobě příznivou nákazovou situaci. Vloni nezaznamenali veterináři na území ČR jediný případ BSE," zdůraznil Chmiel.   Důvodem, proč ČR spolu se Slovenskem a Polskem musely dosud testovat mladší dobytek, byla nepříznivá studie Evropského úřadu pro bezpečnost potravin (EFSA). Úřad ale na žádost Evropské komise vypracoval novou studii, která pozitivně zhodnotila situaci ohledně BSE ve všech třech zemích a doporučila tak posun věkové hranice pro vyšetřování skotu na BSE.   kri mha  