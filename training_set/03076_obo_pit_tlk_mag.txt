 Chytré telefony Čechům při nákupech porovnají ceny  --------------------    Ke zpravodajství: ilustrační FOTO ve Fotobance  ID foto:  F201005060183701 ,  P201011260615401    --------------------    Praha 19. května (ČTK) - Češi, kteří vlastní chytrý mobilní telefon, si budou moci přímo v kamenných prodejnách porovnat ceny vystaveného zboží s internetovými obchody a udělat si tak lepší obrázek o nabídce obchodníků. Umožní jim to nová aplikace, kterou majitelům přístrojů iPhone a mobilních telefonů s operačním systémem Android zdarma nabídne internetový nákupní rádce Heureka.cz. Chytrý telefon v současnosti vlastní už 14 procent Čechů.   "Kromě toho, že díky nové mobilní aplikaci mohou nakupující přímo v kamenném obchodě zjistit cenu zboží na internetu, mohou si také například srovnat akční cenové nabídky kamenných obchodů s aktuální nabídkou e-shopů. Mobilní aplikace může pomoct i v případě, že nakupující narazí na prodavače, který mu o produktu neumí poskytnout požadované informace," stojí v tiskové zprávě, kterou dnes ČTK zaslal portál Heureka.cz   Aplikace umožní vyhledávat informace o produktech pomocí unikátních čárových kódů, které nakupující naskenují nebo opíšou. Uživateli se pak zobrazí produkt v nákupním rádci Heureka.cz, ceny v e-shopech, zkušenosti ostatních uživatelů a další vlastnosti vybraného produktu. Lidé také budou moci prostřednictvím aplikace vyhledávat informace o internetových obchodech.   Marek Brumlich z internetového rádce Heureka.cz vývoj nové mobilní aplikace zdůvodnil tím, že v Česku prudce roste zájem o nakupování na internetu, které se již vyzkoušelo 97 procent uživatelů internetu. Zároveň se zvyšuje počet majitelů chytrých telefonů. "Mobilní aplikace jsou aktuálním trendem a dle posledních průzkumů mají dokonce větší růstový potenciál než sociální sítě," podotkl Brumlich, podle kterého lidé stále více při nákupech na internetu upřednostňují srovnávače cen a chtějí si porovnat nabídku napříč celým trhem.   Nová aplikace bude od 23. května k dispozici zdarma pro iPhone a pro telefony s operačním systémem Android. Uživatelé si je mohou stáhnout standardními cestami přes Android Market nebo App Store přímo z mobilního telefonu. Aplikace je k dispozici také ve slovenštině.   beh vju  