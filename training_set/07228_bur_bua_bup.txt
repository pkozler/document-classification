 Japonské akcie kvůli ekonomice a poklesu komodit oslabily  Tokio 26. ledna (ČTK) - Japonský akciový trh dnes přerušil dvoudenní sérii růstu a v obavách z růstu inflace v mladých tržních ekonomikách a slabosti vyspělých ekonomik oslabil. Podkopal jej také pokles cen komodit, jímž trhy reagovaly na zvýšení úrokových sazeb v Indii a pokles britské ekonomiky. Na devizovém trhu zůstal dolar pod tlakem a obchodníci čekají na dnešní vyjádření americké centrální banky (Fed) k měnové politice.   Hlavní index tokijské burzy Nikkei 225 v závěru obchodování klesl o 0,6 procenta na 10.401,90 bodu. V předešlých dvou dnech index získal téměř dvě procenta.   Indická centrální banka v úterý zvýšila za poslední rok již posedmé úrokové sazby, aby zabrzdila rostoucí inflaci. Ta se nyní vzhledem k růstu cen potravin a energie stává obecným problémem mladých tržních ekonomik v čele s Čínou a investoři se obávají, že protiinflační kroky podkopou ekonomický růst v době, kdy vyspělý svět zůstává ekonomicky oslabený. Britská ekonomika podle úterních údajů v posledním čtvrtletí loňského roku překvapivě klesla.   Obavy z vývoje ekonomiky a úrokových sazeb vedou v posledních dnech k poklesu cen komodit. To dnes v Tokiu oslabilo akcie společností operujících v tomto sektoru. Obchodní aktivita v Tokiu však byla nízká, protože investoři čekali na sérii firemních výsledků.   Dolar na devizovém trhu zůstával v blízkosti desetitýdenního minima vůči koši měn a čekalo se, zda Fed večer po zasedání měnového výboru potvrdí dosavadní politiku podpory ekonomického růstu. Dolar v poslední době oslabuje, protože od Fedu se čeka mnohem uvolněnější měnová politika než od Evropské centrální banky, která už vyjádřila obavy z inflace a naznačila možnost přitvrzení.   Ke konci tokijského obchodování dolar k euru zůstal na 1,3685 USD, poblíž úterního dvouměsíčního minima 1,3705 USD. K jenu americká měna oslabila o 0,2 procenta na 82,05 JPY. Ke koši měn byl dolar na 77,925 bodu, těsně nad desetitýdenním minimem 77,814 bodu.   hp mha  