 Neonatologie mělnické nemocnice má jednotku intenzivní péče  --------------------    Ke zpravodajství: FOTO/aktuality   --------------------    Mělník 8. ledna (ČTK) - Neonatologické oddělení mělnické nemocnice má od začátku roku jednotku intenzivní péče (JIP). Po nemocnici v Kolíně, Mladé Boleslavi a Kladně se Mělník stal dalším zařízením, kde jsou schopni se postarat už i o děti, které se narodí ve 32. týdnu. "Pokud novorozenec jeví známky onemocnění nebo je předpoklad, že se narodí předčasně, tak se musí překládat. To není ideální pro dítě ani pro matku," řekl ředitel nemocnice Tomáš Jedlička.   Vedení nemocnice proto dlouhodobě usilovalo o to, aby mohli lékaři intenzivní péči nižšího stupně poskytovat přímo v Mělníku. Jde o ošetřování předčasně narozených dětí nebo fyziologických novorozenců, které po porodu trápí různé zdravotní komplikace jako je například těžká žloutenka, infekce či onemocnění nazvané polycytemie. Jedlička se domnívá, že oddělení JIP je budoucností každé porodnice. "Trend je umět se postarat o novorozence s nějakým lehčím handicapem. Když to tak nebude, tak porodnice nebudou v budoucnosti existovat," řekl Jedlička.   Nemocnice loni nechala zrekonstruovat prostory bývalého novorozeneckého oddělení, otevřela neonatologii a na sklonku roku získala registraci na novorozeneckou intenzivní péči. Péče o novorozence za uplynulý rok v Mělníku velmi pokročila. Ještě v roce 2009 nebylo běžné, aby na oddělení novorozenců zůstávalo po porodu dítě narozené ve 34. týdnu. "Vždy se převáželo do specializovaného centra v Praze," podotkl Jedlička. Loni je vozit jinam nemuseli, umožnilo to nové přístrojové vybavení a přítomnost zkušeného pediatra, který do Mělníka přišel z dětského JIP v Thomayerově nemocnici v Praze. "Letos se budeme starat i o děti, které se narodí už ve 32. týdnu a budou vážit kolem 1800 gramů," řekl Havránek.   JIP má vedle špičkových inkubátorů i přístroj dechové podpory a dokonce ventilátor, který je schopen zabezpečit kompletní řízenou ventilaci. "Dítě ve 32. týdnu vyžaduje přístroj dechové podpory. Ventilátor slouží pro nejtěžší situace, kdy novorozenec nedýchá, musí se zaintubovat a dýchá za něho ventilátor," uvedl primář. Ventilované děti ale budou muset i nadále přeložit na specializovaná pracoviště. Mělnické neonatologické oddělení spolupracuje s kardiocentrem v Motole, Klinikou dětí a dorostu Ke Karlovu a Ústavem péče matku a dítě v pražském Podolí.   Mělnická neonatologie s JIP začne pomáhat také perinatologickým centrům. Ta nyní podle Havránka trápí nedostatek lůžek. "Budeme se schopni starat o ty děti, které už nebudou vyžadovat superspecializovanou péči, takže k nám budou moci na doléčení. Přijmeme ale děti i z okolních novorozeneckých oddělní," uvedl Havránek.   Lucie Zikmundová sap  