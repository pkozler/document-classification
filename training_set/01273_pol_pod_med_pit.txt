 H. Králové opět bude mít internetovou televizi, ale za méně peněz  Hradec Králové 26. ledna (ČTK) - Stotisícový Hradec Králové opět bude mít vlastní internetovou televizi. Původní internetové vysílání skončilo loni v prosinci a na jeho pokračování zastupitelé do letošního rozpočtu nedali peníze. Nyní názor změnili. Proti loňskému roku bude ale suma poloviční. Novinářům to dnes řekl primátor Zdeněk Fink (Hradecký demokratický klub).   Na dodavatele internetové televize město vypíše výběrové řízení. Počítá s tím, že mu za dva roky zaplatí 900.000 korun. Dosavadní srovnatelné náklady města s internetovou televizí byly v přepočtu na rok zhruba dvojnásobné. Televize by mohla začít fungovat od dubna. Dohled nad vyvážeností zpravodajství bude mít podle náměstka primátora Leoše Kučery (Doma v Hradci) nově zřízená komise rady města pro informace a média.   Dalším mediálním projektem hradecké radnice zůstává vydávání informačního zpravodaje Radnice, který vychází každý týden a lidé jej dostávají do schránek zdarma. Roční náklady na týdeník činí 1,33 milionu korun. Dále radnice platí výrobu takzvaného kinožurnálu, který je promítán v kinech. Kinožurnál bude letos radnici stát 1,6 milionu korun.   Do konce loňska město ještě několikrát do roka vydávalo barevný magazín k týdeníku Radnice a přispívalo agentuře RTA na výrobu zpravodajství pro regionální vysílání televize Prima. Žádný z těchto projektů radnice, na rozdíl od internetové televize, již letos obnovit nehodlá.   ry hš  