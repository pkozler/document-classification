 Nezaměstnanost v Polsku stoupla v prosinci na 12,3 procenta  Varšava 26. ledna (ČTK) - Míra nezaměstnanosti v Polsku stoupla v prosinci na 12,3 procenta z listopadových 11,7 procenta. Vyšší byla i meziročně, kdy činila 11,9 procenta. Maloobchodní tržby však navzdory vyšší nezaměstnanosti stouply meziročně o 12 procent. Vyplývá to z údajů, které dnes zveřejnil polský statistický úřad.   Výsledky jsou horší než odhady analytiků, kteří čekali zvýšení nezaměstnanosti na 12 procent.   Počet lidí bez práce se v prosinci zvýšil na 1,95 milionu z listopadových 1,86 milionu. Analytici se shodují, že k růstu nezaměstnanosti přispěly převážně sezonní mimořádné faktory a neznamená to vážnější zhoršení ekonomické situace.   Maloobchodní tržby naopak byly výrazně lepší než odhady analytiků, kteří čekali růst o 9,4 procenta po listopadovém zvýšení o 8,3 procenta. Proti předchozímu měsíci byly tržby dokonce vyšší o 25,3 procenta. K vysokému růstu podle analytiků přispělo předvánoční období a snaha spotřebitelů předzásobit se před růstem daně z přidané hodnoty. Výrazný růst zaznamenaly tržby z prodeje nábytku, domácích spotřebičů a elektroniky, oděvů a obuvi, ale také kosmetiky a léků.   "Byl to první dvouciferný procentní růst od září 2008," komentovala údaje pro agenturu Reuters ekonomka banky BPH Monika Kurtková. "Nicméně není pravděpodobné, že by se toto tempo růstu udrželo i v prvních měsících 2011."   irl jw  