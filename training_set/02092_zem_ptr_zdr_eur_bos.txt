 Češi chtějí, aby vejce či drůbeží maso měly v EU označení původu  --------------------    Ke zpravodajství: FOTO/aktuality; AUDIO   Od 5. odstavce jsme doplnili další vyjádření a podrobnosti z jednání.   --------------------    Brusel 24. ledna (ČTK) - Češi v Evropské unii prosazují, aby vejce, vepřové a drůbeží maso měly vlastní "rodné listy". Ty by úřady, prodejce i spotřebitele jasně informovaly o tom, odkud výrobek pochází. Návrh padl dnes na jednání ministrů zemědělství v Bruselu v rámci debat o reakcích na německou dioxinovou aféru.   Podrobné informace o původu kvůli nemoci šílených krav jsou nyní v EU povinné u hovězího masa. Češi se v EU řadí mezi přívržence toho, aby se opatření rozšířilo i na další produkty, řekl dnes novinářům ministr zemědělství Ivan Fuksa.   U jednosložkových produktů, jako je maso či mléko, by to podle něj nebylo administrativně složité. "V zájmu každého prodejce by mělo být, aby nemusel být odkázán jenom na dotazy lidí, jestli to maso je skutečně odtamtud nebo odtamtud," řekl ministr.   Na mase by tak mělo být uvedeno odkud pochází, případě i z jaké konkrétní lokality. Pokud by se EU neshodla na zavedení v celém bloku, pak by mohla takové opatření zavést jednotlivě každá členská země. V tomto případě by se to ale vztahovalo pouze na domácí produkty. Ministr zatím nechtěl předbíhat, zda Praha takovémuto omezenému opatření přistoupí, či nikoli.   Evropská komise se už nechala slyšet, že v příštích týdnech hodlá přijít s návrhy nových opatření. Ta by měla pomoci zabránit opakování situace, kdy dioxiny kontaminovaly zvířecí krmivo a skrze něj i vejce či drůbeží a vepřové maso.   Německo dnes prezentovalo desetibodový plán, který kvůli dioxinové aféře hodlá zavést. Mimo jiné se zpřísní kontroly, pro firmy vyrábějící krmiva bude složitější získat patřičné licence a také bude povinné pojištění výrobců krmiv proti odpovědnosti.   O tom Češi zatím neuvažují. "V tuto chvíli neuvažujeme o tom, že bychom požadovali, aby naši výrobci krmných smění řešili takového opatření pojištěním," řekl Fuksa. Je ale podle něj jasné, že v Německu se tato opatření promítnou do cen potravin. Němci prý navrhli, že by unie měla projednat, zda by takovýto plán, jaký mají oni, neměl být zaveden i v celé "sedmadvacítce".   Praha v minulých dnech kritizovala systém včasného varování, který v EU existuje. Vadilo jí, jakým způsobem byla o nebezpečí informována. Fuksa ale řekl, že už si to s Němci vysvětlili. Nebylo to podle něj chybou systému, nýbrž kriminálním činem daného subjektu, který to v rozporu s pravidly správně nenahlásil. "Bylo to selhání jednotlivce, nebylo to selhání systému," řekl.   "Tady prohřešek jedné nezodpovědné firmy vlastně skoro likvidačně poškodil skoro pět tisíc farem. Tento dominový efekt hrozí u jakéhokoli jiného zamíchání jakékoli jiné chemikálie do jakékoli jiné potraviny," uvedl Fuksa.   pkt jw  