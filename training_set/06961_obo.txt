 Lidl má v ČR poprvé mluvčí, kterou se stala Lucie Borovičková  Praha 12. května (ČTK) - Diskontní řetězec Lidl, který na tuzemský trh vstoupil v roce 2003, má v Česku poprvé tiskovou mluvčí. Nově zřízené funkce PR manažerky a tiskové mluvčí společnosti Lidl ČR se v těchto dnech ujala Lucie Borovičková (31), která dosud pracovala v Českých Radiokomunikacích. ČTK to dnes oznámila společnost Lidl ČR. V Česku Lidl provozuje více než 200 prodejen.   Lidl ČR dosud tiskovou mluvčí oficiálně neměl a média o dění v této maloobchodní firmě sporadicky informovali pracovníci jiných oddělení. "Lucie Borovičková má za sebou řadu zkušeností z oblasti komunikace a public relations, které nabrala ze svých předešlých působišť. Obor public relations si osvojila při práci v agentuře PR Point, kde zastávala pozici PR konzultanta. Do společnosti Lidl přišla z firmy České Radiokomunikace. Zde se starala o kompletní externí a interní komunikaci společnosti," stojí v tiskové zprávě společnosti Lidl ČR.   Borovičková vystudovala mediální studia na Fakultě sociálních věd Univerzity Karlovy. Kromě toho má také titul z informačního managementu. Plynně dohovoří anglicky, německy a francouzsky.   Lidl patří spolu s hypermarkety Kaufland do německé maloobchodní skupiny Schwarz, které na loňském žebříčku největších tuzemských obchodníků připadlo s odhadovanými tržbami 60 miliard korun první místo.   beh mha  