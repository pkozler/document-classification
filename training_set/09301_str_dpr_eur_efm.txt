 Airbus vyhrál i loni souboj zakázek, dodal rekordní počet letadel  Toulouse 17. ledna (ČTK) - Evropský výrobce letadel Airbus vyhrál loni nakonec třetí rok po sobě souboj zakázek s americkým konkurentem Boeing, i když ještě v listopadu za ním zaostával. Firma navíc minulý rok dodala zákazníkům rekordní počet letadel, plyne z dnešního sdělení Airbusu, dceřiné firmy ze skupiny letecké a kosmické techniky EADS.   Airbus loni prodal celkově 644 letounů v úhrnné katalogové ceně přes 84 miliard dolarů (1,5 bilionu Kč) proti 625 letadlům Boeingu. Airbusu se podařilo překonat Boeing až díky vlně prosincových zakázek, která ukázala překvapivě silné oživení na mladých růstových trzích světa.   Po odečtení zrušených zakázek prodal Airbus 574 letadel v hodnotě 74 miliard dolarů ve srovnání s 530 stroji, na něž získal pevné zakázky Boeing. Evropská firma tak získala na světovém trhu velkých civilních letadel podíl 52 procent.   Airbus dodal zákazníkům rekordních 510 letadel, o 12 více než předloni, Bylo to poosmé za sebou více než Boeing, jehož dodávky klesly o čtyři procenta na 462.   Generální ředitel Airbusu Tom Enders odhadl, že firma zvýší letos dodávky na 520-530 strojů a ještě více letadel se jí podaří prodat. Celkové tržby Airbusu loni podle Enderse dosáhly "asi 30 miliard eur" po předloňském výsledku 28,1 miliardy eur.   hp vju  