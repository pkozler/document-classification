 Před 90 lety se konala oficiální premiéra hry R.U.R.  --------------------    Ke zpravodajství: ilustrační FOTO ve Fotobance   --------------------    Praha 24. ledna (ČTK) - Ačkoli byla světoznámá hra Karla Čapka s názvem R.U.R. poprvé uvedena 2. ledna 1921 Jednotou divadelních ochotníků Klicpera v Hradci Králové, oficiální premiéra se konala v pražském Národním divadle až 25. ledna téhož roku, tedy před devadesáti lety. Od té doby drama, které mimo jiné dalo lidstvu slovo robot, slavilo úspěchy po celém světě a hraje se dodnes.   Hra o dokonalých robotech měla dvě premiéry vinou nedorozumění. Hradečtí ochotníci údajně kus nastudovali k překvapení všech i samotného Čapka a jelikož Národní divadlo muselo premiéru z technických důvodů odložit téměř o měsíc, stali se premianty oni. Dopis, který jim nařizoval, aby se svou premiérou také počkali, totiž údajně nedošel.   Hlavním poselstvím Rossumových univerzálních robotů, jak zní nezkrácený název díla, je varování před případnými negativními vlivy techniky na lidstvo. Čapek do hry vtělil své obavy o jeho budoucnost založené na zkušenosti s drastickou destrukcí za první světové války. Samotné slovo robot však údajně pochází od Čapkova bratra Josefa, se kterým se autor radil. Karel původně navrhoval labor, zalíbil se mu ale Josefův návrh odvozený od slova robota.   sat ped  