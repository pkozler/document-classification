 Musherka Henychová se chystá do Norska na náročný závod  --------------------    Ke zpravodajství: FOTO ve Fotobance  ID foto: P200903230362901, P200903230353501, P200903230354101   --------------------    Horní Maxov (Jablonecko) 4. ledna (ČTK) - Česká musherka Jana Henychová se na začátku února chystá do Norska na Femundlopet, šestisetkilometrový závod psích spřežení. Klání je zároveň Mistrovstvím světa závodu psích spřežení na dlouhé tratě a Henychová na něm bude ve útočit na čelní pozice, sdělila dnes ČTK její mluvčí Milena Jelínková.   Musherka z Horního Maxova na Jablonecku se svým týmem absolvovala náročné závody v Norsku i v posledních letech. Ten, na který se přihlásila letos, bude zvláštní i tím, že má v rámci mistrovství poprvé také kategorii čistokrevných psů, do níž se Henychová se svými sibiřskými husky hlásí.   "Ujet 600 kilometrů bychom mohli zvládnout, máme za sebou i delší tratě," uvedla musherka. Jednotlivé etapy jsou podle ní v porovnání s jinými závody překvapivě poměrně krátké, měří od 75 do 100 kilometrů. Musher, který chce uspět, jede ale téměř bez přestávky.   "V checkpointu zastaví, aby obstaral psy, dal jim najíst, zkontroloval je a namasíroval, čas na odpočinek mushera však nezbývá a hned po několika hodinách jede dál," dodala Henychová. Těm nejlepším k překonání celé trati stačí něco málo přes tři dny.   Závod se pojede zhruba 300 kilometrů od norské metropole Osla, předchozí norské závody Henychová absolvovala mnohem severněji. Účastnící klání se přesto musí připravit na velké množství sněhu a teploty hluboko pod bodem mrazu. Počítat nemohou ani s nadbytkem slunečního svitu. Závod totiž startuje 3. února, kdy v Norsku stále panuje polární noc.   jem kš  