 Areál na Vinici v Pardubicích může dostat evropské dotace  Pardubice 11. ledna (ČTK) - Pardubice mají pro sportovní areál na Vinici připravené evropské dotace kolem 85 milionů korun. Pokud se ale subjekty, které jej využívají a vlastní, nedomluví na dalším postupu, půjdou peníze například na letní stadion. ČTK to řekla primátorka Štěpánka Fraňková (Sdružení pro Pardubice).   "Rozhodli jsme se, že do toho jako město vstoupíme. Pozveme si všechny na jednání. Když do konce ledna nedojde ke shodě, budeme hledat jiný projekt," řekla Fraňková.   Nyní nemůže nikdo podat žádost o dotaci. Areál vlastní Tělovýchovná jednota Tesla. Dlouhodobě jej ale pronajala fotbalistům, což jí blokuje možnost podat žádost. Působí tam rovněž juniorští fotbalisté, kteří ale jako občanské sdružení rovněž žádat o dotace nemohou. Další věc je budoucí využití areálu, na čemž se jednotlivé organizace neshodly.   "Teď je nejdůležitější dojít ke kompromisu, vyřešit technicko-organizační věci, ne to, co v areálu jednou bude. My máme zájem, aby se stal multifunkčním areálem pro různé druhy sportů," řekla Fraňková.   Pardubicím zbylo v takzvaném Integrovaném plánu rozvoje města kolem 140 až 150 milionů korun, na areál Vinice může jít odhadem 85 milionů korun. Pokud se jednání nepohnou z místa, město vypíše další veřejnou výzvu na jiný projekt nebo podá vlastní žádost samo a za peníze opraví třeba letní stadion. Projekt musí být rozsahem podobný modernizaci plaveckého areálu, který ze souboru evropských investic město vyřadilo, dodala Fraňková.   jlc snm  