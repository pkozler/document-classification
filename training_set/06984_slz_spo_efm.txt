 Soud eviduje 1877 věřitelů Sazky, hodnota pohledávek 32,1 mld. Kč  Praha 5. května (ČTK) - Městský soud v Praze eviduje zatím 1877 věřitelů loterijní společnosti Sazka, hodnota jejich pohledávek již přesahuje 32,1 miliardy Kč. ČTK to řekla mluvčí soudu Martina Lhotáková s tím, že Městský soud v Praze nemá zatím k dispozici celkový počet věřitelů a sumu jejich pohledávek. "Očekáváme, že definitivní čísla budeme znát zřejmě v pátek," dodala. Sazka je v úpadku od konce března.   Městský soud tak dnes nezaznamenal žádnou miliardovou pohledávku jako v minulých dnech, kdy zapsal mimo jiné přihlášku pohledávky věřitele Alfa Capital Holdings Ltd, jejíž výše byla identická s pohledávkou Občanského sdružení Zelený Ostrov a činila 8,128 miliardy korun. Alfa Capital Holdings přihlásil pohledávku jako podmíněnou a jako důvod jejího přihlášení uvedl smlouvu o postoupení pohledávky uzavřenou s Občanským sdružením Zelený ostrov (OSZO). To ji ovšem podalo také, což však jeho akcionáři zpochybnili.   Podobně soud zapsal v úterý přihlášku pohledávky The Bank of New York Mellon, jejíž výše byla identická s výší pohledávky Bank of New York Mellon Corporate Trustee Services za 4,94 miliardy Kč. Banka je zajišťovacím agentem držitelů dluhopisů Sazky. Bank of New York Mellon Corporate Trustee Services přihlásil pohledávku jako podmíněnou v pozici paralelního věřitele kvůli ochraně svých práv, a to pro případ zpětvzetí, či odmítnutí přihlášky The Bank of New York Mellon. Většinovými držiteli dluhopisů jsou společnosti kontrolované investičními skupinami PPF a KKCG.   O platnosti řady pohledávek zřejmě rozhodnou soudy. Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd mha  