 Slávisté nabírají sílu v Krkonoších a vyhlížejí posily do útoku  --------------------    Ke zpravodajství: FOTO/aktuality; AUDIO   --------------------    Pec pod Sněžkou (Trutnovsko) 13. ledna (ČTK) - Usilovným čtyřfázovým tréninkem se snaží v těchto dnech fotbalisté pražské Slavie nabrat na kondičním soustředění v Peci pod Sněžkou sílu na jarní boje o udržení. Trenér čtrnáctého celku první ligy Michal Petrouš má v Krkonoších k dispozici 26 hráčů včetně nové tváře útočníka Zbyňka Pospěcha, který je v pražském klubu na testech. Slávistický kouč touží i po dalších posilách a věří, že aspoň dva útočníky tým z Edenu nakonec získá.   Jedním z nich by mohl být Pospěch. I když měl kvůli nezaplacenému smluvnímu dluhu agentovi zastavenou činnost a dlouhou dobu nehrál soutěžní utkání, Petrouš věří, že by byl pro Slavii platnou posilou.   "Je to přesně ten typ důrazného hráče, který nám chybí. Navíc trénoval v divizních Kravařích, takže to není tak, že by nic nedělal. Je vidět, že má velkou motivaci. Je tu na dvouměsíčních testech a uvidíme, jak mu to půjde hlavně v zápasech," řekl dnes novinářům Petrouš.     Vedle Pospěcha Slavia stále usiluje o Daniho Chigoua z druholigové Dukly Praha, který by měl nejprve přestoupit do Jablonce a pak následně zamířit vypomoci na hostování do Edenu. Definitivní dohoda ale zatím ještě nepadla. "Jednání se protáhla a nedošlo zatím k dohodě mezi Jabloncem a Duklou. Teď je to hlavně otázka samotného hráče," podotkl Petrouš.   Zopakoval, že Pražané nadále usilují o nejmenované českého hráče působícího v zahraničí. O Michala Papadopulose z nizozemského Heerenveenu ale prý nejde. "Od začátku byl sice v našem hledáčku, ale vyjádřil přání zůstat v zahraničí," řekl Petrouš. Ten navíc stojí ještě o zahraničního fotbalistu, který hraje v cizině. "Je to Slovák, který působí v zahraničí," uvedl slávistický kouč.   Věří, že aspoň dva nové útočníky by nakonec Pražané mohli pro jaro získat. "Určitě je lepší víc útočníků než míň. Je možné, že by nakonec mohli přijít dva," řekl Petrouš.   S týmem je v tomto týdnu na Boudě Máma v Peci pod Sněžkou, kde slávisté sbírají kondici pro jarní bitvy o záchranu. Petrouš jim nezvykle naordinoval čtyřfázové tréninky. Začínají před snídaní už v 7:15 a končí závěrečným večerním blokem.   Prim hrají výběhy v terénu. Na běžky se dostali slávisté jen ve středu, a to ještě pouze polovina kádru. "Nechtěl jsem zbytečně riskovat, že by se někdo zranil," podotkl Petrouš. K regeneraci mají slávisté k dispozici také dvě vířivky, větší bazén, tři různé typy sauny a dvě masérny.   Petrouše těší, že v Peci pod Sněžkou se zatím příliš neprojevila současná obleva. V noci dokonce připadl nový sníh. "Měl jsem z toho terénu strach, ale už teď můžu říct, že jsme vše absolvovali podle plánu," uvedl. Pochvaluje si i zdravotní stav hráčů. "S lehkou virózou sice musel odjet Petr Mareš, ale jinak kluci žádné problémy nehlásili. Jen brankář Hanuš si stěžoval, že ho pobolívá achilovka," řekl Petrouš.   Na hráčích prý vidí velké zaujetí. "Nikdo se nechce podepsat pod sestup. Tohle je pro ně velká motivace, aby se prostě zachránili," doplnil.   pha nkr  