 Déšť zvyšuje v Libereckém kraji hladiny řek  Aktualizovali jsme podle informací povodí a meteorologů ke 14:00.   --------------------    Liberec 14. ledna (ČTK) - Hladiny řek v Libereckém kraji nadále stoupají. Druhý povodňový stupeň, tedy pohotovost, odpoledne platí na Panenském potoce v Pertolticích pod Ralskem a také na Ploučnici ve Stráži pod Ralskem na Českolipsku. Prvního povodňového stupně, značící bdělost, dosáhly podle vodohospodářů a meteorologů i další řeky. Hladiny budou odpoledne ještě stoupat.   Vodní toky dosáhly první povodňový stupeň už ráno na Lužické Nise v Liberci, na Řasnici ve Frýdlantu a na Ploučnici v Mimoni a ve Stráži pod Ralskem. Odpoledne už platí i na Jeřici v Mníšku na Liberecku, a také na Jizeře v Železném Brodě na Jablonecku.   Starostka Pertoltic Jiřina Kábelová ČTK řekla, že hladina Panenského potoka stoupá od rána a dosáhla asi 150 centimetrů. Zatím se ale voda drží v korytě. Během ničivých bleskových záplav, které v srpnu Liberecký kraj postihly, vystoupal Panenský potok až na tři metry.   Podle dispečera Povodí Labe budou hladiny Jizery, Lužické Nisy nebo Jeřice a dalších řek stoupat i odpoledne. "Určitě na těchto tocích vzestup ještě stále čekáme," uvedl dispečer. Dá se podle něj očekávat například i na Kamenici v Plavech na Jablonecku nebo na Lužické Nise v Proseči nad Nisou. Zda dosáhnou druhý povodňový stupeň i další toky, podle něj nyní není možné říct.   jem sap  