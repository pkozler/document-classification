 Labelux koupí výrobce luxusní obuvi Jimmy Choo  --------------------    Ke zpravodajství: ilustrační FOTO ve Fotobance  ID foto:  P200906100206801 ,  FO00363065    --------------------    Londýn/New York 23. května (ČTK) - Soukromá luxusní skupina Labelux GmbH koupila britského výrobce luxusní obuvi a doplňků Jimmo Choo. Hodnota transakce nebyla zveřejněna, podle zdrojů blízkých dohodě činí zhruba 500 milionů britských liber (14,1 miliardy Kč).   Labelux získal výrobce luxusní obuvi od investičního fondu TowerBrook Capital Partners LP a dalších, minoritních akcionářů. TowerBrook koupil podíl ve firmě v roce 2007 za 185 milionů liber a učinil z britské firmy globální značku obuvi známou jehlovými podpatky, kterou si obouvají bohatí a slavní. TowerBroook původně uvažovala i o nabídce akcií v Hongkongu.   Akvizice má být dokončena v červnu. Nejvyšší vedení firmy, včetně spoluzakladatelky a kreativní ředitelky Tamary Mellonové a generálního ředitele Joshuy Schulmana, má zůstat ve firmě. Mellonová rovněž získá podíl v dceřiné firmě, která bude vlastnit Jimmy Choo.   Firmu Labelux založila v roce 2007 německá miliardářská rodina Reinmannových. Podle médií Labelux svojí nabídkou překonal konkurenční nabídku od TPG Capital. Labelux vlastní značky luxusního zboží Bally, newyorského výrobce oblečení Derek Lam, londýnské klenotnictví Solange Azagury-Partridge, italského výrobce doplňků Zagliani či výrobce obuvi Bally.   Firma Jimmy Choo sídlí v Londýně. Založila ji v roce 1996 Mellonová, bývalá šéfredaktorka časopisu Vogue, a výrobce obuvi Jimmy Choo. Ten svůj podíl prodal v roce 2001. Kromě proslulé dámské obuvi vyrábí kabelky, brýle, šátky, pásky, parfémy a má i pánskou řadu obuvi. Loni tržby společnosti činily 150 milionů liber a od počátku letošního roku rostou dvouciferným procentním tempem, napsaly agentury AP a Reuters.   Boty na jehlovém podpatku Jimmy Choo si oblíbila hlavní představitelka seriálu Sex ve městě Carrie Bradshawová. Kromě hollywoodských hvězd Cate Blanchettové, Halle Berryové, Charlize Theronové, Julie Robertsové a Hilary Swankové si lodičky Jimmy Choo obula i první dáma Spojených států Michelle Obamová na inauguraci svého manžela.   irl jw  