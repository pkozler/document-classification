 Číňani přerušili stavbu dálnice v Polsku, mají problémy  Zprávu jsme rozšířili v 1. a 5. odstavci o reakci polského ředitelství silnic a dálnic a ministra infrastruktury, v posledním odstavci o informace z ČR.   --------------------    Varšava 19. května (zpravodajka ČTK) - Kvůli problémům konsorcia v čele s čínskou firmou China Overseas Engineering Group (COVEC) byla v Polsku přerušena stavba dvou úseků dálnice A2, která má spojit Varšavu s Berlínem. Agentuře AFP to řekl mluvčí ministerstva infrastruktury. Konsorcium, které v tendru porazilo konkurenci díky výrazně nižší ceně, má dluhy u subdodavatelů. Ti proto přerušili práci na stavbě. Polské ředitelství silnic a dálnic ujišťuje, že dálnice bude hotová ve stanoveném termínu.   Polské firmy, které pracují pro COVEC, jsou nespokojeny se stále se opožďujícími platbami. "Mně dluží několik stovek tisíc zlotých (řádově miliony korun), ale znám firmy, které čekají dokonce na několik milionů zlotých," cituje dnes Gazeta Wyborcza majitele jedné z polských společností. Subdodavatelé odmítli na stavbě dále pracovat a informovali COVEC o tom, že budou pokračovat tehdy, až dostanou peníze.   "Pokračujeme v jednáních s COVEC, vyzvali jsme čínskou stranu, aby neprodleně zaplatila své účty," řekl AFP mluvčí ministerstva infrastruktury Mikolaj Karpiński. Aby zachránil firmu před ztrátou této zakázky, přijel do Polska šéf COVEC. "Očekáváme od dodavatele, že se zaváže, že se stavbou dálnice A2 už nebudou problémy a že subdodavatelé nebudou mít důvod si stěžovat," uvedl v deníku Gazeta Wyborcza náměstek ministra infrastruktury Radoslaw Stempień.   Firma COVEC má do 30. května ukončit první etapu stavby dálničních úseků. Podle polského listu ale nemá šanci, aby to stihla. Pokud nebude dodržovat termíny, polské ředitelství silnic a dálnic jí bude moci vypovědět smlouvu a hledat jinou firmu, která zakázku převezme.   Polské ředitelství silnic a dálnic (GDDKiA) připouští, že COVEC "drobná zpoždění" s placením subdodavatelům má, nepředstavuje to ale prý ohrožení pro realizaci této investice. Šéf resortu infrastruktury Cezary Grabarczyk řekl, že nevěří, že by čínská firma, pro kterou je zakázka na stavbě dálnice A2 "propustkou" na trh v Evropské unii, chtěla riskovat svoji budoucnost v Evropě.   COVEC v uplynulých měsících musel do Polska dovézt několik stovek dělníků z Číny, polští podnikatelé nechtěli s tímto konsorciem spolupracovat.   GDDKiA plánovalo, že ho dva dálniční úseky mezi Lodží a Varšavou v délce asi 50 kilometrů vyjdou na 2,9 miliardy zlotých (přes 18 miliard korun), China Overseas Engineering Group ale nabídla, že je postaví za necelé 1,3 miliardy zlotých. Nabízená cena byla o několik desítek procent nižší než ta, se kterou přišla konkurence.   Podle plánů by dálniční spojení mezi Varšavou a německou hranicí mělo vzniknout do fotbalového mistrovství Evropy, které za něco více než rok pořádá Polsko společně s Ukrajinou. Dálnice A2 má propojit Poznaň a Varšavu, tedy dvě pořadatelská města. Pokud by nevznikla včas, čeká fotbalové fanoušky nebezpečná jízda po úzkých a ucpaných silnicích.   V Česku loni na podzim kvůli příliš vysokým cenám stavby dálnic o možnosti zapojení levnějších čínských firem jednal tehdejší ministr dopravy Vít Bárta s velvyslancem Číny. V minulosti opakovaně kritizoval české Ředitelství silnic a dálnic za neefektivnost výstavby komunikací.   hab vju dvd  