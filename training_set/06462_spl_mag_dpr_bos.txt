 Do Česka zamířil zimní závod historických sporťáků Winter Trial  --------------------    Ke zpravodajství: FOTO/aktuality; VIDEO; AUDIO   V headlinu, titulku a 1. odstavci jsme opravili chybný anglický název závodu "Winter Trail" na správný "Winter Trial".   --------------------    Wolfsburg (Německo) 23. ledna (ČTK) - Německým Wolfsburgem, který je známý hlavně výrobou automobilů Volkswagen, dnes burácely nablýskané sportovní mercedesy, fordy, jaguáry a porsche. Vyrazily odsud na údajně nejnáročnější zimní orientační dálkový závod pro automobilové veterány zvaný Winter Trial. Trať 11. ročníku této rallye vede také mnoha českými a moravskými městy a končí v Karlových Varech, kam účastníci dojedou v pátek.   Českou republikou "zimní zkouška" letos jede už pošesté. V roce 2008 dokonce startovala v Praze. "Nikde jinde v Evropě jsme nenašli tolik nadšenců do rallye. Je tam skvělá atmosféra, skvělá země, vždycky je tam trochu sněhu, což je pro nás důležité, protože je to zimní závod," řekl ČTK hlavní organizátor Bart Rietbergen, který každé posádce před mávnutím startovního praporku potřásl rukou a popřál štěstí.   Letos se jich na start postavilo 80, většinou z Nizozemska, Velké Británie nebo Irska. Převahu v závodním poli mají sportovní vozy ze 60. a 70. let minulého století, na trať vyrazili ale i dva skuteční veteráni - kabriolety Bentley z roku 1927 a 1931. "Celý týden pojedou bez střechy bez ohledu na to, jestli bude sněžit nebo pršet. To jsou ti praví závodníci, které rádi na téhle akci vidíme," poznamenal Rietbergen.   Poprvé je závod do Česka zavede v pondělí, kdy atraktivní podívaná pro všechny milovníky starších silných aut zavítá do Mostu, České Lípy a do Sosnové. Poté se přesune na území Polska, odkud se následující den účastníci vydají přes Letohrad a Šternberk do Brna. Oklikou přes Rakousko pak zamíří přes Kaplice, Volyni a Plzeň do Karlových Varů, kde závod vyvrcholí dojezdem u hotelu Pupp 28. ledna po poledni.   "Moc se tam těšíme. Bude tam velká párty, ale nejdřív si musíme trochu zazávodit," uzavřel nizozemský organizátor a odběhl pozdravit další startující.   Akce se koná pod hlavičkou Mezinárodní automobilové federace FIA a pořádá ji Rietbergenova organizace Classic Events. Jede se za plného provozu a doplňují ji testy na uzavřených okruzích. Letos tak závodníci vyzkouší své řidičské dovednosti například na mosteckém autodromu nebo na známé trati Ecce Homo ve Šternberku.   Soutěží se ve dvou kategoriích, závodní a "pro zábavu". Délka té náročnější je přes 2200 kilometrů a její součástí jsou i dvě noční rychlostní zkoušky. Jedna se pojede v okolí Plzně. Závod je náročný hlavně na orientaci, neboť účastníci dostávají mapy tratě až těsně před startem každé z nich a nesmějí používat navigační systémy. Jejich úkolem je ve stanovených časech projet určenými kontrolními body.   Jako první dnes na trať ve Wolfsburgu vyjeli loňští vítězové Nizozemec Gijs van Lennep s anglickým spolujezdcem Iainem Tulliem v Porsche 356 SC z roku 1964. Van Lennep v 70. letech dvakrát vyhrál slavný závod 24 hodin Le Mans a má na svém kontě i osm startů ve formuli 1. "Hrozně rád jezdím ve sněhu, naučil jsem se to už jako malý kluk. Závodění byla má profese, ale rallye je mé hobby," vysvětlil Nizozemec ČTK, proč se tohoto podniku účastní.   Velmi se prý těší hlavně na české a polské silnice. Zda se mu podaří obhájit vítězství, nechtěl předjímat. "Šance na první pětku je vždycky, pokud auto zůstane celé a já taky," dodal šampion Le Mans z let 1971 a 1976.   Filip Nerad dr  