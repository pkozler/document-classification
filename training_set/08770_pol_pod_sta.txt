 V Blansku brání ve stavbě cyklostezek potíže s výkupy pozemků  Blansko 6. května (ČTK) - V Blansku brání stavbě cyklostezek potíže s výkupy pozemků. Město má dva projekty, na něž měla radnice přislíbeny peníze z dotací. Jedna část stezek by měla spojit centrum s autobusovým nádražím v jeho jižní části, druhá jeho severní okraj s nedalekou obcí Ráječko. ČTK to dnes řekl blanenský starosta Lubomír Toufar (ČSSD).   "Pevně doufáme, že se vše podaří vyřešit tak, aby se již příští rok mohlo začít stavět. Pokud záměr vyjde, protnou cyklostezky město od jeho jihu až k severu a lidé se po nich dostanou od nádraží až do Ráječka," doplnil starosta.   Blanenská radnice dosud investovala do budování cyklostezek přibližně 12 milionů korun. Na pět milionů přijde dokončení jižní trasy z centra od Ježkova mostu, který je technickou památkou, až ke kilometr vzdálenému autobusovému nádraží.   Dalších pět milionů korun bude stát cyklostezka do zhruba čtyři kilometry vzdáleného Ráječka. Obec počítá s tím, že na novou komunikaci pro cyklisty z Blanska naváže další cyklostezkou do Rájce-Jestřebí, jehož chloubou je zámek.   Vladimír Klepáč snm  