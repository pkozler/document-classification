 Stavba tunelu Dobrovského se prodraží o stovky milionů korun  --------------------    Ke zpravodajství: GRAFIKA; AUDIO; FOTO/aktuality   Dodoplnili jsme informace v předposledním odstavci.   --------------------    Brno 10. ledna (ČTK) - Brněnský tunel Dobrovského se prodraží o stovky milionů korun. Klíčová jihomoravská dopravní stavba měla být dokončena letos v listopadu, koncem loňského roku byla ale zastavena poté, co soud zrušil stavební povolení. Každý měsíc zpoždění stojí stát 58 milionů korun. Novinářům to dnes řeklo vedení Ředitelství silnic a dálnic (ŘSD). Na soud se obrátili aktivisté ze sdružení Velký městský okruh Brno, podle nich nebyla zajištěna dostatečná ochrana před hlukem.   Podle generálního ředitele ŘSD Jiřího Švorce je už dnes jasné, že termín dokončení v listopadu 2011 se nestihne. "Ve stavební činnosti bude možno pokračovat nejdříve v březnu letošního roku," uvedl. Zdržení bude podle něj znamenat zpoždění lhůty výstavby nejméně o pět měsíců. Podle nejoptimističtější varianty se stavba prodraží řádově o stamiliony. Důvodem jsou náklady na úvěry, nájmy pozemků, nájmy budov, odkanalizování tunelu a podobně.   Soud případ vrátil ministerstvu dopravy, které se má znovu vypořádat s námitkami občanského sdružení. Zároveň ŘSD podalo kasační stížnost k Nejvyššímu správnímu soudu a žádá o vydání rozhodnutí, které by zajistilo pokračování ve výstavbě.   Podle Švorce se dále zhoršuje stav na provizorních komunikací, které jsou v souvislosti s výstavbou používány. V první polovině letošního roku měly být nahrazeny uvedením některých částí velkého městského okruhu do provozu. Budované estakády již jsou téměř dokončeny, ŘSD je ale nyní nemůže uvést do provozu. "Nastávají další problémy včetně zimní údržby provizorních komunikací. Nemůžeme je opravit ani zrekonstruovat, nemáme stavební povolení. Pokud by došlo k havarijnímu stavu a musela by být uzavřena křižovatka na ulici Hradecké, mělo by to dopad na území celého města," uvedl Švorc.   Zpoždění dokončení výstavby oddaluje i investice do oprav souvisejících komunikací, které plánuje město. Týká se to například ulice Minská v městské části Žabovřesky. Podle vedoucího odboru dopravy brněnského magistrátu Vladimíra Bielka už tato komunikace vykazuje známky havarijního stavu. "Situaci vnímáme negativně, pro dopravu ve městě je to bolestné," uvedl k zastavení výstavby tunelu Dobrovského Bielko. Hejtman Jihomoravského kraje Michal Hašek dnes kritizoval skutečnost, že soud stavební povolení zrušil zhruba tři roky po jeho vydání. Podle Haška by měla existovat zákonná lhůta, do kdy může soud v těchto případech rozhodnout. Prodražení stavby podle něj způsobí, že budou v rozpočtu ŘSD chybět peníze na některé další stavby v regionu.   Stavba tunelů a navazujících mimoúrovňových křižovatek se má stát součástí velkého městského okruhu v Brně, který by měl výrazně snížit tranzitní dopravu centrem města. Ražba tunelů skončila letos v březnu. Na tunely mají navazovat mimoúrovňové křižovatky. ŘSD dosud investovalo do výstavby 5,5 miliardy korun. Hotovo je zhruba z 80 procent.   vrn sap  