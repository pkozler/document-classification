 Opakované volby v Českém Těšíně vyhrála KDU-ČSL před ČSSD  V 1. odstavci jsme ve větě "K opakovaným volbám v sobotu přišlo 43 procent voličů" doplnili "tedy o čtyři procenta méně než na podzim". Doplnili jsme 3. a 4. odstavec s vyjádřením lídrů KDU-ČSL a ODS.   --------------------    Český Těšín (Karvinsko) 9. ledna (ČTK) - Opakované volby do zastupitelstva v Českém Těšíně na Karvinsku vyhrála KDU-ČSL a bude mít sedm křesel ze 27. Druhá skončila ČSSD (šest mandátů), třetí SOS pro Český Těšín (pět mandátů). V podzimních volbách, jejichž opakování nařídil soud kvůli kupčení s hlasy voličů, přitom KDU-ČSL byla až třetí za ČSSD a SOS pro Český Těšín. K opakovaným volbám v sobotu přišlo 43 procent voličů, tedy o čtyři procenta méně než na podzim. Výsledky zveřejnil Český statistický úřad na serveru  www.volby.cz . Podezření, že se za hlasy platilo, se objevilo i tentokrát.   Po původních volbách měla mít KDU-ČSL šest zastupitelů, ČSSD sedm a SOS pro Český Těšín šest. ODS bude mít v zastupitelstvu pět křesel, stejně jako po podzimních volbách. Do zastupitelstva se ještě dostali Nestraníci a KSČM, kteří budou mít po dvou zastupitelích. KSČM tak zůstala na stejném počtu, Nestraníci si o jedno křeslo polepšili.   Město s 25.500 obyvateli nejspíš povede stejná koalice jako dosud, tedy lidovci a občanští demokraté.  "Mnohem větším vítězstvím by pro mne byla čistá kampaň bez stran, které kupují hlasy. Chceme, aby o budoucnosti města rozhodovali skuteční voliči, a ne někdo, kdo je ochoten své volební právo i to, co se v jeho městě bude po další čtyři roky dít, prodat za pár set korun," uvedl v tiskovém prohlášení současný starosta a lídr KDU-ČSL Vít Slováček. Voliči se podle něj rozhodli ocenit to, co radnice dělá pro město.   "Chceme zachovat stávající středopravou koalici a pokračovat v další historické proměně města s významným finančním přispěním Evropské unie. Čekají nás další velké projekty, revitalizace sídliště Svibice, parku Sikory, výstavba nové lávky přes hraniční řeku a další," dodal lídr ODS a místostarosta Stanislav Folwarczny.   Opakované volby do zastupitelstva nařídil soud kvůli masivnímu skupování hlasů pro stranu SOS pro Český Těšín v podzimních volbách. Podle nevládní organizace Transparency International (TIC), která volby monitorovala, se hlasy kupovaly znovu, údajně pro dvě strany. "Pozornost byla oproti podzimním volbám vyšší, takže to pro organizátory bylo složitější. Taky se zvedla cena za hlas, tentokrát lidé dostávali zhruba 1000 až 1500 korun," řekl v sobotu projektový vedoucí TIC Stanislav Beránek. Uvedl, že TIC vychází z výpovědí lidí a zpracovává poznatky z terénu. "Pokud vyhodnotíme, že šlo o kriminální jednání, předáme to policii," uvedl Beránek. Dodal, že nikdo z oslovených lidí přímo neřekl, že dostal peníze.   vpl snm  