 Fiat dokončil oddělení automobilové divize od průmyslové  Milán 3. ledna (ČTK) - Italská strojírenská skupina Fiat dokončila oddělení divize osobních automobilů od průmyslové divize. S akciemi obou částí se ode dneška samostatně obchoduje na milánské burze. Informovaly o tom agentury AP a Reuters.   Akcie průmyslové divize Fiat Industrial, která zahrnuje producenta nákladních automobilů Iveco a výrobce zemědělských strojů CNH Global, zahájily obchodování na devíti eurech. Akcie divize osobních automobilů Fiat SpA se prodávaly za 6,90 eura. Akcie sloučené skupiny ve čtvrtek uzavřely na 15,43 eura.   Divize Fiat SpA zahrnuje automobilové značky Fiat, Lancia, Alfa Romeo, Ferrari či Maserati. Předpokládá se, že osamostatnění divize urychlí její fúzi s americkou automobilkou Chrysler. Fiat již v americkém podniku vlastní pětinový podíl a ovládá jeho vedení. Do konce příštího roku hodlá podíl zvýšit na 35 procent.   Skupina Fiat v loňském třetím čtvrtletí prudce zvýšila čistý zisk na 190 milionů eur (téměř pět miliard Kč) z 25 milionů eur před rokem.     pmh vju        