 Malajsijec opustil manželku - uvěřil, že je démon a chce ho zabít  Kuala Lumpur 6. ledna (ČTK) - Vlastní manželku opustil Malajsijec, který uvěřil tvrzení média z místního chrámu, že jeho žena je démon a chce ho zabít. S případem se malajsijskému deníku The Star svěřila odvržená žena, podle níž se s ní manžel, který pracuje jako manažer továrny, nyní chce rozvést. Setkat se odmítá i s jejich dvěma dospívajícími dětmi, protože se bojí, že by je žena mohla navést, aby ho zabili.   "To médium řeklo mému muži, že jsem proti němu posledních 15 let používala kouzla," řekla žena, kterou list identifikuje jen jako Loh. "Odmítl jíst nebo pít cokoli, co jsem připravila, protože si myslel, že jsem to otrávila," dodala s tím, že médium - jehož pohlaví zprávy neupřesňují - získalo na jejího muže velký vliv a chce ho zneužít. Ono médium má podle ní dluhy a manžel prý vybral všechny úspory jejich dětí, než rodinu opustil.   Malajsijci často vyhledávají duchovní rady a pomoc od celé škály léčitelů, médií či šamanů, když potřebují řešit pracovní či osobní problémy. Úměrně tomu ale stoupá také počet stížností na případy podvodů a sexuálního zneužívání, což vedlo malajsijskou vládu k rozhodnutí přijmout letos zákon, na jehož základě se všichni léčitelé budou muset registrovat u ministerstva zdravotnictví.   dk kš  