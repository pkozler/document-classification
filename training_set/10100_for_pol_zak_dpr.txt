 Jaroslaw Kaczyński tvrdí, že stále myslí na zemřelého bratra  Varšava 24. ledna (zpravodajka ČTK) - Šéf polské opozice Jaroslaw Kaczyński tvrdí, že prakticky neustále myslí na svého bratra-dvojče Lecha, který zahynul loni 10. dubna při leteckém neštěstí u západoruského Smolenska. Prezident Lech Kaczyński byl jednou z 96 obětí této katastrofy. Jaroslaw v neobvykle velice osobním rozhovoru, jenž dnes vyšel v bulvárním deníku Fakt řekl, že nevěří, že čas hojí rány, hlavně u člověka v jeho věku.   "Ztratil jsem dvojče. Člověk ho musí mít, aby pochopil, jaká je to ztráta," uvedl 61letý Kaczyński.   Jaroslaw Kaczyński se v rozhovoru také vrací k týdnům po smolenské katastrofě, kdy musel před svojí těžce nemocnou matkou vzhledem k jejímu zdravotnímu stavu předstírat, že se nic nestalo. "Štěstím v neštěstí bylo to, že máma byla kvůli nemoci také trochu otupělá, považovala mě za Leszka," řekl Jaroslaw Kaczyński. "Dbal jsem o každý detail, aby si ničeho nevšimla," dodal. Když vcházel do nemocnice, sundával si černou smuteční kravatu a sako a vyměňoval je za oblečení v jiných barvách.   Když se po několika týdnech zdravotní stav Kaczyńské zlepšil, vymyslel si Jaroslaw, že Lech odjel do Jižní Ameriky, odkud se nedá telefonovat a že každý den chodí do prezidentského paláce, aby se s ním spojil přes satelitní telefon. "Vymýšlel jsem historky o dalších zemích, které Leszek navštěvuje, o Peru, o Argentině, ale i to se časem vyčerpalo," vzpomíná Jaroslaw Kaczyński. Vhod mu přišel mrak sopečného prachu, který loni na jaře na několik týdnů zparalyzoval leteckou dopravu nad Evropou. Matce tvrdil, že bratr se nemůže vrátit do Polska letadlem, ale musí cestovat lodí. "Dokonce jsem našel konkrétní přístav... Popisoval jsem plavbu, že bylo málo kajut, že se o ně muselo dělit hodně lidí a že kvůli tomu docházelo k hádkám," vypráví Jaroslaw Kaczyński.   "Chvílemi jsem sám chtěl uvěřit těm historkám, že Leszek žije," poznamenal bratr tragicky zemřelého prezidenta.   Pravdu Jaroslaw Kaczyński matce řekl teprve koncem května. "Poté, co jsem jí řekl o Leszkovi, se její stav zhoršil a dlouho se nezlepšoval," uvedl. Jeho bratr byl podle něho po roce 1989 prvním "polským prezidentem, jak má být: vzdělaný, bez zatěžujících momentů v životopisu, bez majetku nejasného původu a hlavně bránícího zájmy Polska". Proto si prý zasloužil, aby byl pohřben na krakovském hradě Wawel, kde jsou pochováni polští králové a velikánové polských dějin. Toto rozhodnutí Poláky jen několik dnů po smolenské letecké katastrofě rozdělilo, proti pohřbu Lecha Kaczyńského a jeho ženy na Wawelu se na různých místech země konala protestní shromáždění.   Pro Jaroslawa Kaczyńského byl jeho bratr nejbližším člověkem i politickým spojencem. Během komunismu bratři působili v opozičním hnutí Solidarita, po roce 1989 se zapojili do politiky, před deseti lety založili sociálně-konzervativní stranu Právo a spravedlnost, v jejímž čele se postupně vystřídali.     hab mik  