 Zumba se nedá popsat, musí se procítit, říká její tvůrce Perez  --------------------    Ke zpravodajství: FOTO ve Fotobance  ID foto:  F201105060164401 ,  F201105060169501    --------------------    Praha 6. května (ČTK) - Populární cvičení zumba, které vzniklo propojením tance a posilovacích cviků za doprovodu latinsko-americké hudby, podle jeho tvůrce Beta Pereze za pouhých pár let od základu změnilo život milionům lidí. "Je to nový životní styl. Je těžké popsat, co to vlastně zumba je. Musíte ji prostě cítit," řekl dnes Perez novinářům v Praze. Do ČR přijel, aby vedl lekci zumby pro 4000 lidí, která se uskuteční v sobotu v pražské O2 areně.   "Zumba přináší jedinečný zážitek výměny energie mezi lidmi a lektorem," konstatoval Perez. Koncept zumby vymyslel počátkem 90. let v rodné Kolumbii, když si zapomněl vzít kazetu s hudbou na lekci aerobiku; improvizoval proto na latinsko-americké rytmy salsu a merengue. Pro spojení tance a cvičení byl ideální osobou - profesionálně působil nejen jako lektor fitness, ale i jako choreograf. Na jeho choreografie tančily největší kolumbijské hvězdy, mimo jiné zpěvačka Shakira.   "Beto si uvědomil, že lidé v dnešní uspěchané době nemají čas na cvičení, ale udělají si čas na zábavu. Řekl si proto: 'Udělejme ze cvičení zábavu'," řekl pořadatel sobotní párty Michael Zima. Zumba je podle něj unikátní tím, že je jediným cvičením, které mohou na stejné lekci absolvovat celé rodiny, třeba matka s dcerou i její babička.   Kromě základní podoby zumby vznikly nové varianty cvičení vhodné pro děti, seniory, těhotné ženy; zumba se dá cvičit i ve vodě v bazénu. Při speciálním cvičení zaměřeném na posilování se zumba cvičí s lehkými činkami; v jiných hodinách se zase cvičí se stoličkou, lidé při sedání a vstávání více posilují břišní svaly.   "V zumbě je velká volnost, instruktoři mohou do svých hodin vložit vlastní kreativitu," konstatoval Zima. Při hodinách obvykle používají alba s vybranou vhodnou hudbou. Lidé si vhodného cvičitele mohou vybrat prostřednictvím  internetových stránek  věnovaných zumbě, kterou podle Zimy nyní pravidelně cvičí 12 milionů lidí ve 125 státech.   Název cvičení vznikl ze španělského slova rumba označujícího druh tance i zábavu na párty. "Jako obchodní značku jsme to ale nemohli použít. Proto jsme chtěli změnit první písmeno názvu. Zkoušeli jsme postupně všechna písmena abecedy a vhodné se nám zdálo teprve to poslední," zavzpomínal podnikatel Alberto Perlman, který byl spolutvůrcem konceptu, jímž se zumba rozšířila do celého světa.   Jiří Janda dr    