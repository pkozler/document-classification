 Německo má deset obětí střevní nákazy, vrchol prý teprve přijde  --------------------    Ke zpravodajství: PROFIL; AUDIO   Aktualizovali jsme počet nakažených v Německu v 1. odstavci, doplnili jsme informace z Rakouska a Maďarska v 5. odstavci a vyšetřování původu kontaminace v 7. odstavci.   --------------------    Berlín 29. května (zpravodaj ČTK) - Německo má k dnešku už deset obětí nebezpečné střevní nákazy a přes 1200 prokazatelně infikovaných. Odborníci navíc předpokládají, že současná epidemie ještě nedosáhla svého vrcholu. Německá ministryně zemědělství Ilse Aignerová dnes v tisku znovu varovala před konzumací syrových rajčat, salátu a salátových okurek, které by mohly být zdrojem smrtící infekce.   Evropské centrum pro prevenci a kontrolu nemocí (ECDC) ve Stockholmu označilo epidemii vyvolanou střevní bakterií zvanou enterohemoragická Escherichia coli (EHEC) za jednu z největších svého druhu na světě a v Německu vůbec nejhorší v dějinách. Ročně se ve Spolkové republice touto bakterií nakazí v průměru necelých 1000 lidí, nyní byl tento počet překročen za zhruba 14 dní. Několik stovek osob je navíc ve velmi vážném stavu; běžně jsou to jen desítky.   Nákaza se objevila i v dalších zemích. Ze Švédska je k dnešnímu dni hlášeno 30 nemocných, z Dánska devět, v Británii jsou tři nakažení a v Nizozemsku a ve Švýcarsku po jednom. Všichni podle dostupných informací byli před onemocněním v Německu. Švédské a dánské úřady už kvůli tomu varovaly své občany, aby byli při cestách do Německa zvlášť opatrní.   Podle české Státní zemědělské a potravinářské inspekce (SZPI) se okurky, v nichž by mohla být nebezpečná bakterie, dostaly i do českých prodejen. Do obchodů firmy Country Life a dalším odběratelům bylo dodáno 106 okurek. Po zjištění informace o možné kontaminaci byla zelenina zajištěna a inspekce vzorky kontroluje. Výsledky by měly být k dispozici během několika dní.   Podle zástupců Evropské unie se kontaminované okurky dostaly i do Rakouska a Maďarska. Podle maďarských úřadů zeleninu do země zřejmě dopravil dovozce ve stejné zásilce, která šla z Německa do Česka. Maďarští zdravotníci dnes oznámili, že podle dostupných informací v zemi zatím nikdo nebezpečnou průjmovou chorobou neonemocněl.   Zdrojem nákazy jsou pravděpodobně salátové okurky ze Španělska, na nichž bakterie EHEC objevili zdravotníci v Hamburku, který je jedním z nejvíce zasažených míst v Německu. Zemský ministr zdravotnictví sousedního spolkového státu Šlesvicka-Holštýnska Heiner Garg však předpokládá, že zdrojů muselo být více a podobně jako další odborníci tvrdí, že vrchol epidemie teprve přijde.   Na farmách ve Španělsku, odkud kontaminované okurky údajně pocházely, odborníci testují vzorky půdy a vody. Výsledky testů budou známy v úterý nebo ve středu a měly by určit, zda se bakterie dostala do zeleniny přímo na farmách, nebo jestli byly okurky kontaminovány jinde.   Spolková ministryně zemědělství Aignerová v nedělníku Bild am Sonntag zopakovala varování před konzumací nejen syrových salátových okurek, ale i rajčat a listového salátu, které nakažení podle nedávného zjištění Institutu Roberta Kocha ve zvýšené míře jedli. "Dokud se expertům v Německu a ve Španělsku nepodaří bezpečně pojmenovat zdroj nákazy, platí obecné varování před zeleninou dál," prohlásila ministryně, do jejíhož rezortu spadá i ochrana spotřebitelů.   str fln šeb  