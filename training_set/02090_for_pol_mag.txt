 Fotky amerického prezidenta vyvolaly otázky, zda si nebarví vlasy  Washington 24. ledna (ČTK) - Barví si americký prezident Barack Obama vlasy? To je podle agentury DPA otázka, na kterou se po zveřejnění Obamových fotek ze středečního setkání s čínským prezidentem Chu Ťin-tchaem snaží najít odpověď řada Američanů.   Na snímcích z ranního uvítacího ceremoniálu pro čínského prezidenta, který byl na čtyřdenní státní návštěvě USA, se totiž Obamovy vlasy zdají být našedivělé, zatímco na fotkách ze státní večeře vypadají černé. Média od té doby spekulují o tom, že se devětačtyřicetiletý Obama při setkání s čínským prezidentem chtěl ukázat v nejlepším světle, a proto si vlasy obarvil.   Podle DPA vypadal americký prezident na večerních fotkách o něco mladší; podobně, jako když se před dvěma lety ujímal úřadu. Doba v náročné funkci hlavy Spojených států si ale vybrala svou daň a Obamovy vlasy během ní výrazně zešedivěly. Sám Obama o tom loni v létě žertoval. "Změny se dosahuje těžko," řekl v narážce na svůj předvolební slogan. "Nevím, jestli jste si toho všimli, ale to je důvod, proč jsem zešedivěl," dodal tehdy.   mtw pek  