 Ledovou bariéru na řece v Černošicích s sebou vzala velká voda  Upravili jsme zprávu v celém rozsahu, doplnili informace o rozsahu škod a vyjádření starosty města.   --------------------    Černošice (u Prahy) 9. ledna (ČTK) - Nebezpečí zatopení dalších domů kvůli zvýšené hladině Berounky v Černošicích u Prahy je nyní zažehnáno. Ledová bariéra, která ucpala koryto Berounky, se utrhla a odplavala po proudu. Při vylití řeky z koryta bylo zatopeno deset domů a několik zahrad. Na obecním majetku vznikla po povodni jen minimální škoda, řekl dnes ČTK starosta Filip Kořínek (Věci černošické).   Povodňová komise města dnes rozhodla, že v Černošicích zatím ponechá druhý stupeň povodňové aktivity, protože v Berouně je hladina řeky ještě výše než v sobotu. Na Berounce i nadále platí první povodňový stupeň v Berouně a hlásí ho i monitorovací stanice ve Zbečně na Rakovnicku. "Naše koryto je už volné od ledu, takže další zatopení neočekáváme," řekl Kořínek.   Masa ker v řece se začala posunovat v sobotu po 18:00, úplně se uvolnila a odplavala po proudu. Voda se do koryta řeky vrátila krátce před půlnocí. Zvýšená hladina vody zatopila několik zahrad a sklepy deseti domů. Jaká je škoda na soukromém majetku, si netroufá starosta odhadnout. Předpokládá ovšem, že půjde o pojistné události. Na obecním majetku je škoda minimální. "Náklady budou spíše na vyčištění komunikací od ledu," řekl Kořínek.   Strážníci budou nyní kontaktovat majitele osmi rekreačních objektů se zatopenými sklepy, ve dvou domech žijí starousedlíci. "Chceme jim nabídnout pomoc s odčerpáním vody," uvedl starosta. Technické služby města začnou s odklízením půlmetrové vrstvy ledu, která se nahromadila na převážně nezpevněných cestách podél řeky.   Berounka se v sobotu začala vylévat mimo koryto řeky a do nejbližšího okolí. V Černošicích blokoval koryto částečně led. Během sobotního odpoledne koryto ještě více zúžily další kry, které připlavaly z Berouna a Karlštejna. Vedení obce spolu s hasiči a strážníky lidem z asi 50 ohrožených domů doporučilo evakuaci. Uzavřena byla také náplavka.   Bariéra se na Berounce vytvořila v pátek 31. prosince mezi jezem Mokropsy a ulicí Ke hřišti. Podobné problémy byly v Černošicích i před rokem.   zik snm  