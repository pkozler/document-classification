 Elton John nepočítá s tím, že bude pozván na Williamovu svatbu  --------------------    Ke zpravodajství: FOTO ve Fotobance  ID foto: F201101240141501, FO00049328   --------------------    Los Angeles 25. ledna (ČTK) - Britský zpěvák Elton John měl sice blízký vztah s princeznou Dianou, ale přesto prý nepočítá s tím, že bude pozván na svatbu jejího syna prince William a Kate Middletonové, která se uskuteční 29. dubna v Londýně.   "Na svatbu jsem nebyl pozván a neočekával bych, že budu," sdělila hudební hvězda agentuře Reuters. "Myslím, že jsou lidé přesvědčeni o tom, že budu automaticky pozván díky vztahu, který jsem měl s princeznou Dianou," řekl Elton John, který prý ani jednoho ze synů princezny moc dobře nezná, protože se s nimi setkal jen dvakrát.   "Přeju jim velmi šťastný společný život. Vypadají velmi spokojeně. William je skutečně úžasný muž a bude skvělým králem," dodal zpěvák na adresu Williama a jeho snoubenky.   Elton John zpíval v roce 1997 na pohřbu Diany, která zahynula při dopravní nehodě v Paříži, upravenou verzi písně  Candle in the Wind . O deset let později vystoupil i na vzpomínkovém koncertu na Dianu, který v Londýně uspořádali její synové William a Harry.   mtw kš  