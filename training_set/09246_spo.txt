 Neumannová chce, aby velké liberecké firmy dluh po MS odpustily  --------------------    Ke zpravodajství: AUDIO; FOTO/aktuality; VIDEO  Video:  http://multimedia.ctk.cz/cs/video/document/4309296/neumannova-chce-aby-velke-liberecke-firmy-dluh-po-ms-odpustily    Aktualizovali jsme 6. odstavec, doplnili jsme odkaz na video.   --------------------    Praha 27. ledna (ČTK) - Kateřina Neumannová vyzvala liberecké stavební firmy, Technickou univerzitu a Dopravní podnik, aby odpustily své pohledávky vůči organizačnímu výboru mistrovství světa v klasickém lyžování v roce 2009 v Liberci. Dluh po šampionátu by se tak podle jejích slov mohl snížit ze 112 na 55 milionů korun bez penále.   "Což už je řešitelnější," řekla na dnešní tiskové konferenci v Praze bývalá předsedkyně organizačního výboru MS. Už dříve uvedla, že se bude snažit uhradit především pohledávky menších firem, pro něž dluhy mohou znamenat existenční potíže. U největších věřitelů však pochopení nenašla.   Pro Dopravní podnik města Liberce i univerzitu je návrh neprůchozí. "To nepřichází v úvahu. Podle zákona je to nepřípustné," řekla ČTK mluvčí DP Martina Poršová. Dopravní podnik bude naopak všemi prostředky vymáhat zaplacení pohledávky ve výši asi 21 milionů korun. "Přednostní uhrazení pohledávek jen některých věřitelů cítíme jako zvýhodňování, které rovněž není přípustné," dodala mluvčí.   Technické univerzitě v Liberci nezaplatil organizační výbor 8,75 milionu korun za pronájem kolejí, menzy a sportovišť. "Paní Neumannová si zřejmě neuvědomuje, že univerzita hospodaří s veřejnými prostředky a chybějící částku by zaplatila z prostředků, které dostala od státu jako příspěvek na vzdělávání," řekla ČTK mluvčí univerzity Jaroslava Kočárková.   Neumannová však oponuje. "Díky investicím, které Technická univerzita a město Liberec před konáním MS získaly, by bylo vhodné, aby tyto částky byly odpuštěny, protože investice mnohonásobně převýšila dlužnou částku," nastínila Neumannová svou představu o řešení dluhů. "Totéž se týká libereckých stavebních firem. Ty získaly velké investice, i tady by bylo vhodné o odpuštění dluhu mluvit," prohlásila olympijská vítězka.   Primátor Liberce Jan Korytář se ve středu nechal slyšet, že město by mohlo uhradit část dluhu ve výši asi 40 milionů korun. Jeho návrh ale nemá podporu v koalici; strany chtějí znát přesnou strukturu dluhů a viníky zadlužení.   "Chtěla bych o tom hovořit i s menšími věřiteli, kteří jsou ochotni pohledávku snížit kolem deseti procent," pokračovala Neumannová. Sama však v tomto případu už může působit pouze jako poradkyně, protože na organizační výbor byl podán návrh na insolvenční řízení, o kterém bude rozhodovat Vrchní soud. "Takže případné peníze bude rozdělovat město Liberec nebo Svaz lyžařů České republiky," uvedla Neumannová.   Zopakovala, že při převzetí šampionátu po Romanu Kumpoštovi po vládní intervenci v létě roku 2007 dostala organizační výbor v takovém stavu, že dluhům už nešlo zabránit. "Nastoupila jsem do rozjetého vlaku, který šel už jen trochu řídit. Já jsem nic neukradla a nic nezpronevěřila," dušovala se.   Původně se prý počítalo s příjmem ze vstupného ve výši 90 milionů. "Tam byl propad asi 50 milionů," řekla Neumannová. Další mezeru způsobil podle bývalé lyžařky nezafixovaný kurz švýcarského franku z roku 2004, kdy bylo České republice pořadatelství přiděleno. "To dělá asi 35 milionů korun. A o stejnou částku jsme přišli na příjmech od Mezinárodní lyžařské federace FIS," vypočítala Neumannová.   Už poněkolikáté svalila hlavní vinu na tým kolem Kumpošta. "Neříkám, že za to může on, a neříkám, jestli pracoval špatně nebo dobře. Jen popisuji stav, v němž jsem to přebírala," prohlásila. "Veškerá zásadní rozhodnutí proběhla ještě v době, kdy jsem já s tím nic neměla nic společného," doplnila s tím, že navíc byla mezinárodní federací FIS tlačena do dalších výdajů za doprovodné programy. "Ale to by se ušetřily řádově jen miliony, maximálně deset," vypočítala.   Připustila i své chyby. "Podcenila jsem mediální stránku akce a i po snížení příjmů ze vstupného jsem byla příliš optimistická, lidé v Liberci na závody nechodí," přiznala. Měla prý i víc bojovat proti FIS. "A nerespektovat jejich požadavky především v marketingových částech výdajů. Nebylo by mistrovství světa tak pěkné, chyběly by zábavné večery na náměstí, ale šampionát by se konal," řekla.   Z veřejných zdrojů šly na uspořádání MS asi dvě miliardy korun, ale organizační výbor pracoval s částkou 273 milionů korun a mohl ovlivňovat celkový tok 760 milionů korun. "Organizační výbor obhospodařoval asi 25 procent celkových peněz, a v tom bylo ještě asi osm Světových pohárů," dodala Neumannová.   Oceňuje, že nový liberecký primátor Korytář má snahu situaci řešit, zatímco vláda pomoc zamítla. "Cesty existují, já rozhodnutí pana primátora kvituji a budu mu nápomocna," řekla. Řešení problému vidí v zaplacení dluhu městem Liberec, krajem a ministerstvem školství mládeže a tělovýchovy, které to však už odmítlo.   Kdyby bývalá lyžařka dostala nabídku organizovat vrcholné sportovní akce v Česku, pustila by se prý do toho znovu. "Nezanevřela jsem na organizační práci pro český sport, když bude příležitost, ráda bych u toho byla, ale rozhodně za jiné situace. Pečlivě bych zvážila stav, v jakém to je," řekla Neumannová.   alf jo nkr gi  