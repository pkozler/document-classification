 Hitparáda je téměř beze změn, v čele zůstala deska Kabátu  --------------------    Ke zpravodajství: FOTO ve Fotobance  ID foto: F201012150178801, F201012090335201, P201010180615101   --------------------    Praha 5. ledna (ČTK) - Jen minimální změny zaznamenala v uplynulých dvou týdnech domácí hitparáda nejprodávanějších alb. V čele zůstala novinka Kabátu nazvaná Banditi Di Praga, kterou si v polovině prosince za necelý týden od jejího vydání koupilo 60.000 fanoušků kapely. Pořadí skupin a interpretů na prvních deseti místech žebříčku se nezměnilo. Na svých internetových stránkách to uvedla česká pobočka Mezinárodní federace hudebního průmyslu (IFPI).   Nahrávka Lucie Bílé Bílé Vánoce zůstává druhá. Na třetí příčce je stále album Hany Hegerové Mlýnské kolo v srdci mém. Čtvrté místo drží skupina Nightwork s albem Tepláky aneb Kroky Františka Soukupa, následuje výběr hitů Benefice černých koní Petra Hapky a Michala Horáčka.   Na šestém místě zůstalo "posmrtné" album Michaela Jacksona nazvané prostě Michael. Následuje deska Lucie Vondráčkové s názvem Dárek, v závěsu se soundtrackem Daniela Landy k filmu Tacho, v němž zpěvák hraje hlavní roli. Devátý zůstává písničkář Xindl X s Praxí relativity. První desítku nejprodávanějších nahrávek uzavírá nahrávka Dana Bárty a Balzar tria a jejich originální předělávky rockových hitů s názvem Theyories.   Drobné změny v pořadí nastaly až ve druhé desítce hitparády. Domácí interprety a kapely v ní zastupují další album kapely Nigtwork nazvané Respectmaja, Marie Rottrová s deskou Osud mi tě přál, která nabízí písně s texty Jiřiny Fikejzové, a Chinaski s nahrávkou Není na co čekat; naopak z první dvacítky nejprodávanějších interpretů vypadla Radůza.   Ze zahraniční tvorby se dále na tuzemském trhu dobře prodávaly nahrávky Robbieho Williamse, Black Eyed Peas, Richarda Müllera, Phila Collinse, Shakiry a Pink; nově se do první dvacítky propracovala také deska Norah Jonesové.   Oficiální žebříček 50 nejprodávanějších alb a výběrů populární hudby publikuje česká pobočka IFPI každý týden na základě hlášení prodejen pokrývajících téměř polovinu objemu prodeje zvukových nosičů v České republice.       1. Kabát - Banditi Di Praga     2. Lucie Bílá - Bílé Vánoce     3. Hana Hegerová - Mlýnské kolo v srdci mém     4. Nightwork - Tepláky aneb Kroky Františka Soukupa     5. Hapka/Horáček - Benefice černých koní     6. Michael Jackson - Michael     7. Lucie Vondráčková - Dárek     8. Daniel Landa - Tacho     9. Xindl X - Praxe relativity     10. Dan Bárta a Balzar trio - Theyories      jnd kš  