 Koruna v úvodu týdne mírně zpevnila k euru i vůči dolaru  Praha 24. ledna (ČTK) - Česká měna v úvodu týdne mírně posílila vůči oběma hlavním světovým měnám. Proti pátečnímu závěru byla podle údajů serveru Patria Online kolem 10:15 k euru výše o devět haléřů na 24,28 Kč/EUR a k dolaru posílila o pět haléřů na 17,89 Kč/USD.   Podle Tomáše Vlka z Patria Finance nejsou v domácím kalendáři žádné důležité ekonomické události ani dnes, ani po zbytek týdne. "Pro korunu tak bude zajímavý především pohyb regionu. Ten momentálně mírně získává, ale není příliš ovlivněn akciovými trhy, které se v Evropě pohybují kolem nuly," uvedl.   Lokálním tématem dne jsou podle něj maďarské úrokové sazby. Dnes o nich bude centrální banka rozhodovat a očekávání trhu jsou jen mírně vychýlena ve prospěch dalšího zvýšení, zmínil Vlk. To podle něj dává prostor pro spekulace před oznámením výsledku a také potenciál k následnému pohybu. Maďarský forint tak dnes může ovlivňovat polský zlotý a korunu, dodal.   Dolar mírně posiluje, kolem 10:15 se obchodoval na 1,3568 USD/EUR. Vlk uvedl, že dnes publikované indexy nákupních manažerů v eurozóně nepřinesly žádné překvapení. Ještě budou zveřejněny listopadové průmyslové objednávky v EU, ale ani zde Vlk nepředpokládá velký vliv na trh.   fsl dvd  