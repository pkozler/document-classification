 Litomyšl žádá krajské zastupitele, aby obchvat vedl dál od města  Litomyšl (Svitavsko) 19. května (ČTK) - Litomyšl trvá na tom, aby budoucí obchvat vedl dál od města. Radnice proto posílá dopis krajským zastupitelům, aby dali přednost této variantě. Rozhodovat mají v červnu. ČTK to řekl místostarosta Vojtěch Stříteský (TOP 09).   "Já doufám, že rozhodnou tak, aby to neohrozilo další rozvoj Litomyšle," uvedl.   Nejspíš už někdy v květnu by kraj měl získat stanovisko o vlivu stavby na životní prostředí (EIA), které posoudí obě dvě varianty. Trasa dál od města vadí soukromému zemědělci Janu Vaňousovi - vede přes jeho pozemky.   Starosta Michal Kortyš (ODS) proto přišel ještě s třetí variantou, která vede po katastru obcí, je dostatečně daleko od města a zároveň se vyhýbá Vaňousovým pozemkům. Je však málo reálná, protože protíná chráněnou oblast.   "Říkám si, že bychom ušetřili zemědělskou půdu a silnici pošleme územím nikoho, myslím si, že příroda si s tím poradí. Na začátku června u nás máme jednání s krajskými úředníky, na tuto možnost se jich zeptám," řekl Kortyš.   Pro místostarostu Radomila Kašpara (KDU-ČSL) je třetí trasa novinkou starou maximálně dva dny. Zastává názor většiny zastupitelů, že trasa by měla vést dál od města. Nedomnívá se, že by se měly hledat další možnosti.   "Ve hře jsou stále dvě varianty, vzdálenější za obcí Chornice je pro nás prioritní," řekl Kašpar.   Trasu, která se líbí víc Litomyšli, už jednou krajské zastupitelstvo schválilo. Ohlásil se ale farmář Jan Vaňous, že s ním nikdo trasu vedoucí přes jeho pozemky neprojednal. Uspěl u soudu a kraj musí v této části trasu budoucí rychlostní komunikace R35 předělat.   Kraj čeká na stanovisko EIA, původně mělo být do konce března, termín se ale několikrát posunul. Pokud posudek nebude jednoznačný, rozhodnou zastupitelé sami. Farmář Vaňous už opakovaně řekl že pozemky nehodlá prodat, není ani jisté, zda bude ochotný přistoupit na jejich směnu.   jlc hj  