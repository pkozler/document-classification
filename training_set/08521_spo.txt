 Běžec Jakš šel na start s touhou atakovat desítku a skončil šestý  --------------------    Ke zpravodajství: FOTO/aktuality   --------------------    Otepää (Estonsko)/Praha 22. ledna (ČTK) - I sebevědomí získané osmým místem v etapové Tour de Ski doneslo běžce na lyžích Martina Jakše k dnešnímu šestému místu v závodu Světového poháru v Otepää. V Estonsku už šel na start s myšlenkou, že závod rozjede na elitní desítku, a na klasické patnáctce svůj plán naplnil.   "Je to super! Jsem nadšenej, protože tohle je jeden z mých nejlepších výsledků... Určitě patří k nejlepším," radoval se Jakš v rozhovoru s ČTK. Čtyřiadvacetiletý běžec dosáhl nejlepšího výsledku v distančním závodu mimo etapy Tour de Ski.   Jakš jezdí od začátku sezony nejlépe v kariéře, což se projevuje na jeho myšlení a sebejistotě. Na startu v Otepää si věřil na umístění v elitní desítce. "Nechtěl jsem vyjet opatrně, ale tak, abych od začátku neměl na špičku velké ztráty. Je to důsledek Tour de Ski. Když se podaří závod, začne si člověk věřit a jde to," řekl Jakš.   Na začátku patnáctky v Estonsku byl po 2,5 kilometrech 19., ale pak vytrvale stoupal výsledkovou listinou. "Držel jsem od začátku tempo a byl jsem i trochu nejistý, co se mnou udělala únava po Tour de Ski, ale je vidět, že forma tam je," řekl. V závěru měl informace z trati, že se přetahuje se soupeři o osmé až šesté místo. "A byl jsem schopen se zmáčknout, dát do toho všechno a to se podařilo," potěšilo Jakše.   Po nedělním volnu čeká Jakše a reprezentační výběr soustředění na Schnalstalu a příprava na mistrovství světa v Oslu, do které může jít i po výkonu v Otepää s větší chutí. "Půjdu do toho naplno a snad nám tahle forma vydrží," doufal Jakš.   smr ura gi  