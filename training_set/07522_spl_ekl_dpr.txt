 Blansko vytvoří speciální autobusovou linku do Moravského krasu  Blansko 25. května (ČTK) - Blansko vytvoří od června speciální autobusovou linku, která bude vozit turisty z města do nedalekého centra Moravského krasu. Linka nazvaná Krasobus je proveze i po blanenských památkách. Cestující navíc za jízdenku získají slevu na vstupné do Kateřinské jeskyně, blanenského zámku nebo do akvaparku. ČTK to dnes řekl místostarosta města Jiří Crha (ODS).   Uvedl, že Blansko se sice prezentuje jako Brána do Moravského krasu, nicméně dosud svůj potenciál v turistickém ruchu plně nevyužilo. Většina turistů při jízdě do této známé přírodní lokality odbočí hned před městem na cestu ke Skalnímu mlýnu a do Blanska za jeho památkami či vyžitím nezavítá.   "Právě to má Krasobus změnit. Pevně doufáme, že přilákáme turisty na systém slev," dodal Crha. Speciální linka bude jezdit od června do října, přes prázdniny čtyřikrát denně. Vytvoření tohoto spoje přišlo na 110.000 korun. Do projektu investovalo město, Správa jeskyní Moravského krasu a Společnost pro moravský kras provozující lanovku u Propasti Macochy i chatu Útulnu.   Cestující Krasobusem získá poloviční slevu na vstup do zámku v Blansku, slevu 15 procent na lanovku a ekovláček v Pustém žlebu, zaplatí o deset procent méně za vstup do Kateřinské jeskyně a obdrží i slevu 15 procent na vstupném do blanenského akvaparku.   Jízdenka přijde na 44 korun. Náklady by se měly městu vrátit již v okamžiku, kdy bude každá linka alespoň z jedné třetiny obsazena, dodal místostarosta.   Vladimír Klepáč hj  