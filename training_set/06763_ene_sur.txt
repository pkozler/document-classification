 Bělorusko zvýší sazbu za tranzit ruské ropy do Evropy  Minsk 10. ledna (ČTK) - Bělorusko od příštího měsíce zvýší sazbu za tranzit ruské ropy do Evropy o 12,5 procenta. Oznámilo to dnes běloruské ministerstvo hospodářství. V současnosti Rusko platí 1,64 dolaru (zhruba 31 Kč) za přepravu jedné tuny ropy na vzdálenost sto kilometrů.   Za zvýšením sazby podle ministerstva stojí "změny v ekonomických podmínkách ropných dodávek z Ruska". Spory ohledně cen a tranzitních tarifů mezi Moskvou a Běloruskem a Ukrajinou v minulosti vedly k narušení dodávek ruské ropy a plynu do Evropy, napsala agentura Reuters.   Podle analytika Leonida Zajka ze společnosti Strategy je běloruský krok pravděpodobně pouze technickým opatřením, které má zohlednit nárůst cen ropy v uplynulých týdnech. "Je to spíše technická záležitost, která pravděpodobně nepovede ke zvýšenému napětí ve vztazích s Ruskem," uvedl Zajko. Monopolní ruský provozovatel ropovodů Transněfť se zatím k běloruskému rozhodnutí nevyjádřil.   Do Evropy přes Bělorusko proudí zhruba 800.000 barelů ruské ropy denně. Přes území Běloruska vede ropovod Družba, který severní větví pokračuje do Polska a Německa. Jižní větev vede na Ukrajinu, Slovensko, do Maďarska a České republiky. Družba přepravuje asi třetinu ruské ropy, která směřuje do Evropy.   pmh vju      