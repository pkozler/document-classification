 Hranice se pustí kvůli prašnosti do zvýšené očisty svých ulic  Hranice (Přerovsko ) 13. května (ČTK) - Radnice v Hranicích na Přerovsku se od příštího měsíce pustí do intenzivnější očisty ulic. Důvodem je prašnost, která podle výsledku výzkumu trápí tamní obyvatele nejvíce. Loni se díky této akci podařilo z ulic uklidit až 200 tun prachu. Na čištění, které je součástí programu ke zlepšení ovzduší města Hranic, vyčlenila letos radnice ze svého rozpočtu 700.000 korun.   Stroje se do ulic vydají od 1. června a uklízet v nich pravidelně budou do začátku září. "Před lety jsme si udělali průzkum kvality ovzduší, podle kterého se ukázalo, že největším problémem města je prašnost. Proto radnice přijala program, jehož cílem je zlepšit zdejší kvalitu ovzduší. Jeho součástí je nejen zvýšená očista ulic, ale například i větší výsadba zeleně," řekl dnes ČTK mluvčí radnice Petr Bakovský.   Kromě města se odborníci zaměří i na čistotu místních částí Drahotuše, Slavíč a Velká. "Město se čistí průběžně, toto je akce navíc. I proto ji zajišťuje odbor životního prostředí," doplnil mluvčí města.   Podle šéfky tohoto odboru Ivany Zaoralové zvýšená očista v ulicích během letních měsíců jednoznačně v boji proti prašnosti pomáhá. "Vidíme to i podle tonáže, kterou platíme na skládce. Loni město takto zvýšenou očistou zametlo 200 tun prachu, který by tady jinak zůstal na ulicích a dýchali bychom jej," řekla ČTK.   Program na zlepšení kvality ovzduší přijali hraničtí zastupitelé v roce 2006. Kromě zvýšené očisty ulic zahrnoval i výsadbu stovek nových stromů. Město nedávno začalo budovat také nový on-line monitorovací systém průmyslového znečištění. Na projekt získalo dotaci 9,5 milionu korun.   Podle zástupců radnice se na zvýšené prašnosti v Hranicích podílí zejména automobilová doprava, malé zdroje znečištění ovzduší, jako je vytápění domů, velké průmyslové podniky i dálkové zdroje například z Ostravska. Studie měření kvality ovzduší, kterou odborníci vypracovávali v ulicích města přes jeden rok, zjistila, že život obyvatelům znepříjemňují především jemné částice prachu, které mohou proniknout až do plic a způsobit jejich zaprášení. Nejvíce polétavého prachu naměřili tehdy u letního kina. Nejvyšší hodnoty oxidu siřičitého zaznamenali u pohřební služby, oxidu dusičitého v Bělotínské ulici a oxidu uhelnatého společně s benzenem v prostorách tehdejšího závodu LG.Philips. Za studii zaplatilo město 430.000 korun.   Alena Petrželová snm  