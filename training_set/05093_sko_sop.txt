 Obyvatelé z Hranic sbírají školní aktovky pro děti z Konga  Hranice (Přerovsko) 28. května (ČTK) - Školní aktovky, ale i batůžky či psací potřeby se v těchto dnech shromažďují v prostorách dvorany zámku v Hranicích na Přerovsku. Nosí je tam lidé, kteří se zapojili do veřejné sbírky na pomoc malým školákům v africkém Kongu. Sbírka, kterou zaštiťuje konžské velvyslanectví, potrvá do konce června. Už teď je podle jejích pořadatelů o akci mezi lidmi velký zájem.   "Sbírka měla oficiálně začít 30. května, ale rozjeli jsme ji o týden dřív. Určena je pro děti z provincií Katanga, Kinshasa a Bandundu. Je to zaměřeno na aktovky a batůžky, protože tamní děti nemají v čem pomůcky nosit. Lidé navíc mohou donést i psací potřeby, jako tužky, pastelky a papíry," řekl ČTK pořadatel akce Vlastimil Mach. Podotkl, že převoz výtěžku sbírky je už zajištěn.   Do akce jsou zapojeny střední i základní školy z Hranic, ale i okolní obce. "Akce je nasměrována na závěr školního roku. Děti často potřebují větší aktovky a ty menší vyhazují nebo jim zůstávají ležet doma. Takto by se mohly tyto pomůcky využít. I spousta známých přiznala, že mají doma ladem spoustu tašek a batůžků," doplnil Mach.   Podle pořadatelů by se ukončení sbírky na konci června měli zúčastnit i dva učitelé z Konga.   V Hranicí nejde o první veřejnou sbírku tohoto druhu; podle pořadatelů tam chuť obdarovávat ze strany lidí je. Loni v listopadu například z Hranic mířila do Afghánistánu zásilka školních pomůcek, kterou daly dohromady hranické školy. Tři roky po sobě se v Hranicích také uskutečnila veřejná sbírka vánočních dárků. Skončily u místních seniorů, dětí z dětských domovů nebo i u příslušníků provinčního rekonstrukčního týmu v afghánském Lógaru. Pořadatelům se tak podařilo nashromáždit na jednom místě až 2500 dárků. Akce byla zapsána i v knize rekordů.   ftv snm  