 V Beskydech se pojede mistrovství světa na plastových bobech  --------------------    Ke zpravodajství: FOTO ve Fotobance  ID foto: FO00494852, FO00494851   --------------------    Pustevny (Vsetínsko)/Praha 29. ledna (ČTK) - Na pět desítek borců ve věkovém rozpětí od předškoláků po důchodce očekávají pořadatelé mistrovství světa v bobbingu (jízdě na plastových bobech), které se letos již pojedenácté uskuteční 12. února na Pustevnách v Beskydech. Přestože většinu závodníků tvoří místní nadšenci, na startu obvykle nechybějí jezdci ze vzdálenějších českých měst ani zahraniční reprezentanti. "Lidé přijíždějí ze Slovenska a Polska, ale jednou jsme tu měli i Indku nebo Číňany," řekl ČTK Zdeněk Sazovský z pořádající Internacionální federace bobbingu.   "Bobbing je oficiální název našeho sportu. Ten výraz znamená nejen samo ježdění na bobech, ale také klepání, které jezdec při jízdě zažívá," uvedl Sazovský.   Zejména pro nejmladší sportovce, kteří se klání zúčastní, bude určen sjezd. "Dříve jsme do programu zařazovali i sjezdoslalom, ale už jsme ho zrušili. Malým dětem totiž nešlo zatáčení a všechno moc dlouho trvalo," konstatoval organizátor. Další disciplínou bude rodinná štafeta pro dvojice příbuzných závodníků různých generací; roli štafetového kolíku bude plnit sám umělohmotný "pekáč".   "Protože se vždy závodí kolem Valentýna, zařazujeme také duomix," řekl Sazovský. Netradiční disciplína je určena pro smíšené páry; muž s boby vyběhne do kopce, políbí partnerku a společně sjedou do cíle. Na registrované partnery stejného pohlaví však prý soutěžní regule nepamatují a čistě mužské dvojice by proto organizátoři na start nepustili. "Dvojice mužů by byla zvýhodněna," míní Sazovský.   Poslední soutěžní disciplínou, při níž se na start postaví více závodníků najednou, bude populární hromadný gruppensjezd.   Přestože jsou závody podle Sazovského regulérním šampionátem, musí se borci obejít bez stupňů vítězů a vlajek na stožárech; nezahrají jim ani hymny z ampliónů. "Bylo by dost složité, dostat sem techniku a udělat nějaké velké zázemí. Zatím tu žádnou velkou show neděláme," konstatoval organizátor.   Rozhodčí podle pořadatele nebývají příliš přísní a dopingové kontroly se jezdci nemusejí obávat vůbec. "Spoléháme na čestnost závodníků a 'valašský penicilín' se u nás za doping nebere," bezděky se smíchem Sazovský doporučil soutěžícím v kraji oblíbený medový likér.   Bobbing je podle organizátorů závodů velmi demokratický sport, může se mu věnovat každý bez rozdílu věku, pohlaví či profese i díky tomu, že pořizovací náklady na vybavení jsou velmi nízké. O tom, které boby jsou pro bobbing vhodné, a které nikoliv, závodníky informují v testech bobů prodávaných na českém trhu - zveřejnili je na svých  internetových stránkách .   Dospělí příznivci bobbingu si občas stěžují, že se na ně na svazích hor lyžaři a turisté koukají s úšklebky, protože jim jejich činnost připadá příliš dětinská. "Mnozí se na vás budou dívat jako na blázny, občas vás bude bolet celé tělo, ale zapomenete na starosti všedních dnů i na to, kolik je vám let," lákají své následovníky na internetu.   Jiří Janda jup  