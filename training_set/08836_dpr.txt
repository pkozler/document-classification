 HN: Ministerstvo plánuje nabídnout dálniční odpočívadla k prodeji  Praha 27. ledna (ČTK) - Ministerstvo dopravy plánuje, že v příštích letech nabídne dálniční odpočívadla po německém vzoru k odprodeji soukromníkům. Kvůli přehledu, zda by se prodej vyplatil, už zahájilo audit nájemních smluv. Napsaly to dnešní Hospodářské noviny (HN).   Nápad podle nich zahrnulo ministerstvo dopravy do své nové dopravní strategie, která určuje rozvoj silnic a železnic do roku 2025.   Dálničních odpočívadel je v Česku celkem 45. Případný odprodej by se týkal všech. Dosud se o ně starají nájemci ve spolupráci s Ředitelstvím silnic a dálnic, některá jsou ale řidičům uzavřená.   Ministerstvo si od převodu na soukromníky slibuje zlepšení kvality odpočívadel. Soukromníci se sice musejí už nyní o pronajaté plochy starat, ale výrazně do nich neinvestují, protože jim nepatří. "Odpočívadla a parkoviště by se mohla například rozšířit, což by přineslo nová parkovací místa pro kamiony," citují HN mluvčího ministerstva dopravy Martina Nováka.   O prodeji českých odpočívadel ale ještě podle deníku není definitivně rozhodnuto. Dopravní koncepci ministerstva dopravy nejprve projedná vláda, o výhodnosti prodeje pak musí rozhodnout ředitelství silnic.   hj  