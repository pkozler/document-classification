 Íránci propustili zadrženou novinářku Al-Džazíry  --------------------    Ke zpravodajství: FOTO/aktuality   --------------------    Dauhá 18. května (ČTK) - Írán propustil novinářku katarské televize Al-Džazíra Dorothy Parvazovou, která byla po zatčení v Sýrii dopravena do Íránu. Před několika týdny televize Parvazovou vyslala do Damašku, aby informovala o tamních protivládních nepokojích. Žena má občanství USA, Kanady a Íránu a podle Al-Džazíry dnes dorazila do Dauhá a odtud se chystá do Vancouveru.   Její snoubenec s Parvazovou hovořil telefonicky. Je prý v dobré zdravotní kondici, v Íránu byla vyslýchána, ale Íránci s ní prý zacházeli dobře. Podle Al-Džazíry neměla Parvazová od svého zatčení možnost jakéhokoli kontaktu s vnějším světem.   Al-Džazíra ji považovala za nezvěstnou a její případ podle televize stále není plně objasněn. Podle verze Damašku byla zadržena 29. dubna za nelegální vstup do země. Prokazovala se údajně propadlým íránským pasem. Syrské velvyslanectví ve Washingtonu v květnu oznámilo, že byla žena 1. května vyhoštěna do Íránu, do země, která její pas vydala. Sýrie vyjádřila politování, že novinářka tak prestižního média, jako je Al-Džazíra, vstupuje do země nelegálním způsobem.   Katar měl se Sýrií v minulosti dobré vztahy, avšak Damašku se nelíbí, jak Al-Džazíra informuje o událostech v Sýrii. Podle něj přehání při krytí nepokojů. Syřané obviňují také jiné satelitní televize z inscenování dramatických záběrů a vysílání nezdrojovaných informací.   Syrský režim se rozhodl nepokoje potlačit silou. O život od března přišlo podle ochránců lidských práv na 800 lidí a 8000 osob bylo zatčeno.   sva pz  