 Po Brně bude jezdit pět nových tramvají s žádanou úpravou sedaček  --------------------    Ke zpravodajství: FOTO/aktuality   --------------------    Brno 27. ledna (ČTK) - V Brně vyjede za týden do provozu pět nových tramvají Škoda 13T zvaných Porsche, které brněnský dopravní podnik (DPMB) zakoupil koncem loňského roku za celkem 300 milionů korun. Vozy mají nově instalované sedačky po a proti směru jízdy, cestujícím se totiž nelíbilo podélné uspořádání sedaček. To mají tyto typy tramvají, které jezdily po Brně doposud.   Pět nových tramvají bylo dnes pokřtěno v brněnské vozovně Pisárky, tramvaje dostaly jméno Verunka, Zuzanka, Anička, Boženka a Danuška.   Mluvčí dopravního podniku Linda Škrancová uvedla, že tramvaje nevyrazí do provozu hned dnes, nýbrž nejdříve za týden. Je třeba udělat ještě nutné úpravy v jízdním řádu. Nová posila vozového parku brněnského dopravního podniku bude jezdit na všech linkách kromě čísla osm. Zařazování nových tramvají do provozu podle mluvčí odstartuje také vlnu vyřazování starších typů tramvají T3 a T3M.   Brněnský podnik by měl dalších pět tramvají od Škody Transportation získat na jaře. Celkově podnik objednal od této firmy na roky 2007 až 2011 20 vozů. "Jarní dodávkou tramvají by měla být zakázka na tyto roky uzavřena," uvedla Škrancová. Peníze na dodávku tramvají poskytlo město a dopravní podnik.   Brněnský dopravní podnik má v provozu momentálně přes 300 tramvají, jejich průměrné stáří je 26 let.   lab snm  