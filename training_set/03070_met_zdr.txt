 Záchranáři v Praze měli rušnou noc, vyjeli k sedmi desítkám pádů  Praha 7. ledna (ČTK) - Nejrušnější noc letošní zimy zažili na dnešek pražští záchranáři. Kvůli bleskovému náledí vyjížděli k sedmi desítkám pádů. ČTK to dnes řekla mluvčí pražské záchranné služby Jiřina Ernestová.   "Během dvanáctihodinové noční služby od 19:00 jsme zasahovali u sedmi desítek pádů. Od dnešním 07:00 do 09:00 pak u dalších 20," uvedla Ernestová. Podle ní tak byla noc ze čtvrtka na dnešek zatím nejhorší od 1. prosince, kdy napadl první sníh letošní zimy.   Běžně záchranná služba v zimních dnech vyjíždí podle mluvčí v průměru ke dvěma desítkám takových případů. Ernestová uvedla, že i když byla situace v noci na dnešek velmi vážná, vážných dopravních nehod, kde by museli zasahovat, tolik nebylo. Kolizí ale bylo podle policie dost. Jen od 19:00 do 21:00 řešila policie více než 60 nehod, další přibývaly až do půlnoci.   Namrzající déšť proměnil silnice a chodníky v Praze už ve čtvrtek večer v kluziště. Technická správa komunikací vyslala podle svého mluvčího Tomáše Mrázka do ulic všechny své posypové vozy. Vyrazilo 130 sypačů. Posypané chodníky byly většinou ale jen v centru metropole.   Podle předpovědí meteorologů v příštích dnech teploty vystoupají až k pěti stupňům Celsia. V noci se ale budou pohybovat kolem mrazu. Situace by se tak mohla kvůli případnému dešti opakovat.   ktk mkv  