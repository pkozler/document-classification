 V brazilské Amazonii byl zabit bojovník za deštný prales  Brasília 25. května (ČTK) - Bojovníka za amazonský deštný prales a jeho manželku zastřelili v úterý neznámí útočníci v severní Brazílii. Jo&#xE3;o Cláudio Ribeiro da Silva a jeho manželka Maria do Espírito Santová byli zabiti v amazonském státě Pará v době, kdy brazilský parlament projednává zákon, v jehož důsledku by se podle kritiků mohlo zrychlit odlesňování Amazonie.   Policie podle agentury Reuters zatím netuší, kdo manželský pár zastřelil. Da Silva ale opakovaně dostával výhrůžky smrtí od těžařů a chovatelů hovězího dobytka. Oba aktivisté byli činní v téže organizaci ochránců deštného pralesa, kterou založil legendární Chico Mendés, jenž byl sám zavražděn rančery v roce 1988.   Prezidentka Dilma Rousseffová nařídila federální policii, aby se ujala vyšetřování vraždy manželského páru. Brazilská federální policie obvykle šetří pouze případy vražd, které se týkají porušování lidských práv a "běžné" vraždy jsou v kompetenci policie jednotlivých brazilských států.   Da Silvova smrt znovu vytáhla na světlo často násilný konflikt obklopující přírodní zdroje a jejich využívání v největší latinskoamerické zemi. Navíc přichází v době, která je pro místní vládu obzvláště citlivá. Dolní komora parlamentu projednává změnu brazilského zákona o využití půdy, která podle kritiků představuje ústupek zájmům farmářů a zmaří nedávné snahy o ochranu Amazonie.   Minulý týden oficiální činitelé zveřejnili zprávy o prudkém nárůstu odlesňování, které podle ochránců přírody rozdmýchalo očekávání nového zákona.   dk jas  