 Britská policie zveřejnila videozáznam napadení Charlesova auta  --------------------    Ke zpravodajství: FOTO ve Fotobance  ID foto: F201012100418101, P201012090968801, F201012100088601   --------------------    Londýn 4. ledna (ČTK) - Britská policie dnes zveřejnila  videozáznam  prosincového útoku londýnských studentů na automobil, ve kterém cestoval korunní princ Charles se svou manželkou Camillou. Studenti protestovali počátkem minulého měsíce v centru metropole proti zvýšení školného.   Videosnímek, který 9. prosince zaznamenala pouliční bezpečnostní kamera v Regent Street, ukazuje, jak skupina lidí kope a tluče do královského rolls-royce. Jeho řidič byl přinucen v davu zpomalit.   Záměrem policie je sehnat svědky, kteří by úřadům prozradili totožnost útočníků, a to i navzdory nepříliš dobré kvalitě záznamu.   Podle dřívějších zpráv bylo vozidlo napadeno cestou na divadelní představení. Demonstranti rozbili jedno okno vozu a polili ho bílou barvou. Charles s Camillou vyvázli bez úhony. Jejich snímek, na němž je zejména zřetelné zděšení vévodkyně z Cornwallu, dominoval všem titulním stránkám britských listů z následujícího dne.   Incident vzbudil určitou kritiku na adresu policie, že nebyla s to zajistit bezpečnost následníka trůnu. Šéf Scotland Yardu Paul Stephenson tehdy přičetl odpovědnost za násilí demonstrantům a zdůraznil, že nepokoje budou "velmi důkladně vyšetřeny".   rv hej  