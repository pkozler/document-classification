 V Terezíně bude od října vysoká škola, zatím nemá budovy  Terezín (Litoměřicko) 31. května (ČTK) - V Terezíně bude od října sídlit Vysoká škola aplikované psychologie. Zatím nemá vlastní budovy, než se opraví bývalé Dělostřelecké kasárny, bude v nájmu v Kulturním domě. Od října chce podle rektora Štefana Medzihorského studenty vyučovat v bakalářském oboru Personální a interkulturní management, řekl na dnešní tiskové konferenci.   "Trochu nás to zaskočilo, protože zatím v žádném vojenském objektu nemáme připravené prostory," vysvětlila starosta Terezína Růžena Čechová. Škola přesto v třítisícovém městečku na Litoměřicku chce od října začít vyučovat studenty aplikované psychologii. "Pronajali jsme si na šest let Kulturní dům na náměstí. Jeho prostory nám prozatím stačí, musíme udělat jen drobné úpravy a přesuny," dodal rektor.   Později má škola sídlit v bývalých Dělostřeleckých kasárnách, jejich budovy město opravuje jako součást velkého projektu za 500 milionů korun podpořeného z peněz Evropské unie, budova bude hotová nejdříve za tři roky. "Město Terezín má zájem a reálný plán rozvoje, včetně prostředků z evropských fondů," popsal rektor jeden z důvodů, proč si škola vybrala za své působiště právě Terezín.   Dalším důvodem je také dobrá dostupnost od Prahy a Ústí nad Labem a velké množství měst v okolí, ve kterých jsou střední školy. Studentům z větší dálky škola slibuje možnost ubytování na koleji v budově bývalého konviktu v nedalekých Litoměřicích.   Akreditační komise povolila škole prozatím jen jeden bakalářský obor Personální a interkulturní management. Ten má podle Medzihorského široké využití v byznysu, protože se soustředí především na zaměstnávání cizinců a fungování mezinárodních týmů. "Demografická křivka nám jasně říká, že naše děti a naše vnoučata na naše důchody nevydělají. Zaměstnávání cizinců proto není cesta volby," dodal rektor.   Škola připravuje k akreditaci i dálkové studium, další studijní obory, magisterský program a programy celoživotního vzdělávání. Přestože akreditaci má terezínský studijní obor už rok, státní souhlas dostala škola až před dvěma týdny, což ji poněkud zkomplikovalo přijímání studentů. "Zatím jich je asi desítka. Obor se ale otevře i při naplnění poloviny kapacity 100 studentů," vysvětlil Medzihorský s tím, že doufají v zájem studentů, kteří nebudou přijatí na vysoké školy, které si vybrali.   Již po odchodu vojenské posádky z města se uvažovalo o tom, že by se z Terezína mohlo stát univerzitní městečko. "Pojetí města volalo po podobném využití. Záměr, že z Terezína vznikne nový Oxford nebo Cambridge, byl ale poněkud nerealistický," řekl dnes na tiskové konferenci litoměřický senátor a ministr obrany Alexandr Vondra.   Vanda Králová mol  