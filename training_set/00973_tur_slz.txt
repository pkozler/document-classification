 Jižní Moravu do března navštívilo o 4,3 pct víc hostů než loni  V 1., 4. a posledním odstavci jsme doplnili reakci analytika společnosti Cyrrus. V předposledním odstavci jsme doplnili background.   --------------------    Brno 10. května (ČTK) - Jihomoravský kraj navštívilo v prvním čtvrtletí letoška 163.152 hostů, což odpovídá nárůstu o 4,3 procenta v porovnání se stejným obdobím loňského roku. Do konce března se v kraji zvýšil i počet přenocování na 282.735. To představuje zvýšení o 4,2 procenta meziročně. Počet hostů i přenocování se zvýšil v celé ČR. Údaje o návštěvnosti dnes zveřejnil Český statistický úřad (ČSÚ). Podle analytika společnosti Cyrrus lze za růstem návštěvnosti hledat odeznívání krize a ochotu lidí vydat peníze za cestování.   Nárůst počtu hostů je z regionálního pohledu na jihu Moravy nejmenší. Naopak nejvyšší nárůst v počtu příjezdů hostů zaznamenal Ústecký kraj, kde se meziročně počet hostů zvýšil o 25,1 procenta.   Jižní Moravu navštívilo od ledna do března téměř 66.000 cizinců, což představuje meziroční zvýšení o 12,1 procenta. Nejvíce lidí přijíždělo na jih Moravy tradičně z Polska, Německa, Ruska či Slovenska. Počet domácích hostů v kraji se naopak snížil o 0,4 procenta na 97.277.   "Růst počtu turistů lze snad přičíst postupnému zvyšování ochoty cestovat, v souvislosti s odezníváním krize, a to jak z hlediska turistiky, tak z hlediska obchodních s služebních cest," řekl ČTK analytik společnosti Cyrrus Ondřej Moravanský. "Růst počtu zahraničních cizinců pravděpodobně souvisí také s novými linkami z brněnského letiště," dodal.   Nabídka zahraničních destinací z brněnského letiště v Tuřanech je nyní podle vedení letiště největší v historii. Do Brna funguje přímé spojení z Londýna, Říma, Milána, Moskvy, Petrohradu a španělského Alicante.   Počet přenocování hostů v hromadných ubytovacích zařízeních v prvním letošním čtvrtletí v celé ČR vzrostl meziročně o 6,5 procenta na 7,4 milionu. Celkově přijelo 2,4 milionů hostů, což je o 8,5 procenta více než před rokem. Zahraničních turistů přibylo sedm procent, domácích přijelo o deset procent více. Výrazný meziroční nárůst zaznamenaly hotely nižších kategorií - v jednohvězdičkových hotelech dokonce o 20,5 procenta. Podle Moravanského to naznačuje, že více cestují a ubytovávají se lidé z nízkopříjmových skupin.   lab vju  