 V Káhiře se protestuje i přes zákaz vycházení, hoří sídlo NDP  --------------------    Ke zpravodajství: FOTO/aktuality; VIDEO  Video:  http://multimedia.ctk.cz/cs/video/document/4312201/v-egypte-nefunguje-internet-v-kahire-hlidkuji-ozbrojenci    Aktualizovali jsme po vyostření protestů a doplnili reakci USA.   --------------------    Káhira 28. ledna (ČTK) - V Káhiře dnes celý den pokračovaly protivládní protesty. Lidé zůstali v ulicích i po setmění, kdy podle nařízení prezidenta Husního Mubaraka měl začít platit zákaz nočního vycházení.  Demonstranti požadující Mubarakovo odstoupení zapálili sídlo vládní Národní demokratické strany (NDP) a v centru Káhiry byla slyšet střelba. Incidenty byly hlášeny i z Alexandrie a ze Suezu, dalších velkých měst, kde prezident vyhlásil zákaz nočního vycházení.   Opoziční politik Muhammad Baradej, který se dnes postavil do čela protestů, je podle neoficiálních zpráv držen v domácím vězení. V Egyptě je ochromena internetová síť a proti demonstrantům byla vedle policie vyslána i armáda. Nejsou informace, že by násilnosti mířily proti cizincům.   Mubarak jako velitel ozbrojených sil nařídil zákaz nočního vycházení ve třech velkých městech, které byly v posledních hodinách hlavním dějištěm protestů. Později byl zákaz podle egyptské televize rozšířen na všechna města. Omezení platí od šesti hodin večer do sedmi ráno místního času (17:00-06:00 SEČ). Důvodem prezidentova rozhodnutí je údajně snaha zabránit násilnostem a rabování.   Do čela protestů se dnes postavil bývalý šéf Mezinárodní agentury pro atomovou energii (MAAE) Muhammad Baradej, o kterém se minulý rok spekulovalo jako o možném kandidátovi na egyptského prezidenta. Držitel Nobelovy ceny za mír se dnes v káhirské mešitě zúčastnil modliteb a zapojil se do demonstrací, při kterých se jeho příznivci střetli s policií. Egyptské bezpečnostní složky později informovaly, že Baradej je v domácím vězení.   V Káhiře, kde byly během dne zapáleny nejméně dvě policejní stanice, protesty navzdory zákazu vycházení pokračovaly i večer. V plamenech se ocitla káhirská centrála vládní Národní demokratické strany (NDP) a demonstranti napadli také budovy státní televize a ministerstva zahraničí. V centru hlavního města se podle agentury Reuters ozývala střelba. Výstřely bylo slyšet mimo jiné v blízkosti parlamentu. Podle záchranářů si protesty v metropoli dnes vyžádaly nejméně 410 zraněných; mnoho z nich má střelná zranění a jejich stav je vážný.   V přístavním městě Suezu byl podle svědků zastřelen jeden z demonstrantů.   Poprvé během současných protestů, které jsou nejhoršími za 30 let Mubarakovy vlády, byla proti demonstrantům nasazena armáda. Do ulic Káhiry a Suezu vyjely tanky. Vojáci ale proti demonstrantům podle agenturních zpráv nezasahují. Lidé naopak vojáky vítají jako ochránce před policií, jež proti demonstrantům během protestů několikrát tvrdě zakročila.     Stejně jako v minulých dnech i dnešní demonstrace v Egyptě organizovala opozice prostřednictvím internetových sociálních sítí Twitter a Facebook. V zemi byl ale omezen přístup na internet a byly zablokovány také některé služby mobilních operátorů.   Podle Asociace českých cestovních kanceláří a agentur je nyní v Egyptě několik stovek českých turistů. České ministerstvo zahraničí doporučilo českým občanům, aby se zvláště v Káhiře a v dalších větších městech vyhýbali místům, kde se konají demonstrace. Podle Černínského paláce je v egyptských turistických letoviscích klid.   Americký prezident Barack Obama k nejnovějšímu vývoji v Egyptě řekl, že demonstranti dávají průchod "potlačeným frustracím". Šéfka americké diplomacie Hillary Clintonová dnes vyzvala egyptskou vládu ke zdrženlivosti a k zastavení cenzury médií. Násilí by se podle ní měli zříct také účastníci demonstrací.   drk kne jas ank  