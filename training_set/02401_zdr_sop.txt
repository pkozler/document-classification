 Centrum Ledovec pro duševně nemocné znásobil počty klientů  Ledce (Plzeňsko) 26. ledna (ČTK) - Denní stacionář, terapeutické dílny, poradenské centrum, chráněné bydlení, podporované vzdělávání či činnost sociálních firem nabízí zejména lidem s duševním onemocněním občanské sdružení Ledovec v Ledcích u Plzně. Vzniklo před deseti lety na bývalé vesnické faře a zpočátku sem dojíždělo jen několik lidí s duševním onemocněním nebo mentálním handicapem, aby v tréninkové domácnosti venkovského typu našli podporu a pomoc ve svých problémech. Dnes jejich počet několikanásobně vzrostl - dvacítka pracovníků podporuje stovku klientů z celého kraje, řekl ČTK ředitel a zakladatel Martin Fojtíček.   "Když jsme s manželkou v Ledcích začínali, představovali jsme si výsledky našeho snažení úplně jinak. Původně jsme plánovali malé komunitní bydlení pro lidi s mentálním handicapem, ale pak se to nějak vymklo z rukou," poznamenal Fojtíček. Dnes poskytuje Ledovec služby především lidem s duševním onemocněním, spolupracuje také s rodinami, kamarády a učiteli.   Přímo v Ledcích v terapeutickém centru je denní stacionář a dvě dílny. "Jejich produkty jsou nezaměnitelné - jednou je tradiční tkalcovna s výrobou ručně předených a ručně tkaných oděvů a šperků z ovčí vlny a druhé říkáme recyklačně kreativní terapeutická dílna Horusarium, kde vzniká osobitý autorský nábytek," popsal Fojtíček.   V Plzni má Ledovec poradenském centrum, kde mimo jiné pracují terapeuti a schází se tam několik terapeutických skupin. Kromě toho Ledovec zřizuje čtyři chráněné byty se 16 lidmi a podporuje studenty s duševním onemocněním, kteří by rádi začali studovat, vracejí se ke studiu nebo studují a potřebují podporu. Součástí projektu je poradenství a vzdělávání pro rodiny, učitele i spolužáky. "Učitelé se dnes učí o dyslexii, ale neučí se o sebevraždách, depresích nebo anorexii," poznamenal Fojtíček. Ledovec založil dvě sociální firmy, kde pracují jeho klienti. Pracovní sobota nabízí zahradnické a úklidové práce, v Truhlici ručně šité a tkané oděvy.   Roční rozpočet samotného Ledovce, který rozsahem a zaměřením nemá v regionu obdoby, je mezi šesti a sedmi miliony korun. Zhruba polovinu pokryje státní dotace, dál sdružení podporuje kraj, Plzeň a městské obvody, firemní nadace a sponzoři, část peněz získá prodejem výrobků.   "Stále vymýšlíme něco nového - loni poprvé jsme vyjeli na štaci po pěti psychiatrických léčebnách s projektem Cirkus Paciento, který děláme spolu se zdravotním klaunem," řekl doplnil Fojtíček. Během čtyřdenního pobytu tým čtyřčlenný pracuje s klienty léčebny, zkoušejí si různé aktivity a na závěr připraví společné vystoupení. Loni se do nich zapojila stovka klientů léčeben, dodal šéf Ledovce.   Lada Pešková sap  