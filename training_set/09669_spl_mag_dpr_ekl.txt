 Parní vlaky budou jezdit z Hradce i do Kuksu a Dvora Králové  --------------------    Ke zpravodajství: FOTO ve Fotobance  ID foto:  IF01000215 ,  FO02008211    --------------------    Jaroměř (Náchodsko) 6. května (ČTK) - Parní vlaky železničního muzea v Jaroměři na Náchodsku letos rozšíří výletní jízdy i na Kuks a do Dvora Králové nad Labem. Dosud jezdily zejména na trati do Náchoda. První jízda do Dvora Králové bude v sobotu 7. května, další jsou naplánované na 2. července a 1. října. ČTK to dnes řekl Vladimír Ujec z jaroměřského muzea.   Na dvorském nádraží bude u vlaku čekat autobus, který zájemce zdarma odveze do zoologické zahrady, která si letos připomíná 65 let od svého otevření. Po prohlídce zoo autobus lidi odpoledne opět odveze na nádraží. Cestou do Dvora vlak zastaví v Kuksu, kde si lidé mohou prohlédnout známý barokní hospital. Ze Dvora Králové vlak zajede ještě na konečnou zastávku v Mostku.   Muzeum bude i letos pokračovat v jízdách parních vlaků do Náchodu a Hronova. Naplánované jsou na 4. června, 6. srpna a 3. září. Podrobnosti k jízdním řádům jsou na webu  muzea .   Soupravu šesti historických vagonů potáhne při výletních jízdách čtyřiasedmdesátiletá parní lokomotiva Velký býček. Do vlaku je zařazen i jídelní vůz, kde bude vedle drobného občerstvení také prodej upomínkových předmětů se železniční tematikou.   Milovníci páry na železnici si mohou při zvláštních jízdách prohlédnout i jaroměřské muzeum. To je v květnu, červnu a v září otevřeno o víkendech a svátcích, v červenci a srpnu denně mimo pondělí.   Zdeněk Rychtera dr    