 V Šarm aš-Šajchu je kvůli žralokům znovu uzavřena část pláží  Káhira 5. ledna (ČTK) - Kvůli žralokům opět uzavřely úřady v egyptském letovisku Šarm aš-Šajch několik pláží. Dnes to podle agentury DPA oznámil guvernér Jižního Sinaje Muhammad Abdal Fadil Šúša. Problémy s mořskými dravci zde byly i na přelomu listopadu a prosince, kdy žraloci napadli několik lidí a jednu turistku připravili o život.   Úřady zakázaly přístup na všechny pláže kromě vybraných šesti. Ve většině oblastí v blízkosti pobřeží je také zakázáno potápění, na několika místech je povoleno jen pod dohledem hotelového personálu. Guvernér Jižního Sinaje bezpečnostní opatření zdůvodnil tím, že bezpečnost turistů má přednost před zájmy hoteliérů.   Problémy v Šarm aš-Šajchu začaly na přelomu listopadu a prosince, kdy žraloci vážně pokousali tři plavce z Ruska a jednoho z Ukrajiny. Všechny oběti přežily. Krátce poté ale žralok napadl německou turistku, která se potápěla se šnorchlem, a zabil ji. Od roku 2004 šlo o první útok žraloka v oblasti, který skončil smrtí.   Spekulace o příčině útoků se točí kolem nelegální činnosti, již se prý dopouštějí výletní lodi. Ty prý do moře hází návnady a lákají na ně žraloky, aby si je turisté mohli fotografovat. Krmit žraloky je v Egyptě zakázané.   Podle další teorie žraloky mohl k pobřeží zahnat nedostatek potravy, způsobený nadměrným rybolovem. Šúša naopak tvrdil, že útoky pravděpodobně vyprovokovala loď s nákladem dobytka, která do moře házela zdechliny ovcí.   str šeb  