 Centropol chce být do léta největším alternativním dodavatelem  Ústí nad Labem 1. května (ČTK) - Prodejce elektřiny Centropol Energy se chce do léta stát největším alternativním dodavatelem. ČTK o tom informoval mluvčí společnosti Martin Jonáš. Na konci března měl Centropol podle statistik operátora energetického trhu OTE 138.033 odběratelů a na zatím nejsilnější Bohemia Energy ztrácel necelých 22.000 zákazníků. Ještě před rokem měla Bohemia Energy nad Centropolem pětinásobnou převahu.   Ambici stát se nejsilnějším dodavatelem přiznal Centropol vůbec poprvé. "Každý měsíc získáváme kolem 17.000 nových smluv. Tento růst bychom si chtěli i nadále udržet tak, abychom se nejpozději v létě stali největším alternativním dodavatelem elektřiny," řekl obchodní ředitel Centropolu Lukáš Pokrupa.   Trh s elektřinou pro domácnosti letos očekává hektický rok. Podle dřívějšího odhadu Centropolu odejde od dominantního ČEZ asi 500.000 zákazníků a ambiciózní dodavatel by chtěl zlákat zhruba čtvrtinu z nich. Na konci roku čeká Centropol tržby okolo čtyř miliard, zisk by ale měl zůstat relativně nízký - vloni se pohyboval jen v řádu desítek milionů korun.   V Ústí nad Labem sídlící Centropol Energy je součástí stejnojmenného holdingu, jehož akcionářská struktura není známa - akcie jsou vedeny pouze na majitele. Společnost se v poslední době několikrát dostala do střetů s konkurenty, s nimiž se navzájem obviňuje z nekalých praktik při získávání koncových zákazníků.   jtb vju  