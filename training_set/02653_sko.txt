 Cenu pro malé talenty získali krasobruslařka, střelec i grafička  --------------------    Ke zpravodajství: FOTO/aktuality; AUDIO   --------------------    Praha 12. ledna (ČTK) - Mezi vítěze Zlatého oříšku, celostátní soutěže pro mimořádně talentované děti, se letos probojovala malá krasobruslařka, sportovní střelec či tvůrkyně dětského webu. Deset finalistů se dnes v Praze představilo novinářům, organizátoři tak chtějí povzbudit další nadané děti. Vítězové 12. ročníku si odnesli kromě sošky i 10.000 korun.   "Určitě bych se chtěla dostat v příštím roce na mistrovství světa juniorů a také na olympiádu. Vyhrané peníze dám na brusle, choreografii a šaty," uvedla například jedenáctiletá mistryně republiky v krasobruslení žaček Jana Coufalová. Další z výherkyň Kamila Šošovičková, která vyhrála celostátní soutěž dětských lidových zpěváků a kromě zpěvu se věnuje i hře na cimbál, si chce za vyhrané peníze zase pořídit část kroje.   Zřejmě největší popularity ze všech dětí zatím dosáhla malá operní zpěvačka Patricie Janečková, která vyhrála také televizní soutěž Talentmania. Kromě dětí úspěšných v uměleckých disciplínách jako kreslení, hudba či balet si však ocenění odnesli i mistr ve sportovní střelbě Aleš Poláček a nebo vítěz matematické olympiády Miroslav Mrajca, který zároveň předvedl vlastnoručně vyráběné papírové skládačky origami.   Další finalistkou, která mezi množstvím přihlášených zaujala odbornou porotu, je Anna Voříšková, která je autorkou hojně navštěvovaného webu pro děti  Folmíci.cz , či čtrnáctiletá spisovatelka Agáta Kestřánková, která už má na kontě jednu vydanou knihu. Ocenění putuje i k divadelnímu souboru Ty-já-tr, osmileté klavíristce a baletce Marii Viole Mojzešové a výtvarnici Radce Janků.   "Projekt popularizuje zájmové aktivity jednotlivců i kolektivů, učí překonávat překážky a podporuje cílevědomost a aktivitu. Pomáhá vytvářet dětské vzory," myslí si organizátor soutěže Jiří Kotmel. Zlatý oříšek je určen talentovaným dětem od šesti do 14 let. Vítěze určuje odborná komise, o finalistech pak vždy na Nový rok běží pořad na České televizi.   kli mkv  