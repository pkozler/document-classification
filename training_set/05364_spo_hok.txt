 Hokejista Marek přestoupil z CSKA Moskva do Atlantu Mytišči  Zprávu jsme celkově rozšířili.   --------------------    Moskva 29. ledna (ČTK) - Český hokejový útočník Jan Marek mění v KHL působiště. Z CSKA Moskva se loňský mistr světa stěhuje do Atlantu Mytišči. Klub z předměstí Moskvy vedený českým trenérem Milošem Říhou získal jednatřicetiletého reprezentanta výměnou za právo výběru v prvním kole draftu nováčků v roce 2012. Informovaly o tom oficiální stránky obou klubů. Marek se dnes vydal na cestu za Atlantem do Jekatěriburgu, kde by si měl odbýt v neděli premiéru v novém dresu.   Vedení CSKA původně tvrdilo, že se nebude ani s mizící šancí na účast v play off svých opor zbavovat, ale po páteční domácí porážce s Dinamem Minsk postoj změnilo. Odchází i Vjačeslav Kozlov, který údajně míří do Ufy. "Řešili jsme to tři týdny, ale CSKA nechtěl Honzu pustit. Zájem mělo Dynamo Moskva, kde o něj stál (sportovní ředitel) Oleg Kuprijanov, pod kterým strávil Honza svá nejlepší léta v Magnitogorsku. Ale pak už nemohli čekat. Zájem měla i Ufa, ale tam nejsou z nějakého důvodů dobré vztahy s CSKA," řekl ČTK Markův agent Robert Spálenka ze společnosti Sport Invest.   Nakonec šikovného útočníka, který na loňském mistrovství světa v Kolíně nad Rýnem zařídil v nájezdech postup ve čtvrtfinále přes Finsko i v semifinále přes Švédsko, získal třetí z hlavních zájemců. "Z Atlantu volali v noci v půl jedné, tedy v půl třetí moskevského času, že se kluby dohodly. Honza je rád, že si prodlouží sezonu a může se dobře připravovat i pro reprezentaci a mistrovství světa," doplnil Spálenka.   Marek jako největší opora slavného armádního klubu v této sezoně se může těšit na boje o Gagarinův pohár, protože Atlant je třetí v Západní konferenci, zatímco CSKA je beznadějně mimo pozice pro play off. V novém působišti se setká i s dalšími dvěma krajany - útočníky Janem Bulisem a Zbyňkem Irglem.   Nejlepší střelec KHL ze sezony 2008/09 už počítal, že sezonu dohraje v CSKA, ale je rád, že míří do týmu s ambicemi na úspěch. "Věděl jsem, že mě CSKA nechce pustit, tak jsem počítal s tím, že tam sezonu dohraju. Pak se ale dohodli s Atlantem a jsem rád, že to tak dopadlo a zahraju si play off," prohlásil Marek.   Do CSKA přišel před touto sezonou po čtyřech letech strávených v Magnitogorsku a podepsal roční smlouvu. Rodák z Jindřichova Hradce je s 38 body za 14 gólů a 24 asistencí z 46 zápasů suverénně nejproduktivnějším hráčem klubu. "Osobně se cítím asi od listopadu dobře, bohužel se nám jako mužstvu nedařilo. Takový je život, že to tak dopadlo a já se teď budu snažit zapadnout v kolektivu v Atlantu," uvedl bývalý hráč Třince a pražské Sparty.   Z Magnitogorsku, kterému svým gólem v roce 2007 zajistil titul ještě v ruské lize, zamířil do CSKA i proto, že chtěl mít s manželkou Lucií lepší zázemí v Moskvě v Českém domě a také snadnější cestování do Česka. Zatím neví, jestli po přestupu bude dojíždět, nebo si najde bydlení v Mytiščích. "Jel jsem tam dneska asi 40 minut a to v sobotu není zácpa, při ní to bude daleko horší. Ale uvidím, jak se to vyřeší. Manželka je teď v Česku, já letím za Atlantem do Jekatěrinburgu, budeme týden na 'tripu' a pak jedu na reprezentaci. Teď se tím nezabývám," doplnil Marek.   Těší se na spolupráci s trenérem Říhou. "Jsem rád, že pod ním budu hrát. Pan Říha v Česku i Rusku dokázal, že z průměrného mužstva dokáže vymačkat maximum, jako se mu povedlo třeba ve Spartaku. Doufám, že to vyždímá i ze mě," řekl Marek. Mohl by se setkat v jednom útoku i s Irglem a obnovit úspěšnou spolupráci z národního týmu. "S panem Říhou jsme mluvili dvakrát, ale s kým budu hrát, jsme se nebavili. Zbyněk je vynikající hráč, ale uvidím, já jsem připravený nastupovat kdekoliv."   Dneska ráno si byl v hale CSKA sbalit své věci a mluvil i s trenérem Sergejem Němčinovem. "Říkal, že o mě bude stát na příští sezonu. Mně se v CSKA líbilo. Je ale otázka, co se bude dít po té nepodařené sezoně v CSKA a jaká bude celkově situace. Jsem ale rád, že o mě mají nadále zájem," uvedl Marek, který při svém loňském příchodu doufal, že pomůže k návratu slavného klubu na výsluní. "Bohužel se nám nedařilo. Já jsem třeba těch gólů také mohl dát víc," prohlásil Marek, který ve svém nejlepším roce v Rusku vstřelil v sezoně 2008/09 v 53 zápasech 35 branek a nasbíral 71 bodů.     jip gi ura  