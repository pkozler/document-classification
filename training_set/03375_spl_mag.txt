 Ochutnávky delikates lákají labužníky v Praze i v regionech  --------------------    Ke zpravodajství: FOTO ve Fotobance   --------------------    Praha 25. ledna (ČTK) - Ochutnávky delikates za festivalové ceny si v Česku získávají stále více zájemců. Letos poprvé mohou milovníci dobrého jídla odhalovat luxusní chutě nejen v Praze, ale také v regionech. Podle pořadatelů druhého ročníku gastronomické přehlídky Grand Restaurant Festival, který začal v sedmi českých městech 15. ledna, je poptávka vysoká a lidé si účast pochvalují.   "Lidé pochopili, že je to unikátní příležitost něco zkusit za rozumnou cenu. Je vidět, že do toho investují proto, že se jim to vyplatí," řekl ČTK pořadatel festivalu Pavel Maurer.   Už za první týden zájem o festival podle něj přesáhl celou loňskou návštěvnost obdobné akce, která se ovšem tehdy konala jen v Praze. "Ochutnávku si rezervovalo asi 12.500 lidí v celé republice. Loni přišlo asi 7000," uvedl Maurer.   Návštěvníci mohou do 15. února vybírat z nabídky 42 restaurací v Praze, Brně, Karlových Varech, Liberci, Nepomuku, Olomouci, Ostravě a Plzni. Novinkou akce s podtitulem Vzneste se do gastronomického nebe je takzvaný Mňam Bus, který strávníky rozváží po vybraných pražských podnicích.   "Ohlasy jsou spíše pozitivní. Mezi návštěvníky jsou i lidé, kteří se zúčastnili loňského festivalu. Někteří si objednávají více ochutnávek najednou," uvedl Maurer.   Většina návštěvníků festivalu je podle něj zatím v Praze, kde se do akce zapojila dvacítka restaurací. Další polovina je v regionech, kde se chce dobrým jídlem pochlubit sedm měst. "Některé restaurace mají stovky rezervací. Vedou ty, které se nebály vymyslet novou zajímavou ochutnávku," řekl Maurer. Degustace podle něj přitahuje lidi tím, že je neobvyklá. "Nabízí něco, co si člověk zpravidla sám nezkusí. Některé restaurace hostům dávají i něco navíc, co nebylo smluvně dohodnuto," upřesnil.   V olomoucké restauraci tak host například dostane vyšitý "bryndáček" na památku. Japonská restaurace v Praze zase pozvala gejšu, která bude v únoru nalévat hostům saké. Pozorností jsou také pralinky a další dobroty. "Je vidět, že restauratéři chtějí na hostech nejen vydělat. Zákazníci to vnímají pozitivně a podle toho si také objednávají," uvedl Maurer.   Restaurace nabízejí zavedené pokrmy, ale i novinky. Inspiraci šéfkuchařů podnítily smluvní zakázky, jako lokální specialita nebo jídlo podle maminky. "Zpravidla se takové pokrmy na jídelním lístku neobjevují. Šéfkuchaři měli prostor pro fantazii," řekl Maurer.     Upozornil, že rozšíření festivalu do regionů podnítilo jakousi gastronomickou turistiku. "Lidé z Ostravy jedou do Olomouce. Také obyvatelé menších měst se vydávají na ochutnávkové cesty," uvedl.   Velké pozornosti gastronomických turistů se pak těší takzvaný Mňam Bus, který jezdí po luxusních restauracích v Praze. "Lidé jedou do Prahy až z Prešova, aby si vyzkoušeli tuto ochutnávku. Jsou nadšení, baví je to. Po zhruba tříhodinovém maratonu se spřátelí, vyměňují si názory a vznikají tam nové vztahy," popsal Maurer reakce na svůj projekt. Po ukončení cesty, která přijde zhruba na 2000 korun, prý někteří zájemci v restauraci zůstávají, aby si své dojmy umocnili dalšími gurmetskými požitky.   Zájemci o festivalovou ochutnávku se musí zaregistrovat na webu  www.grandrestaurantfestival.cz , kde si vyberou čas, cenu a druh pokrmu. S přiděleným kódem se pak dostaví do vybraného podniku. Vybírat mohou z nabídky od 200 do 600 korun, přičemž nejdražší menu je tříchodové.   Partnerem akce je agentura CzechTourism, která se prostřednictvím projektu Ochutnejte Českou republiku snaží propagovat zajímavé turistické destinace. Důraz klade na regionální kuchyni. "Věřím, že dobré jídlo nemá hranice," říká k rozšíření festivalu do regionů Maurer.   Alexandra Malachovská kš  