 Zákazníci si mohou ve velkoobchodech Makro objednat elektřinu  Praha 4. května (ČTK) - Zákazníci velkoobchodní společnosti Makro mohou v jejích prodejnách uzavřít smlouvy na dodávku elektrické energie od společnosti RWE. ČTK to dnes sdělila mluvčí Makro Cash &amp; Carry ČR Romana Nýdrle. Makro v Česku provozuje 13 velkoobchodních center a má přes 800.000 registrovaných zákazníků z řad podnikatelů, zejména obchodníků a firem podnikajících v gastronomii.   "Jednou z hlavních výhod této nabídky je stálá cena elektřiny až do konce roku 2012. Nižší cena silové elektřiny, než má vůdčí energetická společnost v regionu, je garantována smlouvou po celou dobu jejího trvání," uvedla Nýdrle, podle které zákazníci po podpisu smlouvy získají také možnost členství v zákaznickém programu RWE Premium, RWE kartu a poukázku v hodnotě 500 korun na nákupy v prodejnách Makro. Nýdrle odhadla, že letos smlouvu na dodávku elektrické energie uzavře několik tisíc zákazníků prodejen Makro.   Velkoobchody Makro služby stále rozšiřují. Svým zákazníkům nabízejí například pojištění, úvěry, leasing či mobilní služby. "Cílem všech služeb pod hlavičkou Mservis je usnadnit našim zákazníkům jejich podnikání. Umožňujeme jim využít sílu naší společnosti a zprostředkovat jim doplňkové služby za takových podmínek, kterých by sami dosáhnout nemohli," dodala Nýdrle.   Společnosti Makro v posledních dvou letech v Česku klesají tržby. Krize totiž výrazně snížila tržby restauracím, hotelům i nezávislým obchodům, jejichž provozovatelé patří mezi hlavní zákazníky prodejen Makro. V loňském roce se celkové tržby velkoobchodních prodejen Makro v Česku snížily meziročně o tři miliardy korun na 33,6 miliardy korun.   Společnost Makro Cash &amp; Carry ČR je součástí nadnárodní skupiny Metro Group, která ve 30 zemích provozuje zhruba 680 velkoobchodních prodejen.   beh vju  