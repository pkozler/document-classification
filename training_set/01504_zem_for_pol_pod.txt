 MZe sníží farmářům administrativu,transformuje své dozorové úřady  Zlín 13. ledna (ČTK) - Ministerstvo zemědělství sníží množství administrativy farmářům. Pomoci k tomu má transformace dozorových úřadů, tedy Státní veterinární správy, Státní zemědělské a potravinářské inspekce a Ústředního kontrolního a zkušebního ústavu zemědělského. Jejich rozpočet celkový 6,5 miliardy Kč se má snížit o 30 procent, řekl dnes ČTK a Českému rozhlasu ministr zemědělství Ivan Fuksa.   Podle něj v dozorových úřadech nyní pracuje 4500 lidí. Na kolik se transformace dotkne těchto pracovníků, zatím nechtěl předjímat. "Není povinnost, že se počet zaměstnanců sníží také o 30 procent. Možná se totiž přijde s jiným efektivnějším úsporným opatřením, které se třeba nebude týkat finančních prostředků. Ale bude to opatření, které nebude generovat falší byrokratické a finanční zatížení," uvedl ministr.   Na transformaci ministerstvo začneme pracovat na začátku února. Podle Fuksy do konečné podoby by se reforma měla dostat na přelomu letošního a příštího roku, v platnost by mohla vstoupit od roku 2013. "Chci, aby český zemědělec měl maximálně stejné byrokratické povinnosti, jaké má zemědělec v Rakousku nebo v Německu," doplnil.   "Toto (6,5 miliardy Kč) jsou peníze, které jsou v rámci resortu zemědělství, ale ke konkrétní výrobě potravinových a zároveň zemědělských produktů skoro neslouží," poznamenal Fuksa.   Fuksa dnes v rámci svých pravidelných návštěv regionů zavítal na Kroměřížsko. Prohlédl si některé zemědělské podniky a poté asi 40 minut debatoval s agrárníky o jejich problémech, mimo jiné i ochraně půdy proti erozi, kontrolách podmíněnosti (Cross compliance) a problematice pozemkových úprav, která je zároveň mnohdy nutným předpokladem protipovodňových opatření.   Gabriela Sluštíková mol  