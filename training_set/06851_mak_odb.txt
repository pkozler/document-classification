 Nezaměstnanost na jihu Moravy v dubnu klesla o 0,7 na 9,6 pct  --------------------    Ke zpravodajství: GRAFIKA   doplnili jsme vyjádření analytika ve 3. odstavci   --------------------    Brno 9. května (ČTK) - Nezaměstnanost na jižní Moravě v dubnu klesla o 0,7 procentního bodu na 9,6 procenta. Bez práce bylo 60.742 lidí, kteří mohli okamžitě nastoupit do práce. Stoupl počet volných míst. V dubnu jich bylo 2963, což je o více než dvě stovky více než v březnu. Vyplývá to ze statistik, které dnes zveřejnilo ministerstvo práce a sociálních věci.   "Pozitivní vývoj je spojen především s nárůstem sezónních prací a s důsledným obsazováním volných pracovních míst, která mají úřady práce v gesci Krajské pobočky Brno k dispozici," uvedl vedoucí oddělení zaměstnanosti brněnské pobočky úřadu práce Josef Bürger.   Podle analytika společnosti Cyrrus Ondřeje Moravanského není vývoj nezaměstnanosti překvapivý a pokles ukazatele v jarních měsících je každoročně sledovaným jevem. "Tento vývoj pomůže zejména okresům s tradičně nejvyšší nezaměstnaností jako je Znojmo nebo Hodonín. Nicméně tohle je pouze sezónní záležitost, a dlouhodobě je trh práce v těchto okresech stále v nepříliš dobrém stavu," uvedl Moravanský. Jak se do nezaměstnanosti projeví otevření rakouského pracovního trhu, ukáží podle něj zřejmě až následující týdny a měsíce.   Jižní Morava patří stále k oblastem s nadprůměrnou úrovní nezaměstnanosti. Míra nezaměstnanosti je oproti celostátnímu průměru o jeden procentní bod vyšší. Ze 14 krajů je jen v pěti míra nezaměstnanosti vyšší než na jihu Moravy.   Více než třetina volných pracovních míst je koncentrována do Brna. Na celkovém počtu pracovních míst v zemi se kraj nyní podílí 8,2 procenta. Na jedno volné místo připadlo v Jihomoravském kraji v dubnu v průměru 21,2 uchazeče, což je hodnota převyšující celostátní průměr 14,3.   Rozdíly mezi jednotlivými okresy kraje jsou značné. Velmi vysokých hodnot je dosahováno v okrese Břeclav (až 40 uchazečů na jedno volné pracovní místo), Hodonín a Blansko (30 uchazečů na jedno místo). S nástupem jarních prací v zemědělství se situace výrazně zlepšila na Znojemsku. Počet uchazečů na jedno místo tam klesl meziměsíčně na polovinu (ze 40 na 24). Dlouhodobě nejlepší je poměr mezi nabídkou a poptávkou v obou brněnských okresech a také v okrese Vyškov.   Z jednotlivých okresů Jihomoravského kraje jsou nezaměstnaností nejvíce postiženy okresy Hodonín (14,3 procenta), Znojmo (12,9) a Břeclav (11,0). Nejnižší nezaměstnanost je nyní v okrese Brno-venkov (7,7 procenta), pod celostátním průměrem 8,6 procenta je míra nezaměstnanosti i v okresech Brno-město a Vyškov. V dubnu se nezaměstnanost ve všech okresech kraje snížila.     Ukazatele nezaměstnanosti v Jihomoravském kraji:        počet nezaměstnaných v březnu  počet nezaměstnaných v dubnu  míra nezaměstnanosti v březnu(pct)  míra nezaměstnanosti v dubnu(pct)     Blansko  5025 (5351)  4852 (5083)  9,4  9,0     Brno-město  18.556(19.201)  18.113 (18.924)  8,3  8,1     Brno-venkov  8340 (8488)  7890 (8059)  8,2  7,7     Břeclav  7550 (7694)  6700 (6929)  12,4  11,0     Hodonín  12.456(12.936)  11.598 (11.992)  15,4  14,3     Vyškov  4008 (4231)  3758 (3968)  8,7  8,2     Znojmo  8917 (9083)  7831 (8003)  14,6  12,9     kraj  64.852(66.984)  60.742 (62.958)  10,3  9,6     (v závorkách celkový počet uchazečů o práci)     zdroj: MPSV   vrn jpt  