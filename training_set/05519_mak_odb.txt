 Nezaměstnanost na severu Moravy rekordně vzrostla na 12,4 pct.  --------------------    Ke zpravodajství: GRAFIKA   --------------------    Ostrava 10. ledna (ČTK) - Nezaměstnanost v Moravskoslezském kraji se v prosinci rekordně zvýšila o 1,1 procentního bodu na 12,4 procenta. Počet evidovaných uchazečů o zaměstnání vzrostl o 6306 na 82.776 lidí. Úřady práce také zaznamenaly rekordní počet přihlášených živnostníků. ČTK to sdělila mluvčí ostravského úřadu práce Martina Kubínová.   Důvodem výrazného nárůstu je zpřísnění podmínek v nezaměstnanosti od Nového roku. Proto se řada lidí zaevidovala na úřadech práce v závěru minulého roku, aby pro ně platila ještě mírnější pravidla. "Negativně také přispělo pozastavení sezonních prací především ve stavebnictví a lesnictví. Kvůli těmto vlivům se zaevidovalo nejvíce bývalých živnostníků v historii sledování tohoto ukazatele od roku 2002," uvedla Kubínová.   Největší nárůst míry nezaměstnanosti zaznamenali v bruntálském okrese o 2,1 procentního bodu a na Opavsku o 1,9 procentního bodu. Na Bruntálsku dosáhla nezaměstnanost 17,9 procenta, což řadí tento okres na druhé místo v celé republice. O 1,1 vzrostla míra nezaměstnanosti v okrese Frýdek-Místek a Nový Jičín. Menší nárůst, o 0,6 procentního bodu, byl v karvinském a ostravském okrese.   Do evidencí úřadů práce v Moravskoslezském kraji se v prosinci přihlásilo 11.795 lidí. Ve srovnání s předchozím měsícem je to o 3504 více. Oproti prosinci 2009 je počet nově evidovaných vyšší o 2864 osob. V prvních lednových dnech podle zástupců úřadu práce oproti dřívějším létům počet nově přihlášených nezaměstnaných naopak klesal.   K 31. prosinci se počet volných pracovních míst meziměsíčně snížil o 239 na 3191. V meziročním srovnání je to ale o 435 míst více. Nejvíce pracovních míst ubylo v okrese Ostrava o 224. Naopak mírně vzrostl počet míst v okrese Karviná o 54 a Nový Jičín o 53. Na jedno volné pracovní místo v regionu připadalo 25,9 uchazečů, nejméně v okrese ostravském 15,1, nejvíce v karvinském 47,1. Nejvíce nově evidovaných lidí dosud vykonávalo pomocné a nekvalifikované práce.   Celorepublikově se míra nezaměstnanosti v prosinci zvýšila o jeden procentní bod na 9,6 procenta. Úřady práce na konci měsíce registrovaly 561.551 nezaměstnaných, což bylo o 54.911 víc než na konci listopadu.     Ukazatele nezaměstnanosti v Moravskoslezském kraji:     okres  počet nezaměstnaných*  počet nezaměstnaných*  míra nezaměstnanosti (v pct)  míra nezaměstnanosti (v pct)      listodad  prosinec  listopad  prosinec     Bruntál  7654 (8039)  8673 (9092)  15,8  17,9     Frýdek-Místek  8941 (9615)  10103 (10710)  8,4  9,5     Karviná  19.454 (20.242)  20.221 (20.940)  13,7  14,3     Nový Jičín  8104 (8391)  8980 (9235)  10,3  11,4     Opava  8841 (9411)  10.624 (11.067)  9,5  11,4     Ostrava  19.690 (20.772)  20.656 (21.732)  11,4  12     kraj celkem  72.684 (76.470)  79.257 (82.776)  11,3  12,4     *počet nezaměstnaných, kteří mohli bezprostředně nastoupit do zaměstnání, čísla v závorkách označují celkový počet nezaměstnaných.   zdroj: Úřad práce v Ostravě   Radim Kijonka sap  