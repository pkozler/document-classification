 Intel zaplatí rivalovi Nvidia za patentové vyrovnání 1,5 mld. USD  San Francisco 11. ledna (ČTK) - Čipový gigant Intel zaplatí menšímu rivalovi Nvidia za vyrovnání patentového sporu během pěti let 1,5 miliardy dolarů (zhruba 28,4 miliardy Kč). Oznámení z noci na dnešek je dalším znamením podstatných změn, kterými polovodičové odvětví prochází, napsala agentura AP.   Hlavní aktivitou firmy Nvidia je výroba grafických čipů pro počítače. Její stížnost uváděla, že ji Intel vytlačil z trhu jiného typu čipů, takzvaných čipových sad, které v počítači zpracovávají různé funkce a pomáhají hlavnímu procesoru počítače komunikovat se zbytkem zařízení.   Podniky oznámily dohodu o vyrovnání po pondělním závěru obchodování na newyorské burze. Obě strany se dohodly, že díky vyrovnání stáhnou navzájem své žaloby proti druhé straně.   Licenční dohoda z pondělí ukazuje, že oba podniky přistoupily na nová pravidla ve světě spotřební elektroniky, kde mobilní technika změnila způsob, jakým se čipy vyrábějí.   Intel s dominantní pozicí na trhu osobních počítačů chce také na trh s chytrými telefony a počítačovými tablety, proto potřebuje lepší grafické technologie, například pro video s vysokým rozlišením obrazu. Nvidia, lídr v grafice, se pro změnu chce prosadit na trhu s procesory, které pracují jako mozek počítače, kde má silnou pozici Intel, napsala AP.   pok dvd  