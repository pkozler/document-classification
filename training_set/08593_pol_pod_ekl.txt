 Město začne s úpravami řeky Ostravice v centru Ostravy  --------------------    Ke zpravodajství: AUDIO   --------------------    Ostrava 12. ledna (ČTK) - Do dvou let by se břehy řeky Ostravice v centru města měly stát místem, kde budou Ostravané rádi trávit svůj čas. Na březích budou plochy na slunění, stanoviště pro vodáky a také nová cyklostezka, která spojí město s Beskydami. Městská rada zadala tendrovou dokumentaci zakázky na odtěžení sedimentů, což bude první etapa revitalizace řeky. Na tiskové konferenci to dnes řekl primátorův náměstek Dalibor Madej (ODS).   "Věřím, že pokud se to někde nezadrhne na ministerstvu, tak rok 2013 by měl být tím, kdy konečně řeka bude vrácena zpět Ostravanům," řekl Madej. Všechny části projektu se mají začít uskutečňovat ještě letos. Po odtěžení usazenin by podle Madeje mělo následovat vybudování přístavišť a dalších objektů na řece a také odpadovodu. Celkem to bude stát 588 milionů korun, přičemž 41 milionů zaplatí město, zbytek budou dotace od ministerstva průmyslu a obchodu a z Regionálního operačního programu.   Madej uvedl, že v projektu se nezapomíná na opatření vyjednaná s ochránci přírody, aby měly úpravy řeky co nejmenší dopad na životní prostředí. Mezi nimi bude například vybudování deseti kamenných hromad - stanovišť pro ještěrky, tří umělých nor pro ledňáčky nebo 30 budek pro drobné ptáky, čtyř budek pro kachny morčáky a deseti budek pro netopýry.   Kolem Ostravice vzniknou visuté galerie i zastávky pro vodáky včetně přístavu. "Budou tam také dva jezy, které by měly zvednout hladinu, a tím zpřístupnit řeku vodákům," řekl Madej. Cyklostezky, které povedou podél Ostravice, budou začínat u mostů v Koblově a v Hrabové se napojí na už existující vratimovskou cyklostezku, která bude pokračovat až do Beskyd.   vpl snm  