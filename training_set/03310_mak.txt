 Podnikatelů v ČR přibývá, už jich je 2,23 milionu  Praha 31. ledna (ČTK) - Podnikatelů v České republice přibývá. Na konci minulého roku jich bylo 2,233.474 osob, což je o necelých 60.000 více než na konci roku 2009. Na základě údajů ministerstva průmyslu a obchodu (MPO) o tom informuje server Podnikatel.cz.   Zvýšil se přitom počet podnikajících fyzických osob i právnických osob, tedy firem. Počet podnikatelů z řad fyzických osob vzrostl o více než 40.000 na 1,908.925, počet právnických osob se zvýšil o necelých 20.000 na 324.549. Také počet podnikatelů cizinců vloni stoupl, na rozdíl o českých rezidentů si však cizinci neudrželi tempo růstu. Zatímco předešlé dva roky jich vždy přibylo kolem 10.000, v roce 2010 jejich přírůstek činil pouhé tři tisíce. Jejich počet dosáhl 90.983.   V loňském roce se též podařilo po několika letech prolomit hranici tří milionů živnostenských oprávnění. Nejvíce živnostenských oprávnění evidovaly živnostenské úřady v polovině roku 2008, celkem přes čtyři miliony. Od prvního července téhož roku však nabyla účinnosti velká novela živnostenského zákona, která zredukovala počet volných živností na jednu, čím snížila i množství potřebných živnostenských oprávnění.   Za posledních deset let došlo k nárůstu počtu podnikatelů o více než 450.000. Od vzniku České republiky v roce 1993 se jejich množství skoro ztrojnásobilo, uvedl server.   pcl mha  