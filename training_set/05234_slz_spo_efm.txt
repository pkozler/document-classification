 Vedení Sazky jedná o dvou nabídkách na vyřešení dluhů firmy  --------------------    Ke zpravodajství: PROFIL   --------------------    Praha 30. ledna (ČTK) - Vedení loterijní společnosti Sazka dnes jedná o dvou nabídkách na vyřešení dluhů firmy. Na stole je návrh investiční skupiny Penta, svoje řešení nabízí také další loterijní společnost Synot Holding ve spolupráci s podnikatelem Karlem Komárkem mladším, majitelem skupiny KKCG. V diskusním pořadu Otázky Václava Moravce to řekl místopředseda Českého olympijského výboru pro ekonomiku Jiří Kejval.   "Další výpůjčky už nestačí, Sazka jednoznačně potřebuje strategického investora," uvedl Kejval. Předpokládá, že během příštího týdne se kvůli nabídce Penty a Synotu sejde mimořádná valná hromada Sazky.     Nabídka Penty podle Kejvala spočívá v tom, že by skupina Sazku zcela ovládla. České sportovní svazy by ale mohly počítat s tím, že by jim Sazka dále poskytovala část svých zdrojů. Synot prý navrhuje, že by mu připadlo 60 procent Sazky, 30 procent by zůstalo u současných akcionářů. Na 30 procent akcií by potom podle scénáře Synotu šlo v příštích letech po restrukturalizaci Sazky na burzu. Současní akcionáři jsou občanská sdružení, působící v tělovýchově a sportu.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Městský soud v Praze dostal od Vítka návrh na zahájení insolvenčního řízení se Sazkou 17. ledna. Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   dnv dp  