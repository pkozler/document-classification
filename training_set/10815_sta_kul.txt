 Lidé mohou vybírat Stavbu Karlovarského kraje i ohrožené památky  --------------------    Ke zpravodajství: AUDIO   --------------------    Karlovy Vary 18. května (ČTK) - Lidé mohou v letošním 11. ročníku soutěže o Stavbu Karlovarského kraje hlasovat na internetu nejen pro nejlepší dokončený objekt nebo projekt chystané realizace, ale poprvé i vybrat památku ohroženou zkázou. Do stavební soutěže letos přihlásili investoři či vlastníci 22 staveb a pět projektů, ohrožených památek je vybráno šest. Výsledky budou zveřejněny 3. června na Dnech stavitelství a architektury, řekla dnes ČTK Anna Vlášková z pořádajícího Regionálního stavebního sdružení (RSS).   Cílem soutěže je představit všechny nově postavené i rekonstruované stavby v Karlovarském kraji, které prošly kolaudací a byly předány do užívání v době od ledna 2010 do letošního 30. dubna, uvedla Vlášková. Letošní ročník je velmi silně obsazen a nejenom veřejnost hlasující na webu, ale hlavně odborná porota nebude mít lehký výběr, řekla. "A to víme o několika dalších stavbách, které jejich majitelé nepřihlásili. V soutěži jsou zastoupeny stavby z celého regionu," uvedl předseda RSS Vladimír Kádě.   Kromě ceny odborné poroty, ceny veřejnosti a ocenění hejtmana Karlovarského kraje letos předá poprvé svou cenu také karlovarský primátor. O některou z nich budou usilovat například karlovarský obytný komplex Triplex, pěší zóna v Chebu nebo kraslická základní umělecká škola. Přihlášeny jsou i Golfový areál v Lázních Kynžvart, rekonstrukce veřejných prostranství v Abertamech či park Rybář v Karlových Varech. Mezi projekty nechybí rekonstrukce Císařských lázní v Karlových Varech nebo karlovarské Horní nádraží.   Mezi nejohroženější památky zařadili pořadatelé lázně v Kyselce, rozhlednu a horský hotel na Klínovci, kostel Nanebevzetí Panny Marie v Hradišti, poutní kostel Navštívení Panny Marie ve Skokách, sedlecký kostel svaté Anny a Císařské lázně v Karlových Varech. Lázně se ve výběru objevily přesto, že už letos má začít jejich obnova. "Stav Císařských lázní není dobrý. Zahájení akce se sice opravdu blíží, ale dokud se opravdu nezačne, jsou stále ohrožené," poznamenal karlovarský primátor Petr Kulhánek (KOA).   Za uplynulých deset let se soutěže Stavba Karlovarského kraje zúčastnilo 250 staveb. Loni se do ní přihlásilo 12 staveb a sedm projektů. Jako nejlepší stavbu si vybrala odborná porota KV Arenu v Karlových Varech, jejíž vybudování přišlo na zhruba 1,2 miliardy korun. V hlasování veřejnosti na internetu nasbíralo nejvíce bodů Lázeňské centrum Agricola v Jáchymově, jehož stavba přišla zhruba na 100 milionů korun. Nejlepším projektem byl pavilon akutní medicíny v karlovarské nemocnici.   vlm snm  