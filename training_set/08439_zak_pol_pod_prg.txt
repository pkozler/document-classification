 Nova: Policie našla v autě úředníka MO nelegálně drženou zbraň  Praha 17. ledna (ČTK) - V autě vysokého úředníka ministerstva obrany Jaroslava Štefce nalezli pražští policisté při silniční kontrole nelegálně drženou zbraň. Dnes o tom informovala televize Nova. Policie případ vyšetřuje pro podezření z trestného činu nedovoleného ozbrojování ze strany neznámého pachatele. O Štefcovi, který má na ministerstvu na starosti audit veřejných zakázek, se hovoří jako o možném budoucím šéfovi připravovaného Národního úřadu pro vyzbrojování.   Podle Novy policie prováděla běžnou silniční kontrolu v Praze 6 a zastavila vůz, v němž cestovali dva muži, jeden z nich byl Štefec. Hlídka zjistila, že v autě je zbraň, na niž nemá ani jeden z mužů doklady, a oba zadržela.   "Někde v mém okolí se objevila pistole, naprosto neevidovaná. Vystupoval jsme v této věci jako svědek, to je jediné, co k tomu můžu říct," uvedl Štefec.   "Policie čeká na výsledky odborných znaleckých zkoumání," řekla televizi mluvčí pražských policistů Andrea Zoulová.   vit mal   