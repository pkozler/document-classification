 Sony čekala dva dny, než kontaktovala FBI po úniku osobních dat  Rozšířili jsme o informace od 5. odstavce.   --------------------    Washington 4. května (ČTK) - Japonská firma Sony čekala dva dny, než v USA kontaktovala Federální vyšetřovací úřad (FBI) poté, co objevila rozsáhlý únik osobních dat ze své sítě pro videohry. S lidmi z úřadu se sešla až o pět dní později, odhaluje dopis pro americkou Sněmovnu reprezentantů na dotazy, jak podnik data svých uživatelů chránil.   Sony zaznamenala neoprávněnou aktivitu na své síti PlayStation Network 19. dubna. Únik dat ze sítě pak objevila následujícího dne. Celosvětově má Sony na síti 12,3 milionu účtů s daty kreditních karet, z toho 5,6 milionu účtů ve Spojených státech.   Podnikový právník poskytl FBI informaci o úniku dat 22. dubna, píše Sony v dopise pro výbor sněmovny. Dopis má datum 3. května a podepsal ho Kazuo Hirai, předseda rady ředitelů Sony Computer Entertainment America LLC, napsala agentura Reuters.   Podle informací serveru Týden.cz se útok hackerů, kteří napadli PlayStation Network, jen v České republice může týkat zhruba 90.000 účtů. Právě tolik je jich totiž zaregistrováno na české verzi sítě. Serveru to potvrdil Ivan Bradáč, obchodní manažer PlayStation pro Českou a Slovenskou republiku.   Sony obvinila známou internetovou skupinu Anonymous z toho, že nepřímo hackerům umožnila přístup k jejím datům. Jde o více než 100 milionů uživatelů video her. Hirai uvedl, že je čím dál očividnější, že se firma stala obětí pečlivě plánovaného, velmi profesionálního a důmyslného útoku, jehož cílem bylo odcizit osobní data pro nezákonné zneužití.   Situaci vyšetřuje vedle FBI také americké ministerstvo spravedlnosti, uvedl dnes generální prokurátor Eric Holder. Dodal, že americké úřady považují případ za velmi vážný.   Anonymous je kybernetická armáda, která v prosinci zaútočila na stránky společností MasterCard a Visa a dočasně je odstavila. Využila přitom jednoduché softwarové nástroje, které jsou dostupné na internetu.   Sony dnes uvedla, že se na ni Anonymous zaměřila před několika týdny a zablokovala její služby jako protest proti tomu, že se firma sama hájila ve sporu s hackerem u federálního soudu v San Francisku. Tehdy útočník získal data o milionech zákazníků Sony. Podnik si ale není jistý, zda organizátoři těchto dvou útoků spolupracovali.   Krize kolem úniku dat z herních systémů japonské společnosti se prohloubila tento týden. Firma v noci na úterý odhalila další masivní útok hackerů, který se odehrál rovněž v polovině dubna a zasáhl službu Sony Online Entertainment (SOE). Ohrožena jsou data asi 24,6 milionu lidí, mimo jiné z Rakouska, Německa, Španělska a Nizozemska. Čechů se podle sdělení české pobočky firmy nově zjištěný útok netýká.   pok vju    