 Francie chce reformu a rozšíření úlohy MMF  --------------------    Ke zpravodajství: FOTO/aktuality   --------------------    Paříž 24. ledna (ČTK) - Francie chce rozšířit úlohu Mezinárodního měnového fondu (MMF) o sledování oběhu kapitálu a nerovnováhy světové ekonomiky. Prohlásil to dnes francouzský prezident Nicolas Sarkozy, když na tiskové konferenci představoval cíle letošního předsednictví své země ve skupinách G8 a G20.   "Navrhneme skupině G20 vypracovat kodex chování v oblasti správy oběhu kapitálu. Podle přesvědčení Francie je také žádoucí reforma statusu MMF, aby zvítězila společná pravidla," dodal Sarkozy. MMF by měl vykonávat dohled nad pohybem kapitálu podle kritérií, která by definovala nerovnosti mezi jednotlivými zeměmi.   Francie také podporuje myšlenku zdanit finanční transakce. "Máme za to, že jde o morální otázku, která odradí spekulanty a vytvoří rozvojové fondy. Je mi jasné, že tato daň má mnoho nepřátel, ale Francie věří, že daň na finanční transakce je nejlepším řešením. Jsme ale připraveni diskutovat i o jiných řešeních," uvedl Sarkozy.   Na tiskové konferenci hovořil také o nebezpečí nepokojů kvůli nedostatku potravin ve světě. "Pokud nic neuděláme ohledně růstu cen potravin, riskujeme potravinové nepokoje v nejchudších zemích, což by mělo velmi nepříznivý vliv na celkový ekonomický růst," řekl Sarkozy. Podle jeho slov žádná členská země G20 nemůže říci, že by se jí to netýkalo.   Sarkozy také chce regulaci základních komoditních trhů. "Jak chcete vysvětlit, že regulujeme peněžní trhy, a komoditní ne? Musíme zlepšit transparentnost na fyzických trzích. Musíme být schopni vědět, jaké jsou výhledy trhů," řekl.   Dolar podle Sarkozyho zůstane přední světovou měnou. "O tom chceme naše americké přátele ujistit." Ale přední měna podle Sarkozyho neznamená jediná a výlučná a "máme právo uvažovat i o jiných přístupech". Nemělo by se to ale podle jeho slov prezentovat jako konfrontace mezi Spojenými státy a Čínou. "Copak si myslíte, že je v zájmu Číny, aby dolar zkolaboval? Nemyslím si to. Jsou tu společné zájmy a G20 je tím místem, kde bychom měli o těchto věcech hovořit," řekl francouzský prezident.   jf vju  