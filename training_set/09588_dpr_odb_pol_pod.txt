 V Ostravě by se mohli dohodnout na ukončení stávky řidičů MHD  Ostrava 6. června (ČTK) - V Ostravě by se dnes mohlo vedení dopravního podniku dohodnout s odboráři na ukončení stávky řidičů MHD. Obě strany totiž budou od 14:00 spolu znovu jednat a připustily, že jsou ochotny najít v otázce zvýšení platů kompromis. Kvůli stávce části řidičů jezdí MHD v Ostravě během pracovních dnů omezeně ve víkendovém režimu.   Vedení firmy během víkendu hledalo kroky k finančním úsporám, aby mohlo řidičům přidat. Představí je odborářům na dnešním jednání. Dopoledne je vedení ještě zkonzultuje se zástupci města. Dosud odbory trvaly na pětiprocentním růstu mezd, vedení nabízelo 1,5 procenta pro letošní i příští rok. Předseda odborů DPO Ivo Protivínský uvedl, že jsou ochotni udělat ústupek, ale vedení musí přijít s lepší nabídkou než tou, kterou zatím předložilo.   Ostravský dopravní podnik zaměstnává 2200 lidí. Podle odborů stávkuje přibližně 700 zaměstnanců. Průměrný plat ve firmě podle vedení společnosti přesahuje 22.000 korun.   rkj jpt  