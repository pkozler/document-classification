 STEM: Většina tvrdí, že v ČR pracuje příliš mnoho cizinců  Praha 4. května (ČTK) - Tři čtvrtiny Čechů se podle průzkumu agentury STEM domnívají, že v Česku pracuje příliš mnoho cizinců. Celkem 70 procent lidí pak tvrdí, že jejich zaměstnávání připravuje Čechy o práci. Přes dvě pětiny občanů (43 procent) ale připouštějí, že v některých profesích by se Česko bez zaměstnávání cizinců neobešlo. Názory na zaměstnávání cizinců v České republice se od roku 2009 nemění, uvádí STEM v průzkumu, jehož výsledky má ČTK k dispozici.   Podle STEM se v české populaci profilují zhruba tři výrazné skupiny. Dvě pětiny lidí jsou výrazně proti zaměstnávání cizinců. Myslí si, že jich je v zemi zaměstnáno příliš mnoho, berou Čechům práci a Česko by se bez nich obešlo. Další více než pětina (21 procent) obecně tvrdí totéž, zároveň ale připouští, že v některých odvětvích je jejich zaměstnávání jediným řešením situace. Třetí skupinu tvoří devět procent občanů, podle nichž cizinců v Česku příliš mnoho není, místním lidem práci neberou a jejich zaměstnání řeší situaci v odvětvích, kde Češi nemají o práci zájem.   Přesvědčení o tom, že v ČR pracuje příliš mnoho cizinců a jejich zaměstnávání připravuje Čechy o práci, zesiluje podle STEM se snižujícím se vzděláním a materiálním zajištěním respondentů. Častěji si to myslí také stoupenci parlamentní opozice.   Průzkum se konal ve dnech 31. března až 8. dubna. Bylo při něm dotázáno 1286 lidí starších 18 let.   hš pba  