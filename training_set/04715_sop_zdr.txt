 Sdružení nabízí semínka konopí, pošle je pro léčebné účely  Praha 30. ledna (ČTK) - Sdružení Legalizace.cz začalo zájemcům zdarma nabízet semínka konopí neboli marihuany. Zašle je prý lidem, kteří si chtějí rostlinu vypěstovat pro vlastní léčbu. Sdružení o tom informovalo ČTK. Svou akci nazvalo Semínka seniorům. Nezisková organizace poukazuje na léčivé účinky konopí a požaduje legalizaci drogy pro léčebné účely.     "Jsme si plně vědomi, že jakékoliv neoprávněné nakládání s léčivým konopím, které obsahuje více než 0,3 procenta THC (omamná látka), je v současné době nelegální. Všechny žadatele o rizicích spojených s pěstováním a držením léčivého konopí informujeme," uvedl organizátor akce Robert Veverka se sdružení Legalizace.cz.   Organizace ve své tiskové zprávě píše, že v Česku je konopí "kvůli drogové prohibici pro nemocné občany stále ještě nedostupné". Veverka označil paragrafy, které upravují držení drog, za nesmyslné a zastaralé. Tvrdí, že odporují právu člověka na zdraví. "Žádáme proto vládu, aby konopí pro léčebné účely zlegalizovala a ochránila před pokutami, zatýkáním a trestním stíháním všechny občany ČR, kteří by mohli léčivé konopí užívat ke zmírnění nebo odstranění svého utrpení,” uvedl Veverka.   Sdružení žadatelům semínka dodá, pokud mu pošlou obálku se známkou a přiloží i čestné prohlášení o tom, že si chtějí vypěstovat konopí jen pro vlastní léčbu. Zájemci mohou dostat i radu, kde najdou potřebné informace o pěstování a legislativě. Svou akcí chtějí organizátoři ale vzbudit hlavně zájem odborníků na drogovou problematiku i lékařů.   Na sdružení se podle jeho předsedkyně Hanky Gabrielové stále častěji obracejí senioři s dotazy, kde by si mohli konopí pro léčbu opatřit. Akci organizace pořádá už potřetí. "Po celé republice jsme rozeslali přes kilogram semínek, a stovky lidí tak měly možnost si jednoduše obstarat vlastní léčivou bylinu namísto nakupovaní předraženého konopí neznámé kvality na černém trhu," uvedla Gabrielová.   ktk mkv  