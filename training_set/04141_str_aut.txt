 Na detroitském autosalónu bude asi zájem o úsporná i oslnivá auta  --------------------    Ke zpravodajství: FOTO/aktuality   --------------------    Detroit 10. ledna (ČTK) - Dodávkový vůz Prius od Toyoty, malý minivan od Fordu a sedan od Volkswagenu zřejmě nebudou na detroitském autosalónu patřit mezi nejpřitažlivější vozy. Výrobci ale sázejí na to, že o ně bude zájem, pokud se i letos uživatelé rozhodnou spíše pro menší úsporné vozy než silná a těžká auta. Autosalon začíná dnes, veřejnosti se otevře v sobotu 15. ledna a potrvá do neděle 23. ledna.   Autosalon proslul před finanční a hospodářskou krizí nadnesenými a extrovertními modely. V roce 2007 například čínská automobilka předvedla vůz s koly v jeho středu. Ale i letos budou k vidění ohromující modely. "Cosi velkolepého" například slíbila automobilka Porsche.   Automobilové odvětví však za ekonomické krize vystřízlivělo a kupující budou mít mimo jiné na paměti ceny benzinu a náročnější standard palivové úspornosti. Zároveň ale není jisté, zda se Američané uskromní v případě velikosti vozů. V minulém roce se v USA prodalo více užitkových a nákladních aut než osobních.   Automobilky se na velké autosalóny jako v Detroitu, Pekingu či Ženevě soustředí s novými modely a na statisících návštěvníků si testují nové trendy. Svět tak poprvé spatřil například elektrovůz Chevrolet Volt právě v Detroitu, a to v roce 2007. Model pak šel nakonec do prodeje až minulý měsíc, napsala agentura AP.   pok mha  