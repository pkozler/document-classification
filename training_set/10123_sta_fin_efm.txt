 ČSOB: Banky by letos mohly poskytnout hypotéky za 100 mld. Kč  Praha 10. května (ČTK) - Banky by v letošním roce mohly podle odhadů ČSOB poskytnout občanům hypotéky za přibližně 100 miliard korun. Na dnešní tiskové konferenci to uvedl člen představenstva ČSOB Petr Hutla. Hypoteční trh by tak mohl stoupnout téměř o pětinu.   Loni po dvou letech poklesu trh meziročně stoupl, a to o téměř 15 procent. Tuzemské banky poskytly loni občanům téměř 51.000 nových hypoték za 84,8 miliardy korun. Nejvíce hypoték zatím poskytly banky v roce 2007 za 142 miliard korun.   "První čtvrtletí potvrzuje pozitivní trend, že se trh probouzí k životu. Objem nových obchodů bývá na začátku roku vždy slabší, ale březnové a dubnové výsledky napovídají tomu, že ta stovka je na konci roku reálná. A je to relativně zdravé číslo," uvedl Hutla. Banky poskytly občanům během prvního čtvrtletí 14.133 hypotečních úvěrů za 23,4 miliardy korun, což byl v meziročním srovnání více než 46procentní nárůst objemu nově poskytnutých úvěrů.   Celkový objem dosud nesplacených hypotečních úvěrů občanů u tuzemských bank ke konci loňského roku stoupl podle údajů ministerstva pro místní rozvoj o téměř 25,5 miliardy korun na více než 481 miliard korun. Nejvíce 136 miliard korun dosud nesplacených hypoték eviduje skupina ČSOB, následuje Česká spořitelna se 121 miliardami korun.   Třetí v celkovém objemu nesplacených hypoték je Komerční banka se 108 miliardami korun. Následuje Raiffeisenbank s 53 miliardami, UniCredit Bank s 23 miliardami, GE Money Bank s 22 miliardami, Wüstenrot hypoteční banka s 11 miliardami a Volksbank se sedmi miliardami korun. Nesplacené hypotéky jsou aktivní úvěry, které dosud klienti bank splácejí.   Hypotéky jsou přitom podle statistik převažující zdrojem financování bydlení. Jejich podíl na celkovém objemu úvěrů na bydlení za posledních pět let stoupl ze 60 procent na 83 procent. K dalším úvěrům na bydlení patří úvěry ze stavebního spoření nebo spotřebitelské úvěry na bydlení.   Celkový objem úvěrů na bydlení se přitom od roku 2005 zvýšil téměř trojnásobně z 280 miliard korun na více než 728 miliard korun.   Průměrná výše hypotéky se od roku 2000 zvýšila z 1,03 milionu na 1,67 milionu korun na konci roku 2010. V roce 2007 přitom ale byla 1,71 milionu korun. V současnosti je podle ČSOB nejčastější splatnost hypotéky 25 až 30 let. Délka splatnosti pod 10 let a nad 30 let se pohybuje na a pod tříprocentní hranicí. Nejčastěji lidé využívají fixaci na tři nebo pět let. Variabilní úrokovou sazbu preferuje pouze 17 procent klientů.   Podle údajů ČSÚ v roce 2009 mělo více než 39 procent domácností byt ve vlastním domě. Téměř 24 procent domácností má byt v osobním vlastnictví a přes 11 procent družstevní byt. Více než pětina domácností bydlí v nájemním bytě nebo podnájmu a 3,5 procenta má bezplatné bydlení nebo služební byt. "Od roku 2005 je přitom viditelný posun k vlastnickému bydlení," uvedl ředitel investičního výzkumu ČSOB Martin Kupka.   sos mha  