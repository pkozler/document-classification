 Maďarsko na půl roku převzalo předsednictví EU  --------------------    Ke zpravodajství: VIDEO   V novém 7. a 8. odstavci jsme citovali z projevu prezidenta Schmitta pasáž týkající se lidí maďarského původu žijících mimo Maďarsko.   --------------------    Budapešť 1. ledna (ČTK) - Maďarsko se dnes na šest měsíců ujalo předsednictví Evropské unie. K hlavním úkolům Budapešti bude patřit zvládání otřesů na finančních trzích, řešení problematiky evropských Romů a citlivé jednání se Spojenými státy o spolupráci v boji s terorismem.   Budapešť chce také postoupit v přístupových vyjednáváních s Chorvatskem, které by EU za maďarského předsednictví ráda dokončila. Otevřít by se mohly také nové kapitoly v jednáních s Tureckem.   Maďarsko je třetí zemí bývalého komunistického bloku, která bude 27členné unii předsedat. Ještě před Českem, jež v čele stálo v prvním pololetí 2009, předsedalo EU v prvních šesti měsících roku 2008 Slovinsko. Maďaři pomyslné kormidlo unie převzali od Belgie a k prvnímu červenci ho předají Polákům.   Obraz maďarského předsednictví zastínila kritika z řady evropských zemí, která v posledních dnech upozorňuje na fakt, že od ledna v Maďarsku nabývá účinnosti kontroverzní mediální zákon. Podle něho mohou být maďarská média pokutována až 200 miliony forintů (přes 18 milionů korun) za takzvaně nevyvážené zpravodajství.   Kontroverze vyvolává i další maďarský zákon, který zahraničním Maďarům ode dneška umožňuje ve zjednodušeném řízení na základě maďarského původu a znalosti maďarštiny žádat o maďarskou státní příslušnost.   Maďarský prezident Pál Schmitt v novoročním projevu vyzval své spoluobčany, aby letos plnili nastolené úkoly a překonali ekonomické a sociální problémy, do nichž je dostalo nezodpovědné vedení země v předchozích letech. Činit to mají prý už při vědomí toho, že se země ujala předsednictví EU a ovlivní tak osud stovek milionů lidí.   "Rotující předsednictví v EU je pro zemi obrovská příležitost," prohlásil prezident. "Ironií osudu, a byť jenom na šest měsíců, budou všichni Maďaři žijící v Evropě pod jednou autoritou, ne ve smyslu zákonném, ale duchovním."   Narážel tím podle agentury AFP na několik milionů Maďarů, kteří žijí hlavně v sousedních zemích a kterým chce Budapešť udělit maďarské občanství. Tento projekt vzbudil znepokojení zvlášť na Slovensku.   Několik tisíc lidí se v noci na dnešek shromáždilo k oslavám Nového roku v centru Budapešti.   pz rv zpt hej  