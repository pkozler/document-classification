 Výroba aut v Mexiku loni stoupla o polovinu na nový rekord  Mexiko 11. ledna (ČTK) - Výroba automobilů v Mexiku v loňském roce stoupla o 50 procent na rekordních 2,26 milionu vozů díky silnému exportu. Oznámil to dnes svaz mexického automobilového průmyslu (AMIA). Vývoz se zvýšil o 52 procent na 1,86 milionu vozů, z toho 1,27 milionu směřovalo do Spojených států.   Prodej aut v Mexiku loni stoupl o devět procent na 820.406 vozů. Zůstal však hluboko pod úrovní z roku 2008. Svaz rovněž upozornil, že vyhlídky mexického automobilového průmyslu pro letošní rok je zapotřebí hodnotit s opatrností kvůli nejistotě ohledně oživení na klíčových trzích.   Mexiko je pro automobilky přitažlivé svou blízkostí ke Spojeným státům i k rychle rostoucím automobilovým trhům v Latinské Americe. Výroba automobilů je jedním z nejdůležitějších průmyslových sektorů v Mexiku.   Mexický ministr hospodářství Gerardo Ruiz loni uvedl, že produkce aut v Mexiku by se mohla během tří až pěti let zvýšit na zhruba tři miliony vozů ročně, protože přední světové automobilky, například německý Volkswagen, rozšiřují v této zemi své kapacity.   pmh mha   