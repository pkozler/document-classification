 Herec Michael Douglas prý vyhrál boj s rakovinou  --------------------    Ke zpravodajství: FOTO ve Fotobance  ID foto: F201101060119601, F201010140241501, P201009210976701   --------------------    Los Angeles 11. ledna (ČTK) - Americký herec Michael Douglas prý vyhrává boj s rakovinou. Loni u něj lékaři zjistili zhoubné bujení v krku. V rozhovoru pro televizi NBC herec řekl, že nádor zmizel a že nad nemocí vítězí.   "Cítím se dobře, cítím úlevu. Nádor je pryč. Z toho, že zmizel, a také z toho, co vím o tomto typu rakoviny, je naděje, že jsem ji porazil," řekl šestašedesátiletý Douglas. Musí prý ale chodit každý měsíc na kontroly.   "Není to naprosté nadšení. V příštích několika měsících budu asi muset chodit na kontroly. Byla to divoká šestiměsíční jízda," uvedl herec v rozhovoru, který byl předtočen a odvysílán v plném znění bude 23. ledna.   Moderátorovi Matthewovi Lauerovi řekl, že od té doby, kdy skončil léčbu ozařováním, hrozně jí a taky chodí cvičit do posilovny. V nemoci prý shodil přes 15 kilogramů a pět už zase zpět nabral.   To, že je nemocen rakovinou v pokročilém stadiu, oznámil loni v srpnu. Jeho posledním filmem zatím byl loňský snímek Wall Street: Peníze nikdy nespí. Ztvárnil v něm stejně jako v předchozím dílu Wall Street postavu nemilosrdného makléře Gordona Gekka. Za tento první film dostal v roce 1988 Oscara.   sva dr    