 Nový Zéland zasáhlo zemětřesení 5,1 stupně, zatím žádné škody  Wellington 20. ledna (ČTK) - Novozélandské město Christchurch s okolím zasáhlo dnes ráno zemětřesení o síle odhadované na 5,1 stupně Richterovy škály. Podle odborníků šlo o 3907. dodatečný otřes po těžkém zemětřesení o síle 7,1 stupně, které město zasáhlo loni v září a způsobilo značné škody. Z dnešního otřesu zatím větší škody hlášeny nejsou, napsala agentura DPA.   "Bylo by ale s podivem, kdyby žádné škody nebyly, aspoň pár cihel, které by spadly," prohlásil v rozhlase seismolog John Ristau s ohledem na skutečnost, že otřesy přes pět stupňů nejsou považovány za malé.   Ohnisko dnešních otřesů leželo deset kilometrů jihozápadně od tohoto druhého největšího města Nového Zélandu.   Při zemětřesení z loňského 4. září bylo mnoho lidí zraněno úlomky roztříštěného skla z oken a bortících se stěn. Jedna osoba zahynula na srdeční infarkt, který dostala z leknutí. Novozélandské úřady odhadly tehdejší materiální škody na dvě až čtyři miliardy novozélandských dolarů (27 až 54 miliardy Kč).   ik  