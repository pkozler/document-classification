 Hledáte štěstí? Dotkněte se na cestách některého z deseti symbolů  --------------------    Ke zpravodajství: ilustrační FOTO ve Fotobance  ID foto: F20100412018320, F201004120180401   --------------------    Londýn 21. ledna (ČTK) - Narazili jste na svých cestách na vyhlazený důlek v kameni nebo na nablýskané, zářící místo na bronzovém reliéfu? Pak vězte, že jste našli místní "symbol štěstí", kterého se lidé chodí dotýkat. Cestovatelský webový server  VirtualTourist.com  sestavil přehled Deseti nejšťastnějších symbolů vyskytujících se po celém světě, do něhož zařadil i sochu svatého Jana Nepomuckého na Karlově mostě v Praze. Všichni pověrčiví turisté mohou tenhle seznam využít jako inspiraci:     1. Socha Julie, Casa di Guilietta; Verona - Itálie.   Nad tímhle se musí William Shakespeare obracet v hrobě. Návštěvníci u sochy jeho tragické hrdinky si pro štěstí hladí  její pravý prs  - a ti opravdoví romantici také nechávají milostné dopisy na zdech jejího domu.     2. Van Mieu (Chrám literatury); Hanoj - Vietnam.   Podle dávnověké tradice studenti před zkouškami chodí hladit hlavy 82 želv, které stojí na dvoře chrámu, a na svých krunýřích nesou vysoké stély. Místní žáci musejí zřejmě dosahovat u zkoušek mimořádných výsledků, pokud se tedy dá soudit podle  jemně vyhlazených  želvích hlav.     3. Socha svatého Jana Nepomuckého; Praha - Česká republika.   Tady jsou pravidla poněkud složitější, ale pro ty nejpověrčivější z pověrčivých to stojí za to. Dotknout se plaket na soše svatého Jana Nepomuckého prý nosí štěstí, ale pokud chcete opravdu postrčit osud správným směrem, pak popojděte několik kroků ke Starému Městu a na levém zábradlí mostu najděte kříž s pěti hvězdami. Prstem se dotkněte každé z nich a pak položte levou dlaň na kříž. To, co si v tu chvíli budete přát, se vám splní.     4. Kámen štěstí; Ostrov Kusu - Singapur.   Návštěvníci tohoto podivně tvarovaného, jasně žlutého monumentu si povšimnou přehršle čtyřmístných čísel napsaných po celém jeho povrchu. Pro ty, kdo nejsou obeznámení se singapurskou loterií - tohle jsou tipy, jimiž pověrčiví počmárali kámen v naději, že jim pomůže zbohatnout.     5. Mandl z Wörthersee; Klagenfurt - Rakousko.   Legenda praví, že mužíček Mandl ve snaze připomenout bujně do noci slavícím lidem, že další den jsou Velikonoce, odšpuntoval sud vody a vytvořil tak jezero Wörthersee. Navzdory této poněkud skličující historce sem přicházejí turisté a pro štěstí si hladí jeho  varovně vztyčený prst .     6. Toritos de Pucará; Cusco - Peru   Ti, kdo zajdou do obytných čtvrtí v peruánském městě Cusco si nepochybně všimnou legračně vypadajících  keramických býků  na střechách domů. Navzdory velkým, vypouleným očím a někdy i vyplazeným jazykům místní obyvatelé pevně věří, že nosí štěstí.     7. Charging Bull; New York - USA.   Tomu, kdo začal tuhle tradici, se asi zapomnělo říct, že tradiční rčení mluví o "chycení býka za rohy" - a ne za něco docela jiného. Na Wall Streetu sice poslední dobou moc štěstí nesídlilo, ale přesto se říká, že dotknout se  této sochy býka  na nejintimnějších partiích nosí štěstí.     8. La Chouette; Dijon - Francie.   Francouzské město Dijon je spojováno spíš se svou proslulou hořčicí než šťastnými symboly. Ovšem dijonská sova - symbol města - vytesaná na stěně katedrály Notre Dame v Rue de la Chouette je natolik spojená s přesvědčením, že nosí štěstí, že už ji ruce pověrčivých lidí  téměř vyhladily . Aby ale skutečně přinesla štěstí, je prý nutné dotknout se jí levou rukou.     9. Magellanova socha; Puenta Arenas - Chile.   Ačkoli tuhle pověru berou mnozí hodně vážně, spíš než tradice vypadá jako něco, co vymyslel místní turistický úřad. Ať je to tak nebo tak, věří se, že ti, kdo se dotknou  nohy Patagoňana  sedícího u piedestalu sochy slavného mořeplavce, si zajistí, že se do Patagonie opět vrátí.     10. Socha Grgura Ninského; Split - Chorvatsko.   Tato ohromná socha tyčící se do výšky šesti metrů je pro Chorvaty zdrojem nesmírné hrdosti. Zobrazuje biskupa Grgura Ninského, který bojoval za právo Chorvatů na bohoslužby v jejich mateřštině. Štěstí přinese tomu, kdo  pohladí jeho palec .     dk dr    