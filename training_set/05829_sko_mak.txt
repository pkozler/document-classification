 Univerzita Tomáše Bati dostala pokutu 300.000 Kč za dělení tendrů  Brno 18. května (ČTK) - Univerzita Tomáše Bati dostala od antimonopolního úřadu pokutu 300.000 korun za nezákonné dělení zakázek. Chybovala v několika tendrech, například na servis a pronájem kopírovacích zařízení či nákup letenek. Rozhodnutí není dosud pravomocné a může být proti němu podán rozklad. ČTK to dnes řekl místopředseda ÚOHS Kamil Rudolecký.   Univerzita například uzavřela se společnosti IMPROMAT CZ 23 smluv na servis a pronájem kopírek. Podle ÚOHS rozdělením zakázky snížila její předpokládanou cenu pod zákonem stanovené finanční limity, a vyhnula se tak povinnosti zadat zakázku v příslušném zadávacím řízení. Předpokládaná celková hodnota služeb přitom dosahuje minimálně 2,9 milionu korun bez DPH.   Univerzita rovněž pochybila, když bez předchozího transparentně provedeného zadávacího řízení uzavřela smlouvu na nákup letenek a souvisejících služeb se společností ASIANA. Šlo o veřejnou zakázku za téměř 28 milionů korun bez DPH. Podle Rudoleckého je namístě, aby zadavatel smluvní vztah ukončil.   Další chyby byly v tendru na dodávky elektřiny. Škola zakázku nezadala v zadávacím řízení a uzavřela sedm smluv se společností E.ON Energie. Šlo o veřejnou zakázku za téměř 30 milionů korun.   Podle Rudolecké postup školy mohl podstatně ovlivnit výběr nejvhodnější nabídky.   vrn mol  