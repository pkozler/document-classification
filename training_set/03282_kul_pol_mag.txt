 Popelka na Kamčatce musí zvládnout nejen macechu, ale i cenzuru  --------------------    Ke zpravodajství: ilustrační FOTO ve Fotobance  ID foto: FO01298590   --------------------    Moskva 13. ledna (zpravodaj ČTK) - Pohádková Popelka musela přetrpět ústrky od macechy a zlých nevlastních sester, divadelní Popelka v současném Rusku zápolí s politickou cenzurou. Na své kůži se o tom přesvědčili herci na východní výspě země, na Kamčatce. Úspěch "zakázaného představení" u publika je však zaručen a kamčatská Popelka nadělala rozruch i v moskevském tisku.   Hra "Popelčina novoroční dobrodružství", sepsaná na motivy pohádky Charlese Perraulta ze 17. století a uváděná krajským divadlem pro dospělé publikum, se hrubě znelíbila první zástupkyni kamčatského gubernátora Irině Treťjakovové. Na scéně totiž král obrací běh času, aby Popelku zdržel na plesu, a v tom vicegubernátorka v hledišti postřehla drzou narážku na nepopulární rozhodnutí úřadů zkrátit časový rozdíl, který Kamčatku dělí od Moskvy.   Na Kamčatce se loni v březnu o hodinu přiblížili metropoli. V prosinci se úřady pokusily ubrat další hodinu, ale záměr narazil na tak masové protesty, že raději couvly. Jakmile tedy na scéně král vztáhl ruku na hodiny, obecenstvo zareagovalo bouřlivým aplausem.   Představení se v Petropavlovsku-Kamčatském odehrálo minulý pátek o pravoslavných Vánocích a už o den později šéfka krajské kultury nařídila řediteli divadla, aby hru neprodleně stáhl z repertoáru, samozřejmě z "technických důvodů". Podle anonymů z divadla se mluvilo o "rozněcování sociálního napětí" a "rozvracení zřízení", anebo se doporučovalo alespoň vyškrtnout pobuřující pasáž, budící "nezdravé emoce". Herci se však rozhodli vypochodovat před divadlo s přelepenými ústy a transparenty "Zakázáno cenzurou", a toho se prý úřady zalekly. Možná pomohlo i to, že aféru mezitím na svém blogu rozhlásil bývalý kamčatský gubernátor, který si na přešlapech svých nástupců rád smlsne.   Kamčatské úřady tuto verzi událostí popírají jako "absurdní" a "nesmyslnou". Každopádně jsou ale lístky na další představení už beznadějně vyprodané.   O redukci počtu časových pásem v nejrozlehlejší zemi světa se zhruba před rokem zmínil prezident Dmitrij Medveděv jako o kroku, který by usnadnil řízení země a povzbudil ekonomiku. Ačkoli žádné oficiální rozhodnutí "shora" nepadlo, regionální úřady se začaly předstihovat v snaze co nejvíce se přiblížit moskevskému času. To se však často nelíbí místním obyvatelům, kteří si stěžují, že přicházejí o denní svit, roste prý zločinnost i deprese.   Milan Syruček šeb  