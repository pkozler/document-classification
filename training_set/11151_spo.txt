 Brněnští cyklisté přivítali Nový rok tradiční vyjížďkou  Brno 1. ledna (ČTK) - Trojice domácích závodníků Favoritu Brno obsadila medailové pozice v tradičním závodě z náměstí Svobody na Brněnskou přehradu, kterým v Brně bývalí i současní cyklisté a sportovci z dalších odvětví každoročně vítají Nový rok. Zvítězil Adam Ohřál před Janem Zimovčákem a Radkem Kratochvílem.   Mezi téměř dvěma stovkami jezdců nechyběl nejlepší amatérský cyklista světa z roku 1984 Jiří Škoda či bývalý sprinter Pavel Buráň, na vysokém kole absolvoval trasu Josef Zimovčák a do pedálů šlápl i automobilový mistr republiky na okruzích Vladimír Hladík, který nakonec skončil čtvrtý.   Celou trasu absolvoval i bývalý trenér Vlastimil Bartoš, který letos oslaví 86. narozeniny, stejně jako kouč a zakladatel Dukly Brno František Jursa nebo bývalý úspěšný závodník a mechanik Jaroslav Bugner. Pouze v civilu zavítala mezi cyklisty olympijská vítězka ve sportovní gymnastice z Londýna 1948 Věra Růžičková.   "Novoroční vyjížďka má dlouholetou tradici. Pamatuji si na svoji první za války v roce 1942, kdy jsme se zakladatelem Favoritu Brno Ladislavem Šmídem a dalšími cyklisty vyjížděli v první lednový den z Brna do Blanska," uvedl Bartoš, jenž vychoval desítky cyklistických reprezentantů.   poš gi  