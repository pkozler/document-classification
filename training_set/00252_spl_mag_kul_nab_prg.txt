 Ohňostroj dnes v Praze ukončí Svatojánské Navalis  --------------------    Ke zpravodajství: FOTO/aktuality   --------------------    Praha 15. května (ČTK) - Slavnostním nočním ohňostrojem nad hladinou Vltavy u Karlova mostu v Praze dnes skončí třídenní vodní slavnost na počest svatého Jana Nepomuckého. Třetí ročník barokem inspirovaných Svatojánských Navalis má ještě na programu večerní lodní představení, jehož součástí bude vedle historických gondol i barokní hudba, velkou mši a letos poprvé i procesí s barokními kočáry a kladrubskými hřebci.   Oslavy začaly již v pátek spuštěním benátských gondol na hladinu Vltavy. V sobotu se mohli zájemci přijít ke Karlovu mostu podívat na regatu benátských lodí a seznámit se s tradiční gastronomií a vínem ze severní Itálie.    Hlavní část Navalis ale připravili organizátoři na dnešek. Vltavu mají dopoledne opět křižovat historická plavidla. V 18:00 odslouží pražský arcibiskup Dominik Duka mši ke cti Jana Nepomuckého v katedrále svatého Víta, odkud vyrazí směrem ke Karlovu mostu procesí, do něhož se zapojí bohatě zdobené barokní kočáry, nosiči pochodní a hřebci z Kladrub.   Benátské gondoly předvedou divákům naposledy svou krásu během večerní show, při níž po Vltavě poplují za zvuků barokní hudby a pod svitem ohňů. Chybět nebude ani ohňostroj, který osvětlí jednu z ikon slavností - skleněnou sochu Jana Nepomuckého, patrona všech lodníků a plavců a ochránce mostů.   phg jnd  