 Auta nebudou moci parkovat na litoměřickém Dómském náměstí  Litoměřice 18. května (ČTK) - Dómské náměstí v centru Litoměřic v sousedství sídla litoměřického biskupa bude pro běžné motoristy nepřístupné. Mluvčí biskupství Jana Michálková dnes informovala, že se na tom biskupství dohodlo s radnicí. Na historickém náměstí, kam byl zákaz vjezdu, stále parkovalo mnoho automobilů.   Podle Michálkové na náměstí a do přilehlé Máchovy ulice nyní budou moci jezdit jen lidé, kteří tam mají trvalý pobyt, a návštěvy objednané na biskupství. Ty si podle ní budou muset vyzvedávat speciální povolení v recepci biskupské kurie. Režim parkování bude kontrolovat městská policie.   Výjimkou z režimu budou pouze nedělní dopoledne, významné církevní svátky a kněžské dny. Podle Michálkové tam na akce přijíždí řada kněží a věřících. V tuto dobu proto bude možné na náměstí parkovat zcela volně.   vlu snm  