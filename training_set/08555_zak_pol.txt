 Původce útoků na ambasády USA v Keni a v Tanzanii dostal doživotí  Doplnili jsme podrobnosti a background v celém textu.   --------------------    New York 25. ledna (ČTK) - Americký soud poslal na doživotí do vězení Tanzance Ahmeda Khalfana Ghailaniho, který byl shledán vinným v souvislosti s teroristickými útoky na americké ambasády v Keni a v Tanzanii. Ghailani je prvním vězněm z kontroverzní věznice Guantánamo, který byl souzen před americkým civilním soudem.   Soudce Lewis Kaplan prohlásil, že veškeré utrpení, které Ghailani prožil v zajetí Ústřední zpravodajské služby (CIA) "bledne ve srovnání s utrpením a hrůzou", které způsobily bombové útoky na americké ambasády ve východní Africe v roce 1998. Zahynulo při nich 224 lidí a další stovky byly zraněny.   Vedle trestu doživotního vězení Ghailanimu, kterého dříve za použití fyzického násilí a psychického týrání vyslýchala CIA, soudce nařídil zaplatit náhradu škody ve výši 33 milionů dolarů (584 milionů korun). Vyjádřil také přesvědčení, že Ghailani věděl, že následkem jeho činů budou umírat lidé.   Šestatřicetiletý Tanzanec byl původně obviněn v 285 bodech, porota jej ale v listopadu zprostila všech obvinění, kromě jediného - spiknutí za účelem poškození či zničení amerického majetku. Za to musel být Ghailani, který soud požádal o shovívavost, odsouzen k nejméně 20 letům vězení.   Ghailani pomohl před útoky v Africe nakoupit části bomby, včetně 15 nádrží s plynem, které měly účinek exploze zvýšit, a nákladního vozidla, v němž byla jedna z bomb umístěna. Tanzanec od začátku procesu tvrdil, že sice pořídil nákladní auto i části výbušnin, ale nevěděl prý, že poslouží k teroristické akci. Jeho právníci ho označovali za loutku, kterou teroristé zneužili ke svým cílům.   Podle žaloby ale Tanzanec patřil k významným členům teroristické sítě Al-Káida a po útocích ve východní Africe sloužil jako osobní strážce a kuchař Usámy bin Ládina v Afghánistánu. Poté se prý stal zručným padělatelem dokumentů pro teroristickou organizaci. V roce 2004, kdy byl chycen v Pákistánu, byl dokonce trojkou amerického žebříčku nejhledanějších teroristů.   Přes dva roky pak pobýval na neupřesněném místě ve vyšetřovací vazbě americké CIA a v září 2006 byl ve skupině 14 "nejcennějších vězňů", kteří byli přesunuti z tajných věznic CIA ve světě do americké věznice Guantánamo na Kubě. Odtud byl v červnu 2009 převezen do New Yorku.   Věznici na vojenské základně Guantánamo zřídila po teroristických útocích na Spojené státy z 11. září 2001 bývalá vláda George Bushe mladšího, aby tam shromaždovala osoby podezřelé z terorismu. Bushův nástupce Barack Obama se ale snaží uzavřít kontroverzní vězení, ve kterém je stále asi 170 podezřelých. Jednou z cest k jejímu uzavření mají být civilní soudy zadržovaných na americkém území.   Rozhodnutí soudit vězně z Guantánama před civilními soudy, které mohou důkazní materiál posuzovat kritičtěji než vojenské soudy, kritizovali někteří republikánští zákonodárci, zvláště poté, co byl Ghailani zproštěn téměř všech obvinění. Dnešní doživotní trest pro Tanzance ale může být podle pozorovatelů považován za úspěch politiky Bílého domu.   V budoucnu chce americká vláda vést procesy s obviněnými z terorismu jak před civilními, tak před vojenskými soudy.   mtw šeb  