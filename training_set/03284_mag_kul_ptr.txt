 Mezi moravskými vinicemi zahrají Suzanne Vega a Stingův kytarista  --------------------    Ke zpravodajství: FOTO ve Fotobance  ID foto:  P200907260453501 ,  FO01010248    --------------------    Brno 18. května (ČTK) - Přímo mezi jihomoravskými vinohrady zahrají díky novému festivalu americká písničkářka Suzanne Vega a kytarista Dominic Miller, stálý spolupracovník zpěváka Stinga. Oba koncerty budou na programu pilotního ročníku mezinárodní přehlídky In Musica Veritas. Festival staví na osobité atmosféře vinařského kraje na jihu Moravy, kam chce zvát výjimečné interprety, oznámili dnes pořadatelé.   "Hlavní myšlenka festivalu tkví v propojení kvalitní vinařské tradice našeho regionu a té nejkvalitnější hudby z celého světa," sdělila dnes ČTK Helena Macháčková z agentury Solis Art. Součástí každého koncertního večera je ochutnávka vín.   Přehlídku otevře 4. června Millerův koncert ve vinařství Sonberk v Popicích na Břeclavsku. "Je to prakticky soukromý koncert pro maximálně 350 hostí, při západu Slunce," uvedla obchodní a marketingová ředitelka Sonberku Vladimíra Mrázová. Lístky jsou již v předprodejích.   Suzanne Vega vystoupí 13. července v jednom z velkopavlovických vinařství. Písničkářka, jež se pohybuje na pomezí folku, popu a rocku, přijede s kytaristou Gerrym Leonardem. Pořadatelé pozvali také kapelu November 2nd a připravují degustaci vín a besedu u cimbálu.   Součástí přehlídky In Musica Veritas je kromě dvou spíše komorních koncertů také velká akce - podzimní Velkopavlovické vinobraní. "In Musica Veritas chce mezi řádky připomenout, že náš život je i přes uspěchanost doby plný krásných momentů, jen je potřeba se občas zastavit a vychutnat si je plnými doušky," dodala Macháčková.   tmd jnd  