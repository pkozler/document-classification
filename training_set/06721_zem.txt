 ASZ: Hospodaření s půdou by se mělo zlepšit  Praha 10. května (ČTK) - Velké zábory půdy kvůli pokračující výstavbě podle předsedy Asociace soukromého zemědělství (ASZ) Josefa Stehlíka komplikují hospodaření českých zemědělců. Půda podle asociace postupně mizí kvůli rozšiřování městských aglomerací a také činností některých velkých firem. Sedlákům se rovněž nelíbí údajně nedostatečná ochrana půdy proti znehodnocování.   "My půdu považujeme za základní a nenahraditelnou komoditu pro venkov a zemědělství. Jsme přesvědčeni, že se s ní stále nehospodaří takovým způsobem, jaký by si půda zasluhovala," uvedl Stehlík, podle nějž předky dnešních sedláků byla půda považována za mnohem důležitější než maso, mléko či další produkty jejich činnosti. "Doba, po kterou se půda vylepšuje nebo může být obnovena, je mnohem delší, než je zástava vepřového," zdůvodnil Stehlík svůj postoj.   V důsledku výstavby ubývá v Česku v posledních letech denně 11 až 16 hektarů zemědělské půdy. Omezit tento jev má od ledna platná novela výrazně zvyšující poplatky za vyjímání zemědělské půdy z fondu. Několikanásobně dražší než dříve je od začátku roku zejména vynětí těch nejkvalitnějších půd, které především má novela chránit.   Kromě masivního smývání ornice v důsledku eroze je podle Stehlíka problémem také pěstování monokultur bez potřebného střídání plodin na poli, které půdu vyčerpává. "Pokud by někde exekutiva měla vstoupit do problému, který si to zaslouží, pak je to půda," poznamenal Stehlík.   Od července se kvůli zvýšení ochrany půdy před erozí má rozšířit platnost takzvaných standardů dobrého zemědělského a environmentálního stavu (GAEC) i na mírně erozně ohrožené půdy. Povinnost upravit způsob, jakým je vyhodnocováno plnění standardů GAEC, plyne z unie. Rozšíření standardů mělo původně platit od ledna, ale bylo o půl roku odloženo.   mjr vju  