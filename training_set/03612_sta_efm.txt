 Zisk stavební firmy Skanska ve čtvrtletí klesl o víc než polovinu  Stockholm 5. května (ČTK) - Největší skandinávské stavební společnosti Skanska klesl v prvním čtvrtletí zisk před zdaněním o více než polovinu na 451 milionů švédských korun (1,2 miliardy Kč) z loňských srovnatelných 936 milionů SEK. Výsledky výrazně zaostaly za odhady analytiků hlavně kvůli poklesu investic z veřejného sektoru. Firma dodala, že skandinávský stavební trh zůstává stabilní, výhled pro Českou republiku a Británii, kde působí, je však slabý.   Hodnota nevyřízených objednávek v hlavní stavební divizi se snížila na 21,6 miliardy SEK z loňských 25,85 miliardy SEK. V předchozím čtvrtletí činila až 32,7 miliardy SEK. Divize se na celkových příjmech skupiny podílí více než 90 procenty.   Údaje za první čtvrtletí, které je obvykle pro stavební firmy nejslabším v roce, zaostaly za odhady analytiků. Ti čekali čekali snížení zisku jen na 678 milionů SEK a zvýšení hodnoty nevyřízených objednávek na 27,2 miliardy SEK.   Původem švédská Skanska je jednou z největších stavebních firem na světě. Kromě Evropy působí ve Spojených státech a Latinské Americe. Firma dodala, že oživení ve stavebnictví se vydalo správným směrem, je však zatím relativně pomalé, napsala agentura Reuters.   V Česku a na Slovensku loni čistý zisk Skansky klesl o 11 procent na 1,01 miliardy korun. Tržby firmy se snížily o 22 procent na 24,3 miliardy korun.   irl jw  