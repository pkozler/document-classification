 Podle odborů pražští lékaři výpovědi nestahují, dle nemocnic ano  Opravili jsme v 6.odst. chybné: "...podle mluvčí Jany Jelínkové z 81 podaných výpovědí jich pět bylo vzato zpět..." na správné: "...podle mluvčí Jany Jelínkové několik lékařů stažení výpovědi nyní zvažuje...".   --------------------    Praha 4. ledna (ČTK) - Odbory dnes napadly tvrzení ředitelů pražských nemocnic, že lékaři stahují výpovědi podané v akci Děkujeme, odcházíme. Je to prý dezinformace. Podle prezidenta České lékařské komory (ČLK) Milana Kubka naopak prý další lékaři chtějí výpověď ještě podat. Podle zjištění ČTK ale například na interní klinice ve Fakultní nemocnici Motol lékaři z 13 výpovědí deset stáhli.   V Praze je 28 nemocnic, včetně malých soukromých. Podle Lékařského odborového klubu - Svazu českých lékařů (LOK-SČL) dalo výpověď 560 lékařů. V ministerstvem řízených pěti fakultních nemocnicích, Institutu klinické a experimentální medicíny a Nemocnici Na Homolce je 4190 lékařů, to je většina nemocničních lékařů v hlavním městě. O odchodu tak uvažuje nebo uvažoval každý sedmý. Například na Homolce nepřišla ani jedna výpověď.   Odboráři přiznávají, že jejich výzva měla v Praze menší ohlas než například na Vysočině, kde výpověď dalo 60 procent nemocničních lékařů. Nyní se ukazuje, že pro řadu lékařů je výpověď spíše formou protestu a chtějí podle ředitelů na prestižních pražských klinikách zůstat.   "Mám jiné informace, kontaktovali mě lékaři, že výpověď podat ještě chtějí," řekl ČTK Kubek. Podle něj k další radikalizaci lékařů přispěl novoroční projev prezidenta republiky. Václav Klaus se ohradil proti výzvám k organizovanému odcházení některých profesí do ciziny. Lékaře však výslovně nejmenoval.   "Lékaři pochopili, že když nic neudělají, nic se nezlepší," podotkl Kubek. Pokud někteří lékaři výpovědi stahují, je podle něj otázka, nakolik je rozhodnutí svobodné. Kubek je přesvědčen, že to dělají pod nátlakem.   Ve Fakultní nemocnici Motol a Všeobecné fakultní nemocnici podle zdroje ČTK chce část lékařů výpověď stáhnout. Ve Fakultní nemocnici Královské Vinohrady podle mluvčí Jany Jelínkové několik lékařů stažení výpovědi nyní zvažuje. "Skutečnost je taková, že k 31. prosinci bylo podáno v nemocnici 87 výpovědí. Místní organizaci LOK-SČL není znám případ, že by lékař po 1. lednu vzal výpověď zpátky," sdělil ČTK předseda tamních odborů a člen předsednictva LOK-SČL Miloš Voleman.   Mluvčí ministerstva zdravotnictví Vlastimil Sršeň ČTK řekl, že ze 190 nemocnic v ČR je výpověďmi zasaženo 72. Pokud se odečte běžná fluktuace, kdy každoročně odcházejí jednotliví lékaři, je odchody zasaženo 59 nemocnic, kde z každé odchází víc než osm lékařů. Pro malé nemocnice s menším počtem lékařů to může znamenat i vážné ohrožení provozu.   Pokud lékaři ve výpovědi mají částečný úvazek, protože třeba mají také soukromou praxi, nebo podává výpověď žena na mateřské dovolené, klesnou kapacity nemocnice méně a na zajištění péče se odchody tolik neprojeví.   Ministr Leoš Heger (TOP 09) se v pátek sejde s řediteli 11 fakultních nemocnic z celé republiky, v dalších dnech bude jednat s asociacemi nemocnic a Asociací krajů, termín zatím není stanoven, uvedl mluvčí. Ministr tak v pátek zjistí, jaké jsou možnosti a kapacity nemocnic.   Nemocnice, kde odchází více lékařů nosných oborů jako chirurgie nebo anesteziologie, připravují krizové plány. Ze soukromých nemocnic lékaři neodcházejí, z fakultních také většinou ne. Hlavní odliv je z nemocnic krajských a městských.     Pražské nemocnice přímo řízené ministerstvem zdravotnictví a počty pracujících lékařů     Všeobecná fakultní nemocnice   1125     Fakultní nemocnice Motol   1100     Fakultní nemocnice Královské Vinohrady    578     Fakultní nemocnice Bulovka    444     Fakultní Thomayerova nemocnice    403     Institut klinické a experimentální medicíny    270     Nemocnice Na Homolce    270     CELKEM   4190       Zdroj: ministerstvo zdravotnictví   nam  