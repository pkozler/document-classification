 Mladá Boleslav porazila Jihočechy 3:2 a snížila ztrátu na Kladno  Mladá Boleslav 21. ledna (ČTK) - Hokejisté Mladé Boleslavi porazili ve 43. kole extraligy České Budějovice 3:2. Všechny branky padly ve třetí třetině, přičemž tu rozhodující zaznamenal ve 47. minutě útočník Zdeněk Bahenský. Ztráta Bruslařského klubu na předposlední místo se tak při prohře Kladna zmenšila na sedm bodů.   V první třetině diváci v Mladé Boleslavi žádnou branku neviděli, přestože v oslabení fauloval unikajícího Divíška obránce Novák a domácí kapitán dostal opakovanou příležitost v podobě trestného střílení. V něm ovšem na brankáře Kováře nevyzrál. Největší budějovickou šanci zahodil v přesilové hře a poslední minutě úvodní dvacetiminutovky Kolarz - z ideální pozice mezi kruhy trefil jen Schwarzovy betony.   Do druhé části vstoupily oba týmy vlažně. Až ve 26. minutě pálil velmi nebezpečně Podlešák, jehož rána jen těsně minula levý horní roh boleslavské klece. Zápas byl za svou polovinou, když se na trestné lavici sešla hned trojice budějovických hráčů. Domácí v dlouhé přesilovce pět na tři bušili na bránící se Mountfield, ale Bahenský a po něm i Štefanka pálili slepými náboji.   Skóre se neměnilo ani minutu před druhou sirénou při velkém zmatku v brankovišti Mladé Boleslavi. Puk se odrazil od tyče, poskakoval před brankovou čárou a nakonec jej pod sebe ukryl Schwarz.   Gólové hody si oba týmy šetřily do třetí třetiny. Ve 41. minutě poslal mladoboleslavské mužstvo do vedení Gajovský, ale hned po vhazování hosté vyrovnali z podobné akce díky zásahu Pletky. Čtyřicet minut se na gól čekalo, pak padly dva v rozmezí devíti sekund.   Když odešel do sprch za tvrdý faul boleslavský Matějovský, poslal jeho tým paradoxně do vedení Nouza. Ve 46. minutě sice dokázal Ptáček v přesilové hře znovu vyrovnat, ale obratem zaskočil Bahenský Kováře málem ještě ze středního pásma a vystřelil Středočechům veledůležitou výhru.   što vov    Hlasy trenérů po utkání:   Miloš Holaň (Mladá Boleslav): "Utkání bylo opravdu vyrovnané. Hráčům musím poděkovat za bojovnost a pevnou vůli. Ukázali jsme fanouškům, že i doma umíme vyhrát. Chtěli jsme odčinit ostudnou prohru 2:10 z Budějovic a ziskem tří bodů se nám to povedlo. Jsme za to velice rádi."   Milan Kupka (České Budějovice): "Viděli jsme vyrovnané utkání s dobrým koncem pro domácí tým. Za své odhodlání a nadšení si vítězství zasloužili."   što vov  