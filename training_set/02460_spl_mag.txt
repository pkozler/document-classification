 Matt LeBlanc v novém seriálu už nehraje Joeyho, ale sám sebe  --------------------    Ke zpravodajství: FOTO ve Fotobance  ID foto: P201007291155901, FO01134573   --------------------    Londýn 6. ledna (zpravodaj ČTK) - Americký herec Matt LeBlanc se vrací po čtyřech letech na televizní obrazovky. Nehraje už ale Joeyho ze seriálu Přátelé, který ho proslavil po celém světě, ale sám sebe - i když v karikované verzi. Je hvězdou nového seriálu Episodes, který natočila v koprodukci americká televize Showtime a britská BBC.   Třiačtyřicetiletý LeBlanc strávil s postavou Joeyho Tribbianiho 12 let. Nejdříve hrál poněkud pomalejšího sukničkáře deset let v Přátelích a pak dva roky v navazujícím seriálu Joey, který byl stažen z obrazovek v roce 2006.   Poté se rozhodl nějakou dobu netočit. "Po 12 letech, kdy jsem hrál toho samého chlapa, jsem byl vyhořelý. Byl jsem unavený...Většina herců volá svému agentovi a ptá se 'Co je nového?'. Já zavolal svému a řekl jsem mu 'Prosím tě, na několik let zapomeň moje číslo'," řekl LeBlanc listu The Independent.   K hraní ho přemluvil jeden z tvůrců Přátel, David Crane, který Episodes napsal se svým partnerem Jeffreym Klarikem. Episodes líčí příběh britských manželů a tvůrců britského úspěšného seriálu, kterým americký producent nabídne, aby vytvořili hollywoodskou verzi jejich seriálu. Nicméně producent naléhá, aby se děj přemístil ze školy na zimní stadion a hlavní postavou nebyl profesor, ale hokejový trenér, kterého má hrát právě  Matt LeBlanc .   LeBlanc přiznává, že si nejprve nebyl rolí jist. "Ale David a Jeffrey mě přemluvili...tato verze Matta má blíž tomu, jak mě vnímá veřejnost, než jaký opravdu jsem," prohlásil herec.   "Řekl jsem jim, aby moji postavu trochu 'okořenili'. Po úspěchu Přátel jsme si mysleli, že bychom si mohli dělat legraci z některých věcí, které se při té show odehrály...Když jsme natáčeli Přátele, tisk zveřejnil naše platy. Tak jsme si teď řekli 'OK, tak tu částku trochu nafoukneme. Budu říkat, že mám své letadlo.' Kéž bych ho měl," dodal LeBlanc, ale nechtěl uvést, do jaké míry se liší od postavy v seriálu.   "Něco se blíží mému opravdovému já, něco vůbec ne. Víc bych k tomu nedodával," řekl.   Episodes jsou také satirou na Hollywood a americký televizní průmysl. "Může to být hrozné prostředí," přiznává LeBlanc. "Zažil jsem obě stránky showbyznysu. Hrál jsem v některých skutečných volovinách, ale naštěstí na ně nikdo nešel."   Přátele, kteří mu přinesli slávu, považuje za "magickou a skvělou věc". "Byla to úžasná doba, ale když seriál skončil, všichni se rozprchli. Když šest lidí spolu v jedné místnosti stráví deset let, tak potom od sebe utečou a vrátí se ke svým životům a svým přátelům. Ale pořád jsme v kontaktu," dodal.   Podle něj by se ale šestice z Přátel mohla sotva znovu sejít před kamerou. "O čem by to bylo? Sejdeme se a co? Dáme si kafe? Myslím, že by to bylo skoro smutné. Je lepší si osudy těch postav jen představovat," řekl.   A co bude tedy dělat dál? "Nejraději nedělám nic. Jsem ten nejlínější člověk na světě," řekl se smíchem LeBlanc.   Šestidílný seriál Episodes se natáčel v Los Angeles a v Londýně. Začne se vysílat v neděli v USA a v pondělí v Británii.   ml dr  