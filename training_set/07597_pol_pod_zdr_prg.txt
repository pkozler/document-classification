 Praha chce do půl roku připravit zákon o převodu Bulovky na město  Doplnili jsme podrobnosti ve 4. a od 8. odstavce.   --------------------    Praha 4. května (ČTK) - Praha chce do půl roku připravit zákon o převodu nemocnice Bulovka na hlavní město. Pražskou nemocnicí by se pak toto dosud státní zařízení mohlo stát v polovině příštího roku nebo od roku 2013. ČTK to dnes řekl šéf pražské ODS a magistrátního zdravotního výboru Boris Šťastný. V koalici ohledně této záležitosti prý panuje shoda, je součástí koaliční smlouvy. Podle primátora Bohuslava Svobody (ODS) by ale musel být převod bezúplatný.   "Stát se o Bulovku nestará, je to pro něj druhořadá nemocnice. Nepřeji si, aby pražská nemocnice strádala a Bulovka strádá," řekl Šťastný.   Praha o převodu Bulovky mluví již několik let. Jejím představitelům totiž vadí, že nemají žádnou možnost, jak ovlivňovat zdravotnictví v hlavním městě. Nevlastní totiž žádné velké zdravotní zařízení. Poukázala na to i krize kolem výpovědí lékařů ze začátku tohoto roku, kdy vedení metropole scházely nástroje, jak v případě odchodu lékařů zajistit pro obyvatele potřebnou péči.   Vedení metropole chce proto požádat o převedení nemocnice do majetku města. "Ministerstvo tuto věc vítá, připravují se k tomu podklady. V horizontu poloviny roku odbor magistrátu předloží návrh zákona," řekl Šťastný. Ten nejdříve musí schválit zastupitelstvo, a poté parlament. Šťastný neočekává, že by Praha pro svůj záměr nesehnala politickou podporu. Magistrát v současné době pracuje s termínem převzetí nemocnice k 1. červenci 2012, případně k 1. lednu 2013.   "Jsou to velmi složité věci. Záleželo by to na tom, jaké by byly podmínky. Převod by musel být bezúplatný," řekl k případnému nabytí Bulovky primátor Svoboda. Navíc musí být podle něj jasné, jak by Praha zaplatila potřebné investice.   V zařízení město vlastní většinu budov i pozemků, ročně do jejich oprav investuje řádově desítky až stovky milionů korun, poznamenal Šťastný. Ministerstvo pak na provoz dává ročně další desítky milionů. Tyto částky by po převodu muselo platit město.   Areál, který je dlouhodobě zanedbaný, by si vyžádal ale další výrazné investice. Podle studie, kterou si magistrát zadal u společnosti Deloitte, by Praha musela do staveb a infrastruktury vložit nejméně dvě miliardy korun, provozní dotace by ročně město stály 50 až 100 milionů korun.   Podle Šťastného byly ale tyto studie zbytečné. "Pokládám je za cáry papíru, za které se vyhodily spousty peněz," zdůraznil. Potřebné investice odhadl asi na miliardu korun. Takovou částku Praha z napjatého rozpočtu uvolnit nemůže. Nemocnice podle Šťastného může i nadále na současné úrovni fungovat bez těchto peněz. "To ale nechci. Pražané si zaslouží lepší péči," dodal.   V úvahu prý proto připadá vstup strategického partnera formou PPP projektu. Potřebné opravy a investice by zaplatil soukromník, který by pak v budoucnosti dostával zisk z nemocnice. Šťastný zdůraznil, že to je až druhá fáze, první je převod nemocnice na Prahu.   "Neměli bychom se ale zastavit jen u toho," řekl Šťastný. Praha by podle něj měla uvažovat o získání i Thomayerovy nemocnice v Krči, která také patří pod stát. Hlavní město by pak vlastnilo jednu nemocnici na jihu a jednu na severu metropole. I v krčské nemocnici vlastní město některé z nemovitostí.   O převod Thomayerovy nemocnice by Praha měla podle Šťastného uvažovat až poté, co získá Bulovku. Jako reálný termín si dovede představit konec tohoto nebo začátek příštího volebního období. Dodal, že krčská nemocnice potřebuje menší investice, a to v řádu stovek milionů korun.   Karel Čapek rot  