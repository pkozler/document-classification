 Holding TMR chce koupit lanovky na polské straně Tater  Varšava 12. května (zpravodajka ČTK) - Holding Tatry mountain resorts (TMR), do kterého vyčlenila finanční skupina J&amp;T aktivity v cestovním ruchu s výjimkou pětihvězdičkových hotelů, má zájem o lanovky a vleky na polské straně Tater patřící společnosti Polskie Koleje Linowe (PKL) ze skupiny Polských státních drah (PKP).     "Podobně jako v případě slovenských Tater jsme připravení investovat také po jejich polské straně značné finanční prostředky, abychom zlepšili infrastrukturu i nabízené služby," řekl polské agentuře PAP Igor Rattaj, bývalý partner skupiny J&amp;T, který má v TMR na starosti akvizice.   Jaká je hodnota majetku PKL, Polské dráhy oficiálně nezveřejnily. Společnosti ale patří například kabinová lanovka na Kasprowy Wierch, z níž vedou nejoblíbenější trasy lyžařů v Polsku. Do její modernizace PKL v minulých letech investovala desítky milionů zlotých (řádově stovky milionů Kč). Podle mluvčího PKP Lukasze Kurpiewského je o privatizaci tatranských lanovek velký zájem, jaké společnosti mezi uchazeči jsou, ale odmítá prozradit.   Firma TMR kontroluje největší lyžařská střediska ve Vysokých a Nízkých Tatrách. Slovenské Hospodárske noviny minulý týden napsaly, že holding má zájem i o lyžařský areál ve Špindlerově Mlýně, jehož majoritním akcionářem je Český svaz tělesné výchovy (ČSTV). Předseda ČSTV ale popřel, že by svaz s TMR o prodeji společnosti Skiareál Špindlerův Mlýn jednal.   hab mha  