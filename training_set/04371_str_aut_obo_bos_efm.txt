 VW zvýšil prodej v Číně, odbyt škodovek stoupl téměř o polovinu  Přidali jsme klíčová slova ČR a Škoda Auto, upravili jsme titulek a doplnili informace o prodeji škodovek a plánovaných investicích v 1., 2. a posledním odstavci.   --------------------    Peking 7. ledna (ČTK) - Německá automobilka Volkswagen v loňském roce zvýšila prodej v Číně o 37 procent na rekordních 1,92 milionu vozů. Prodej její české divize Škoda Auto na čínském trhu stoupl dokonce o 47 procent na 180.515 vozů. Oznámila to dnes firma Volkswagen. Přislíbila rovněž, že v Číně do roku 2015 investuje 10,6 miliardy eur (zhruba 260 miliard Kč).   Investice budou směřovat do rozšíření výrobní kapacity a vývoje nových produktů. Volkswagen je největší automobilkou v Evropě a do roku 2018 se plánuje stát největším výrobcem automobilů na světě.   "Růst na čínském automobilovém trhu překonal všechna očekávání," uvedl podle agentury DPA šéf čínských aktivit VW Thomas Neumann. Dodal, že ačkoli je v letošním roce potřeba očekávat určité zpomalení čínského trhu, počítá Volkswagen v Číně v příštích letech s dobrými výsledky.   Přední světové automobilky se snaží expanzí v Číně kompenzovat pokles poptávky na rozvinutých trzích. Největší americká automobilka General Motors v úterý oznámila, že v loňském roce zvýšila svůj prodej v Číně o zhruba 29 procent na 2,35 milionu vozů. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   Čína předloni díky silnému růstu prodeje vystřídala Spojené státy na pozici největšího automobilového trhu světa. Škoda Auto minulý měsíc oznámila, že od roku 2013 začne v Číně vyrábět svůj model Yeti. Bude to již čtvrtý typ vozu, který automobilka dodá na čínský trh.   Škoda Auto již tento týden uvedla, že loni zvýšila celosvětový prodej o 11,5 procenta na rekordních 762.600 aut.   pmh vju dvd    