 Španělský tisk označuje Messiho výhru za pohrdání mistry světa  Madrid 11. ledna (ČTK) - Trochu překvapivé vítězství argentinského fotbalisty Lionela Messiho v anketě Zlatý míč FIFA pobouřilo španělský tisk. Podle něj znamená opomenutí Messiho barcelonských spoluhráčů Xaviho a Andrése Iniesty pohrdání španělskými mistry světa.   "Španělsko nemá při hlasování žádnou váhu," napsal deník El País. "Volba Messiho byla zasloužená. Ale španělský fotbal si nezasloužil, aby byl takhle přehlížen."   Nejčtenější sportovní list Marca viní z neúspěchu tvůrce hry Xaviho a střelce jediného gólu finále MS Iniesty Mezinárodní fotbalovou federaci FIFA a jejího prezidenta Josepha Blattera, jenž je údajně proti Španělům zaujatý. "Šéf FIFA Blatter už podezřelými metodami připravil Španělsko o pořádání mistrovství světa 2018," vrátila se Marca k prosincové volbě Ruska za organizátora MS 2018, která byla v neúspěšných zemích vnímána jako kontroverzní.   "Xavi a Iniesta získali s Barcelonou stejně titulů jako Messi. Mají ale něco, co Argentinec nemá. Vyhráli mistrovství světa," napsal deník Marca, s nímž se prakticky shodl i konkurenční As: "Španělsko utrpělo porážku. Vypadá to, že titul mistrů světa nic neznamená."   Španělskému tisku navíc vadilo, že se ocenění nedočkal trenér šampionů Vicente del Bosque ani kouč Barcelony Josep Guardiola, ale Portugalec José Mourinho za své úspěchy na lavičce Interu Milán.   okr ura  