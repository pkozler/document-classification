 Většinu skiareálů na Vysočině o víkendu zahalila mlha  Jihlava 9. ledna (ČTK) - Víkendovou návštěvnost ve skiareálech na Vysočině poznamenalo počasí. Většinu sjezdovek zahalila mlha. Jasného slunečného počasí si lyžaři mohli dnes užívat snad jen na Křemešníku na Pelhřimovsku a ve Svratce na Žďársku. Na Harusově kopci na Novoměstsku a Fajtově kopci na Velkomeziřísku nebylo téměř vidět na krok. Zatímco na Šacberku v Jihlavě mají 90 centimetrů sněhu, vlek v areálu sv. Anna u Chotěboře od soboty kvůli oblevě stojí. Provozovatelé doufají v to, že se zima brzy vrátí.   To mohou také běžkaři, protože sníh ve stopách se slehl a někde zmizel úplně. Většina tratí je neupravená. Lyžovat se dá ve vyšších polohách Žďárských vrchů.   V noci na pondělí bude zataženo, místy mlhy, ojediněle mrholení. K ránu se od západu vyskytne občasný déšť nebo déšť se sněhem. Nejnižší noční teploty budou až minus dva stupně. Přes den bude místy trvalejší déšť, nebo déšť se sněhem, který v polohách nad 500 metrů nad mořem přejde ve sněžení. Lyžaři proto musí sledovat aktuální informace o provozu vleků, nejlépe na www.skivysocina.cz.   Uměle zasněžované sjezdovky na Vysočině zahájily tuto sezonu v polovině prosince. Největší návštěvnost měly zatím po vánočních svátcích v minulém týdnu.   mi snm  