 Dopravní koncepce MD počítá se zapojením soukromého kapitálu  Doplnili jsme vyjádření ministerstva dopravy, pod zprávou připojili přehled preferovaných dopravních staveb a celkově jsme upravili.   --------------------    Praha 20. ledna (ČTK) - Dvě nové části pražského okruhu budou postaveny za přispění soukromého kapitálu, úpravy se dočká dálnice D1 v úseku Mirošovice-Kývalka a vzniknou nové silniční úseky D3 Veselí nad Lužnicí-Třebonín a R35 Opatovice-Mohelnice. Vyplývá to ze strategického materiálu ministerstva dopravy, takzvané superkoncepce, která se zabývá rozvojem dopravy do roku 2025.   Z projektů, které jsou financovány standardním způsobem, mají pro rychlé dokončení výstavby prioritu úsek D3 u Tábora a rychlostní komunikace R6 mezi Karlovými Vary a Chebem. Ministerstvo dopravy plánuje i dotažení dálnice D1 z Bohumína ke státní hranici s Polskem, plyne z materiálu.   Od projektů PPP, tedy spolupráce se soukromým sektorem, si resort slibuje příliv finančních prostředků pro plánovanou dopravní výstavbu. Konkrétní objemy finančních prostředků na jednotlivé úseky ministerstvo dopravy neuvedlo. Podle tiskového mluvčího ministerstva Jakuba Ptačinského je superkoncepce zatím ve fázi návrhu a přímo pro PPP projekty zatím není ani přijatá příslušná legislativa.   V rámci projektů spolufinancovaných soukromým sektorem se má nejdříve dokončit část pražského okruhu v Běchovicích, který má být postaven do roku 2016. O rok později má být hotový úsek dálnice D3 v okolí Veselí nad Lužnicí, která spojí hlavní město s Rakouskem, a úprava dálnice na Brno.   Ministerstvo teď očekává připomínky, které hodlá do návrhu zapracovat před tím, než bude materiál projednáván v meziresortním řízení. Podle Ptačinského je návrh výstavby nejlepším možným řešením, kterého lze za současné finanční situace dosáhnout.   "Varianta, kterou nabízely soukromé firmy, že bychom teď stavěli a další roky bychom to spláceli, je pro pro českou ekonomiku horší," uvedl Ptačinský. Pokud se výstavba rozloží do dalších 20 let, většina stavebních dělníků prý svojí práci udrží. Naopak pokud by se v následujících třech letech překotně stavělo, bylo by nutné zaměstnat množství lidí ze zahraničí a v následujících letech by nezaměstnanost ve stavebnictví dosáhla velmi vysokých hodnot, řekl mluvčí.   Do roku 2025 stát nepočítá s výstavbou rychlostní silnice R55 podél řeky Moravy, pokračováním R35 z Hradce Králové do Liberce a propojením Brna s touto silnicí.   Ministerstvo dopravy materiál dokončilo po konzultacích s Asociací krajů, Státním fondem dopravní infrastruktury, přepravci a dopravními odborníky. Strategický materiál má dvě části, první z těchto dokumentů nyní čeká na připomínky ostatních ministerstev.     Dokončení rozestavených akcí: (D8 z Lovosic do Řehlovic, D3 z Tábora do Soběslavi, R6 Karlovy Vary - Cheb, D1 do Polska, R7 k napojení průmyslové zóny Žatec - Triangle směrem do Německa, obchvaty silnic I. třídy)   Řešení hlavních kapacitních problémů na transevropské silniční síti, příprava další výstavby prioritních tahu: (D3 na území Jihočeského kraje, R35 Hradec Králové - Mohelnice, Silniční okruh kolem Prahy, D11/R11 - nová trasa do Polska, rekonstrukce D1)   Napojení regionu a výstavba obchvatu sídel (obchvaty sídel v trase R4, R6, R49, R52, R55, I/11 v okolí Třince, R48 obchvat Frýdku - Místku, I/44 a další obchvaty na nadměrné zatížených silnicích I. třídy)     Zdroj: ministerstvo dopravy   cfr jw  