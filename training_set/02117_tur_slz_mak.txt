 Restaurace se bojí úbytku hostů kvůli rušení zvýhodnění stravenek  --------------------    Ke zpravodajství: GRAFIKA   doplnili jsme reakci společnosti KPMG ve 2. odstavci   --------------------    Praha 14. června (ČTK) - Více než tři čtvrtiny tuzemských restauratérů se kvůli plánovanému zrušení daňového zvýhodnění stravenek a závodního stravování obávají poklesu počtu hostů během oběda a rovněž snížení jejich útraty. Pokles počtu hostů očekává 79 procent restauratérů a 76 procent se obává snížení útraty, vyplývá z průzkumu společnosti Factum Invenio. Zrušení daňového zvýhodnění stravenek a závodního stravování je součástí chystané daňové reformy.   "Není pochyb o tom, že závodní jídelny a stravenky jsou jedním z nejdůležitějších zaměstnaneckých benefitů. Přesto se domnívám, že řada firem by při eliminaci daňového zvýhodnění stravenky zrušila, což by mělo negativní dopad na tržby a ekonomiku restaurací. Nemyslím, že by mělo masově docházet k propouštění zaměstnanců a uzavírání provozoven, ale reakce provozovatelů restaurací ukazuje na fakt, že v řadě případů zejména v menších městech a u vybraných jednotek sítě mohou čelit vážným problémům," komentovala průzkum Marie Konečná ze společnosti KPMG.   Dotazovaní restauratéři kvůli zrušení daňového zvýhodnění stravenek v průměru očekávají pokles tržeb o 24 procent, uvedl ředitel oddělení výzkumu Factum Invenio Miroslav Fous. Podle něj největší snížení tržeb, o bezmála 30 procent, předpokládají provozovatelé na jižní Moravě. Kvůli poklesu tržeb se nutnosti propouštět zaměstnance obává 45 procent restauratérů, 43 procent by bylo donuceno zvýšit ceny jídel i mimo polední nabídku a 29 procent dotazovaných uvedlo, že by museli svou restauraci zavřít.   Zhruba polovina Čechů během oběda pravidelně konzumuje teplé jídlo, uvedla specialistka na výživu Zdeňka Jirků. V západní Evropě se teple stravují přibližně dvě třetiny lidí, doplnila. Podle 85 procent dotazovaných v průzkumu Factum Invenio motivuje stravenkový systém lidi ke konzumaci teplého jídla. S jeho výrazným omezením si lidé budou mnohem častěji kupovat jídlo v samoobsluhách a v horším případě nebudou jíst vůbec, varovala Jirků.   "Neobědvající jsou unavení, nesoustředění a energetickou ztrátu dohánějí večer," vysvětlila Jirků. Podle ní je rovněž vhodné dbát na to, kde člověk jídlo konzumuje. Ideální je obědvat mimo místo výkonu práce, protože se tím člověk patřičně odreaguje, dodala.   Podle Daniely Pedret ze stravenkové společnosti Edenred dostává v Česku stravenky zhruba 1,3 milionu zaměstnanců. Dalším 1,8 milionu pracujících zajišťuje zaměstnavatel polední jídlo v závodních stravovacích zařízeních.   Factum Invenio provedla průzkum telefonicky u 201 provozovatelů restauračních zařízení.   Ministerstvo financí plánuje v rámci daňové reformy zrušit zhruba čtvrtinu z celkových 118 daňových výjimek. Zaniknout by mělo nejen osvobození od daně u stravenek nebo režijních jízdenek, ale například i u příspěvku na výstroj nebo výsluh u ozbrojených složek. Skončit by měl i odpočet od daně u příspěvku odborům. Ukončení daňového zvýhodnění u nejdiskutovanějších benefitů ministerstvo odůvodňuje tím, že neexistuje žádný sociální, ani ekonomický důvod, aby tyto příjmy nepodléhaly zdanění. Jako náhradu za to MF chce zavést zaměstnanecký paušál 3000 korun ročně.   cfr dvd mha  