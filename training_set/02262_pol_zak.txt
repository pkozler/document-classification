 Při výbuchu bomby v Iráku zahynulo šest šíitských poutníků  Bagdád 24. ledna (ČTK) - Nejméně šest šíitských poutníků dnes zabil výbuch bomby nastražené na předměstí iráckého svatého města Karbalá. Dalších 13 osob bylo zraněno. Nálož explodovala na parkovišti mezi autobusy poutníků. Informovaly o tom tiskové agentury s odvoláním na místní policii a nemocnice.   Na parkovišti byla nastražena ještě druhá bomba, kterou se policistům podařilo včas najít a zneškodnit. Dnešní útok následoval po třech pumových atentátech na dvou silnicích vedoucích do Karbaly, při němž minulý týden zahynulo 56 lidí a dalších nejméně 180 bylo zraněno. Většinu z obětí tvořili šíitští poutníci.   V Karbale se v uplynulých dnech shromáždily miliony poutníků, aby dnes v noci oslavily svátek arbaín, jímž končí čtyřicetidenní období smutku následující po svátku ášúrá. Tím si šíitští muslimové připomínají mučednickou smrt imáma Husajna, jednoho z vnuků proroka Mohameda, který zemřel v bitvě u Karbaly roku 680.   Od pádu režimu Saddáma Husajna, který byl v roce 2003 svržen při invazi vedené Spojenými státy, vyzývají šíitští politici k hromadné účasti na náboženských rituálech, které bývalý sunnitský režim zakazoval. Šíitská náboženská shromáždění jsou ale častým terčem útoků sunnitských ozbrojených skupin včetně organizací napojených na teroristickou síť Al-Káida.   dk mik  