 Diamo zlikvidovalo část ekologické zátěže v Mydlovarech  --------------------    Ke zpravodajství: FOTO/aktuality; AUDIO   --------------------    Mydlovary (Českobudějovicko) 10. května (ČTK) - Státní podnik Diamo zlikvidoval část staré ekologické zátěže v Mydlovarech na Českobudějovicku. Zmizela kontaminovaná chemická úpravna uranové rudy MAPE a jedno ze sedmi odkališť. Práce stály 653 milionů korun, přičemž EU akci dotovala 468 miliony, zbytek zaplatil stát, řekl při dnešním slavnostním ukončení projektu ředitel podniku Jiří Jež.   V místě, kde se v minulosti zpracovalo na 17 milionů tun horniny, ze které se získalo přes 28.500 tun uranu, se teď rozkládá šestnáctihektarová louka osázená 80.000 sazenicemi stromů. Zmizel také kalojem D, který měl rozlohu 32 hektarů. Po naplnění byl překryt vrstvou minerálního těsnění, jílů a hlín, která zaručuje nepropustnost dešťových srážek. Vrstva má podle ředitele příbramského závodu Diama Václava Plojhara minimální životnost 200 let. Monitoring rizik tam potrvá ještě desítky let. Zrekultivované plochy nebudou využitelné pro intenzivní zemědělské hospodaření, bude se tam rozkládat lesopark.   Práce na likvidaci chemické úpravny začaly v lednu 2009 bouráním vědecko-technického pavilonu a mlýnice, jež byly kontaminovány radionuklidy. Zbourány byly další zděné i betonové objekty, ocelové rámové haly, nádrže, jímky, tunely, násypy i opěrné zdi a koleje. Stát pak ze svého zaplatil i likvidaci nekontaminovaných objektů.   Cílem sanace a rekultivace odkaliště K IV/D, jež se rozkládalo na 32 hektarech, bylo zejména zamezení prašnosti a omezení znečišťování vod a konečná úprava terénu. Po zpracování uranové horniny v areálu v soustavě odkališť zůstalo 36 milionů tun kalů. Znečištěno bylo přes 280 hektarů půdy.   Starosta Mydlovar Petr Ciglbauer doufá v to, že se podaří získat další dotace na pokračování sanace. Dopravní problémy by měly skončit po zprovoznění obchvatu obce Olešník. "Nekončíme, je tady komplex celkem sedmi odkališť. Kalojem D byl kompletně zrekultivován. Kalojem 1, jenž se zaplňuje od roku 1986, letos dokončíme z peněz ze státního rozpočtu na zahlazování hornické činnosti. Podle projektu by měla být celková rekultivace ukončena v roce 2024," ubezpečil Plojhar.   Komplex kalojemů má řádově, včetně doprovodných pozemků, 285 hektarů. Koncem roku bude zrekultivováno zhruba 74 hektarů, tedy čtvrtina plochy. Zmizela ale nejvíce nebezpečná část bývalého závodu. Nyní se připravuje další žádost o dotaci, a to pro likvidaci kalojemu E, jenž má rozlohu 37 hektarů.   mi snm  