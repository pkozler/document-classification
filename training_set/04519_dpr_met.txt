 Auta u Lovosic stojí v dlouhých kolonách, stojí až na dálnici D8  Lovosice (Litoměřicko) 19. ledna (ČTK) - Dopravu mezi dálnicí D8 a Německem téměř zastavily dlouhé kolony, které se už od pondělí tvoří u prozatimního konce dálnice u Lovosic. Auta stojí od Prahy až na dálnici D8, v opačném směru kolona tvoří také několik kilometrů. Věškerá kamionová doprava musela být svedena na silnici E55 přes České Středohoří, protože tah podél Labe do Ústí, který značná část kamionů při cestě do Německa využívá, je kvůli povodni pro nákladní dopravu od víkendu uzavřený. Ústecká policie zatím není schopná říct, kdy tam bude opět možné kamiony pustit, nejprve musí opadnout voda.   Navíc od dopoledne mezi kruhovými objezdy v Lovosicích stojí nepojízdný kamion, auta ho mohou jen pomalu objíždět. Podle policie řidič čeká, až pro náklad dorazí nový automobil. Teprve pak bude možné kamion odtáhnout, podle policie se tak stane kolem 14:00.   Lovosice už před nehodou kamionu prakticky zablokovali řidiči dalších kamionů, kteří i přes dopravní značení zkouší projet městem na výjezd silnice I/30 podél Labe. Ta je ale už od víkendu pro kamionovou dopravu uzavřená kvůli povodni. "Někteří řidiči to neustále zkoušejí, přestože všude jsou značené objížďky a zákazy vjezdu," řekla dnes ČTK mluvčí litoměřické policie Alena Romová.   Tyto kamiony se pak na kruhovém objezdu otáčejí a blokují i výjezd z Lovosic na Teplice, kam směřuje z dálnice D8 veškterá kamionová doprava do Německa. Kolony se proto tvoří už od pondělí na výjezdu na Teplice v obou směrech. Pětikilometrový úsek mezi Lovosicemi a obcí Bílinka je natolik rozbitý, že se na něm auta musí vzájemně vyhýbat a jet se dá místy jen středem silnice. Na krajích se trhá asfalt, jsou v něm vyjeté hluboké koleje. Jindy několik minut trvající úsek tak řidiči dnes kolem 11:30 popojížděli i dvacet minut.   Před polednem kolony dosahovaly až pět kilometrů na dálnici D8 na příjezdu od Prahy, z druhé strany od Teplic stojí auta na silnici E55 až v kopci nad Velemínem. Někteří řidiči ze stojících aut vystupují, čímž zpomalují i případný rozjezd kolony. Auta pak jedno za druhým projíždí i celý následující úsek přes České Středohoří mezi Teplicemi a Velemínem. Dopravu tam znovu zpomalují příliš naložené kamiony, které do kopců jedou jen velmi pomalu.   Vanda Králová jpt  