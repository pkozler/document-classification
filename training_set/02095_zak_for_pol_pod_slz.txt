 MfD: Existují důkazy dosvědčující, že ABL sledovala politiky ODS  V 1. větě 2. odstavce jsme vložili upřesňující vsuvku "(jak se ukázalo později, bylo to v lednu 2007)" a v předposlední větě 3. odstavce jsme opravili nepřesné "v programu PDF" na správné "ve formátu PDF".   --------------------    Praha 13. ledna (ČTK) - Deník Mladá fronta Dnes (MfD) získal fotografie, videozáznamy a počítačové dokumenty dosvědčující, že bývalá detektivní agentura ministra dopravy Víta Bárty (VV) ABL před několika lety sledovala politiky ODS. MfD to píše ve svém dnešním vydání. O důkazy už projevila zájem policie. Deník přinesl první informace o případu loni v září. Bárta tehdy vše popřel a dal čestné slovo premiéru Petru Nečasovi (ODS), že jeho lidé občanské demokraty nesledovali. Policie se kauzou zabývá od října.   MfD v září zveřejnila osmistránkový dokument o tom, jak pracovníci ABL začátkem roku 2006 (jak se ukázalo později, bylo to v lednu 2007) sledovali tehdejší starostku ODS v Praze 11 Martu Šorfovou a další komunální politiky. Cílem sledování byla podle deníku diskreditace těchto politiků. Šorfová, která prý v té době čelila velkému tlaku části ODS, aby odešla z funkce, připustila, že zakázku na její sledování mohl ABL zadat některý z jejích kolegů.   Bárta tehdy odmítl, že by v minulosti přijal jakoukoli objednávku na kompromitaci politiků od pražské ODS, a dokumenty označil za podvrh. Reportéři deníku však během dalších tří měsíců získali 280 fotografií ze sledování politiků, 50 souborů uložených ve formátu PDF, 54 záznamů z videokamer, 25 psaných dokumentů a také e-maily firmy ABL. Na všech jsou údaje o sledování.   To se však neuskutečnilo v lednu roku 2006, jak vyplývalo z prvních informací, ale až v lednu následujícího roku. Detektiv, který zprávu zpracovával, se prý při psaní data spletl.   Podle listu vedl sledování za ABL detektiv Pavel Pertlíček. O svých zjištěních psal z firemního e-mailu zprávy, které má redakce MfD k dispozici. Bývalý policista Pertlíček v ABL prý pracoval od roku 2006 do roku 2008, případ však nechtěl komentovat. Jeho bývalá manželka MfD sdělila, že "sledoval pro pana Bártu spoustu lidí".   Vít Bárta a jeho bratr Matěj, který ABL teď vede, MfD řekli, že nic takového nedělali, ale rozhovor na toto téma odmítli.   Média na podzim spekulovala, že případ sledování politiků detektivy z ABL by mohl ohrozit existenci vládní koalice. ČSSD požadovala odstoupení Bárty i ministra vnitra Radka Johna (VV).      Vít Bárta založil firmu ABL v roce 1992. Před vstupem do politiky působil jako její generální ředitel, z funkce odešel loni v únoru. Začátkem července oznámil, že svůj poloviční podíl ve společnosti kvůli angažmá v politice prodává bratrovi a řediteli firmy Matěji Bártovi a jeho ženě.   vit  