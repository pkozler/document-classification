 Na most v Poděbradech se vrátila socha sv. Jana Nepomuckého  Poděbrady (Nymbursko) 24. června (ČTK) - Novou kopii sochy svatého Jana Nepomuckého vysvětil dnes v Poděbradech královéhradecký biskup Jan Vokál. Město nechalo kopii zhotovit z původního originálu sochaře Josefa Bergmana z polovina 18. století, řekl ČTK starosta Ladislav Langr (Volba pro Poděbrady). Restaurování originálu a zhotovení kopie stálo 800.000 korun.   Svatý Jan Nepomucký je zpátky na podestě mostu na levém břehu Labe, kde byl umístěn od roku 1761. Stávala tam až do roku 1961, kdy už byla v havarijním stavu. "Socha se zrestaurovala, ale její originál zůstává na městském úřadě a z původní sochy jsme nechali udělat kopii," uvedl Langr. Původní historickou sochu restauroval sochař Jan Kracík, který je autorem i její kopie. Sochu nechaly Poděbrady vysvětit, protože je nová.   Torzo sochy bylo téměř půl století uloženo v depozitáři technických služeb. Na její místo byl v roce 1965 osazen cementový výdusek, který sochu nahrazoval až do roku 2006. Pak byla památka rozebrána, protože se v Poděbradech opravovaly mosty. Jednotlivé části sochy včetně výdusku byly převezeny do sochařského ateliéru.   Socha svatého Jana Nepomuckého je jednou ze 23 kulturních památek v Poděbradech. Příští rok chce nechat radnice podle fotografie zrekonstruovat pomník Marie Svatohorské, který je také kulturní památkou. Pomník, který stával u Havířského kostelíku, se váže k morové ráně ve městě. Pomník byl v 70. letech minulého století zcela zničen.   zik snm  