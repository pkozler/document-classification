 Čtvrtletní ztráta United Continental vzrostla na 325 milionů USD  Atlanta 26. ledna (ČTK) - Americké letecké společnosti United Continental se loni v posledním čtvrtletí prohloubila ztráta na 325 milionů dolarů (5,7 miliardy Kč) z 266 milionů před rokem. Podnik dnes uvedl, že mu výsledek zhoršily náklady na spojení UAL a Continental Airlines, kterým vznikla největší letecká společnost na světě.   Bez mimořádných příjmů a výdajů ale vykázala mateřská United Continental Holdings vyšší zisk, než se očekávalo, a její akcie vzrostly téměř o pět procent. Zatímco Wall Street odhadoval tento výsledek na akcii podle Thomson Reuters na 23 centů, letecká společnost vydělala 44 centů.   Tržby United Continental se za čtvrtletí zvýšily o 15 procent na 8,43 miliardy dolarů a překonaly očekávání finančního trhu. Náklady na fúzi a další mimořádné výdaje dosáhly 485 milionů dolarů.   Provozní výdaje vzrostly o 15 procent, protože se palivové náklady zvýšily o 27 procent. Příjmy na sedadlo a přepravenou míli ale vzrostly o 11,5 procenta. Letecké přepravě pomáhala na konci minulého roku zvyšovat příjmy poptávka spolu s růstem cen letenek. Obavou ale zůstávají rostoucí palivové náklady.   Akcie společnosti vzrostly díky výsledku bez mimořádných položek o 1,14 dolaru na 25,23 dolaru. United Continental vznikla v minulém roce, když UAL Corp převzala Continental Airlines, napsaly agentury Reuters a AP.   pok vju  