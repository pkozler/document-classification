 Závodní rada Deutsche Börse neschválí spojení s NYSE Euronext  Frankfurt 10. května (ČTK) - Závodní rada německého burzovního operátora Deutsche Börse nechce schválit návrh spojení s rivalem NYSE Euronext. Uvedly to dnes dva informované zdroje agentury Reuters. Chybějící podpora od zástupců zaměstnanců sice nemůže fúzi zablokovat, burze ale kazí plán přesvědčit německé regulátory, že se fúzí posílí pozice Frankfurtu jako finančního centra.   Licenci k provozu burzy uděluje ministerstvo hospodářství spolkové republiky Hesensko ve Wiesbadenu, které také bude udělovat souhlas s fúzí. Ministerstvo se ke spojení vyjádřilo s obavami, že Frankfurt naopak ve spojené firmě přijde o svou roli.   Deutsche Börse se chystá zveřejnit oficiální stanovisko představenstva a dozorčí rady k fúzi, což je v Německu formální součást takové transakce. Nesouhlas závodní rady se spojením vyšel najevo právě při jednáních o formulaci oficiálního stanoviska operátora. Ten odmítl vyjádření zdrojů komentovat, napsala agentura Reuters.   NYSE se na fúzi s německým rivalem Deutsche Börse v hodnotě 10,2 miliardy dolarů (zhruba 172 miliard Kč) dohodla již v únoru. Spojení podniků by vytvořilo největšího burzovního operátora na světě. Vedení NYSE později odmítlo konkurenční nabídku na spojení za 11,3 miliardy USD od aliance burzovních společností Nasdaq OMX a ICE, které se ale podle spekulací trhu zřejmě se svojí nabídkou obrátí přímo na akcionáře.   NYSE Euronext vznikla v dubnu 2007 propojením newyorské burzy NYSE s panevropským provozovatelem akciových trhů Euronext. NYSE Euronext tak vedle akciové burzy v New Yorku provozuje trhy v Amsterodamu, Bruselu, Lisabonu a Paříži.   pok dvd  