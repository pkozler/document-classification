 Soud eviduje 2075 věřitelů Sazky s pohledávkami 41,1 miliardy Kč  Rozšířili jsme o informace o jmenování opatrovníka  Občanského sdružení Zelený ostrov v 5. a 6. odstavci.   --------------------    Praha 10. května (ČTK) - Městský soud v Praze dnes uzavřel počet věřitelů Sazky i celkovou sumu pohledávek a eviduje 2075 věřitelů s pohledávkami za necelých 41,1 miliardy Kč. Nyní jsou přihlášky pohledávek předávány insolvenčnímu správci, aby posoudil jejich oprávněnost. ČTK to sdělila mluvčí Městského soudu v Praze Martina Lhotáková. Sazka je v úpadku od konce března.   Řada přihlášených pohledávek je však nyní sporných. O jejich platnosti zřejmě rozhodnou soudy. Insolvenční správce Josef Cupka pohledávky nyní rozděluje na sporné a nesporné, jejich soupis by měl předložit 15 dní před prvním zasedáním věřitelského výboru, tedy 11. května. Cupka dnes ČTK řekl, že tento termín je stanoven zákonem a nemůže být změněn. Kompletní přehled pohledávek od soudu dostal dnes. "Budeme se snažit, ale na zítra to moc nevidím. Další postup budeme řešit zítra," dodal.   Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Schůze věřitelů se bude konat v Národním domě na pražských Vinohradech. Podle vyjádření Cupky pro dnešní Lidové noviny budou muset věřitelé rozhodnout o restrukturalizaci, nebo konkurzu Sazky. "Toho 26. května musí věřitelé nějak rozhodnout, jinak Sazka končí," uvedl.   Cupka podle Aktuálně.cz vyzval Občanské sdružení Zelený ostrov (OSZO), aby doložilo, zda pohledávku 8,1 miliardy korun přinesli k Městskému soudu v Praze lidé oprávnění jednat jménem tohoto sdružení. Zmíněných 8,1 miliardy Kč je největší pohledávkou a vedou se kolem ní největší spory. Zpochybňují ji nejen zájemci o Sazku, investiční skupiny PPF a KKCG, ale i někteří členové Zeleného ostrova, tedy sportovní sdružení.   Server iHNed.cz dnes uvedl, že OSZO získá soudem jmenovaného opatrovníka. Ten bude jedinou osobou oprávněnou za Zelený ostrov jednat a rozhodovat. Podle serveru se opatrovníkem stane Zdeněk Ertl, šéf Sdružení sportovních svazů, jeden ze členů tábora odpůrců generálního ředitele Sazky Aleše Hušáka. Takový je výsledek několikatýdenního sporu mezi členy sdružení, kteří se nemohou shodnout na tom, zda podporovat Hušáka a skupinu Penta, či naopak působit v zájmu největších věřitelů Sazky, skupin PPF a KKCG, uvedl server.   Obvodní soud pro Prahu 9 už rozhodnutí o Ertlově jmenování v pondělí vydal, ale kvůli formální chybě jej vzápětí zase stáhl. Podle zdrojů ze sportovních kruhů by měla definitivní verze následovat patrně ve středu, napsal iHNed.cz.   Vedle pohledávky OSZO eviduje soud dvě pohledávky ve stejné výši, které přihlásily lichtenštejnská společnost Oldeira Anstalt a kyperská Alfa Capital Holdings. Ta přihlásila pohledávku jako podmíněnou a jako důvod přihlášení uvedla smlouvu o postoupení pohledávky uzavřenou s OSZO. "U těch dalších dvou velkých osmimiliardových pohledávek chybí přílohy a bude záležet, zda budou v účetnictví dlužníka," řekl ČTK Cupka.   Naopak jako nespornou pohledávku označil Cupka podle Aktuálně.cz pohledávku pěti miliard korun, kterou přihlásila za držitele dluhopisů Sazky londýnská The Bank of New York Mellon. Tím mají podle serveru držitelé dluhopisů jistotu účasti na schůzi věřitelů. Většina z dluhopisů patří PPF a KKCG.   Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením stavby multifunkční haly O2 arena. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   sos mha jw  