 Praha završuje opravu sovětských vozů metra, stála 10 mld. Kč  Praha 13. ledna (ČTK) - Pražský dopravní podnik dokončuje v těchto dnech více než desetiletý projekt rekonstrukcí starých sovětských souprav metra. Kompletní oprava 93 souprav stála zhruba deset miliard korun, informovala dnes ČTK mluvčí dopravního podniku Ilona Vysoudilová. Modernizované soupravy jezdí na trasách A a B.   První ze závěrečné série modernizovaných souprav typu 81-71M byla dnes nasazena do zkušebního provozu. Poslední vozy by měly být dodány 12. února. "Nasazení poslední série symbolicky završí více než desetiletý proces modernizace původních vozů pražského metra, ke které dopravní podnik přistoupil z důvodu nedostatku vozů nových a nutné obnovy vozového parku metra," uvedl ředitel Dopravního podniku hlavního města Prahy Martin Dvořák.   Původní soupravy sovětské výroby 81-71 se začaly v pražském metru objevovat v roce 1976. Celkem pražský dopravní podnik převzal 204 kusů čelních vozů a 303 vozů vložených. S jejich rekonstrukcí se začalo v roce 1999, přestavbu měla na starosti plzeňská Škoda. Během rekonstrukce byly vozy kompletně "odstrojeny". Z původní soupravy zůstaly především podvozky, které byly repasovány.   Kromě těchto modernizovaných souprav jezdí v pražském metru také soupravy od společnosti Siemens. Ty obsluhují trasu C.   sdv vju  