 Průmyslová výroba v listopadu zrychlila růst v eurozóně i celé EU  Brusel 12. ledna (zpravodaj ČTK) - Průmyslová výroba v eurozóně v loňském listopadu proti předchozímu měsíci vzrostla o 1,2 procenta. V celé Evropské unii pak podle dnešního odhadu Evropského statistického úřadu (Eurostat) stoupla o 1,4 procenta. Růst zrychlil ze říjnových 0,7 procenta v unijních státech platících eurem a 0,4 procenta v celé unii.   Proti listopadu roku 2009 průmyslová výroba narostla v eurozóně o 7,4 procenta a v celé Evropské unii o 7,8 procenta.   Ze zemí, u nichž jsou data dostupná, nejvíce narostla v listopadu průmyslová výroba ve Švédsku o 2,6 procenta, ve Francii o 2,3 procenta a v České republice o dvě procenta. Největší meziměsíční pokles hlásí statistici u Malty, kde se výroba snížila o 3,2 procenta, Litvy s poklesem o dvě procenta a Řecka se snížením o 1,5 procenta.   pkt dvd  