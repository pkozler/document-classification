 Australský Queensland stále bojuje se stoupajícími hladinami řek  Brisbane 9. ledna (ČTK) - V severoaustralském státě Queensland dnes stále stoupala hladina několika řek a Maryborough se připojil ke čtyřiceti dalším zaplaveným městům. Hladina tamní řeky Mary dosáhla téměř devíti metrů, voda se vylila z břehů a zaplavila mosty i část domů. Hrozí, že zasaženy budou i turistické pobřežní oblasti a hlavní město Queenslandu Brisbane. Záplavy v Queenslandu trvají od konce listopadu a vyžádaly si o té doby deset mrtvých.   Na jihovýchodě státu teď silně prší, v Brisbane se počítá až se 100 milimetry srážek, na některých místech napršel už dvojnásobek.   Obyvatelé města Gympie ležícího po proudu řeky Mary, se snaží své domy chránit pytli s pískem a zátarasy. Očekává se, že řeka tam bude kulminovat v pondělí. V Maryboroughu dosáhla hladina 8,6 metru, v Gympie by mohla vystoupat i na devět metrů.   Policie žádá občany, aby sledovali rozhlasové zpravodajství, protože některým místům hrozí náhlé záplavy. V Rockhamptonu ve středu státu je v evakuačních střediscích stále přes 100 lidí, kteří se nemají kam vrátit.   Dnes hlásí stoupající vodu z několika nízko položených částí Brisbane a záplavová pohotovost je vyhlášena pro řeky severně od města. Meteorologové počítají s tím, že v Brisbane bude příštích 48 hodin silně pršet. Zasažení hlavního města a turisty navštěvovaných letovisek by pro Queensland znamenala další ekonomickou pohromu.   Záplavami bylo v Queenslandu postiženo na 200.000 lidí, mnoho silnic i železničních tratí zůstává uzavřeno a přerušen je také vývoz uhlí. Přesto se už ale záchranné operace postupně mění v nápravu škod.   Australská premiérka Julia Gillardová v sobotu prohlížela odříznuté oblasti z letadla a slíbila jejich obyvatelům, že vše bude plně obnoveno. Generálmajor Mick Slater, který je pověřen dohledem nad renovacemi, řekl, že oprava všech zničených silnic, železnic a mostů si vyžádá zřejmě několik let. Queenslandské úřady odhadují škody na pět miliard australských dolarů (94 miliard korun).   sva ank  