 Lékaři z VN Brno nechtějí více pacientů, hrozí vypovědí přesčasů  Brno 28. ledna (ČTK) - Někteří civilní lékaři z Vojenské nemocnice (VN) v Brně nechtějí přebírat péči o pacienty z jiných zařízení, které ochromí případný odchod lékařů. Vydali prohlášení, podle kterého vypoví všechny smlouvy o přesčasech, pokud se vláda s odcházejícími lékaři nedohodne. Prohlášení podepsané bezmála 30 zdravotníky poskytla dnes ČTK místní organizace Lékařského odborového klubu.   Přímo z Vojenské nemocnice Brno žádní lékaři neodcházejí. Signatáři prohlášení se však prý ztotožňují s výzvou Děkujeme, odcházíme a podporují kolegy ve výpovědní lhůtě.   "Zdůrazňujeme, že tato akce není nikterak namířena proti vedení naší nemocnice, je pouze přirozeným důsledkem trvalé neochoty ministerstva zdravotnictví a celé vlády zabývat se katastrofální situací v tomto resortu," stojí v prohlášení.   Některé krizové scénáře naznačují, že vojenská nemocnice převezme část péče o pacienty jiných zařízení. Autoři prohlášení s tím však nesouhlasí. "Zásadně nesouhlasíme s tím, že bychom měli nahrazovat lékaře ve výpovědi, a riskovat tak navíc pochybení při nezvládnutelném množství práce," napsali lékaři.   V protestní akci odborů Děkujeme, odcházíme podalo výpověď 3800 ze zhruba 20.000 nemocničních lékařů. Nejhorší je situace na Vysočině, kde se chystá ke konci února práci opustit až 60 procent doktorů. Nespokojení lékaři žádají zvednutí příjmů na 1,5 až trojnásobek průměrného platu podle kvalifikace a praxe. Pokud by z práce odešli, nedokázaly by nemocnice podle odborů i některých šéfů zdravotnických zařízení péči jako dosud zajistit.   Například z Fakultní nemocnice Brno odchází podle mluvčí Anny Mrázové celkem 139 lékařů. Potíže způsobené odchody lékařů se mohou objevit například na dětském ARO a dospělé radiologii. Vše je ale podle Mrázové stále předmětem jednání.   tmd mol  