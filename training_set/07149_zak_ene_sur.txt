 Z severomexického uhelného dolu po explozi vytáhli deváté tělo  Mexiko 7. května (ČTK) - Deváté tělo vytáhli v pátek záchranáři z uhelného dolu v severním Mexiku, kde při úterní explozi plynu uvázlo 14 horníků. Pátrání po zbývajících pěti pokračuje. Příbuzní se ale prakticky vzdali nadějí, že horníci jsou ještě naživu, napsala dnes agentura Reuters.   Na vyprošťovacích pracích se v dole ve městě San Juan de Sabinas podílí odborníci z Chile, o jejichž pomoc požádala mexická vláda. Šance, že se bude opakovat podobný příběh, při kterém bylo loni v říjnu v Chile po 69 dnech v dole vytaženo všech 33 horníků, je ale podle úřadů mizivá.   Mexiko se dlouhodobě řadí k předním vývozcům nerostů. Menší doly však často obchází bezpečnostní nařízení a vyhýbají se kontrolám.   Ve čtvrtek se v opálovém dolu v západomexickém státu Jalisco sesunula půda. Tři lidé přitom byli zabiti. Podle mexického ministerstva hospodářství v místech zřejmě pátrali po polodrahokamech.   kne  