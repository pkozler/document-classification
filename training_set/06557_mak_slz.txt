 ČSÚ: Tržby za služby v 1. čtvrtletí meziročně vzrostly o 0,5 pct  Praha 9. května (ČTK) - Tržby za služby v prvním čtvrtletí meziročně v Česku vzrostly 0,5 procenta. Největší růst zaznamenaly administrativní a podpůrné činnosti, hlavně pracovní agentury. Informoval o tom dnes Český statistický úřad. Podle něj po očištění o sezonní vlivy a pracovní dny tržby meziročně stagnovaly a mezičtvrtletně reálně vzrostly o procento.   Tržby v odvětví administrativních a podpůrných činností se v meziročním srovnání zvýšily o čtyři procenta. V této sekci zaznamenaly pokles jen činnosti, které souvisejí se stavbami a úpravou krajiny, a cestovní agentury a kanceláře.   O 3,6 procenta stouply tržby v dopravě a skladování, a to díky růstu tržeb pozemní a potrubní dopravy a poštovních a kurýrních činností. Naopak nejméně utržily služby vodní a letecké dopravy. Pokles tržeb se nevyhnul ani skladování a vedlejším činnostem v dopravě.   ktp jw  