 V  USA čekají obří sněhovou bouři, zasáhne až 100 milionů lidí  Doplnili jsme varování agentury FEMA ve 3. odstavci.   --------------------    New York 31. ledna (zpravodaj ČTK) - Spojené státy tento týden možná čeká sněhová bouře historických rozměrů. Mohla by zasáhnout až třetinu obyvatel země, tedy kolem 100 milionů lidí. Na svých webových stránkách o tom informovala stanice The Weather Channel. Následky bouře by podle ní mohly být citelné na území sahajícím od východního úpatí Skalistých hor přes údolí řeky Ohio až po pobřeží Nové Anglie na severovýchodě země.   "Několikadenní, potenciálně historická a ničivá bouře na území několika regionů začne zuřit dnes a bude trvat do středy," uvedla stanice. Dodala, že na jihu země zároveň hrozí silné bouřky, které by mohly způsobit ničivé větry, krupobití a několik tornád.   Před sněhovou bouří již varovala i Federální agentura pro řízení záchranných prací (FEMA). Její šéf Craig Fugate upozornil Američany, aby nebrali informace meteorologů na lehkou váhu. "Pokud jste ještě nepřipravili své domovy a rodiny, učiňte tak. Zkontrolujte také své sousedy, zvláště pokud jde o staré lidi anebo malé děti, kteří jsou v případech nouze nejzranitelnější," uvedl.   Pokud se předpověď vyplní, postihne sněhová bouře nejvíce středozápad Spojených států. Mezi ohroženými městy je například Denver, Oklahoma City, Kansas City, Chicago či Detroit. Očekává se velké sněžení doprovázené silnými větry. Bouře by mohla ohrozit lidské životy a zastavit silniční dopravu.   Dlouhý pás území napříč Spojenými státy od Arkansasu až po východní pobřeží by pak mohla zasáhnout ledová bouře, tedy bouře s mrznoucím deštěm způsobujícím námrazu. V některých městech by mohla být až 2,5 centimetru silná a připravit statisíce lidí na několik dní až týdnů o elektřinu.   Spojené státy přinejmenším v některých částech letos zažívají nezvykle tuhou zimu. Přes severovýchod USA se tak například minulý týden ve středu a ve čtvrtek přehnala pátá velká bouře letošní zimy. V New Yorku tak v lednu napadal asi dvojnásobek průměrného množství sněhu. Počasí způsobuje dopravní komplikace a mnoho městských pokladen již připravilo o všechny peníze na zimní údržbu.   fcz hej  