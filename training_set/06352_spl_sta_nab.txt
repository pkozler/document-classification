 Velehrad a Tupesy pojí cyklostezka, poutní cesta Jana Pavla II.  --------------------    Ke zpravodajství: AUDIO   --------------------    Tupesy (Uherskohradišťsko) 14. května (ČTK) - Velehrad a Tupesy na Slovácku pojí nová cyklostezka neboli také poutní cesta blahoslaveného Jana Pavla II., který trasu mezi oběma obcemi při své návštěvě v roce 1990 absolvoval. Zhruba 2,5 kilometru dlouhá cyklostezka stála 16,8 milionu korun. Využijí ji místní lidé, turisté, ale také poutníci směřující na Velehrad zejména při červencových Dnech lidí dobré vůle.   "Velehrad je již z minulosti propojen cyklostezkami se Starým Městem a Salaší. Je to poslední světová strana, která scházela. Chtěli jsme ji realizovat proto, že při Dnech lidí dobré vůle a národní pouti tudy přichází spousta poutníků. Celoročně ji navíc využijí cyklisté," řekl ČTK velehradský starosta Stanislav Gregůrek. Podle starosty Tupes Oldřicha Vávry přispěje nová trasa také k vyšší bezpečnosti poutníků i obyvatel obou obcí.   "Dříve mohli jít jen po silnici třetí třídy, která je stále více a více frekventovaná. Některá místa jsou kritická, stalo se zde i několik nehod, střetů s chodci a cyklisty, naštěstí ne s fatálními následky," uvedl Vávra. Zhruba tři metry široká cesta s asfaltobetonovým povrchem byla zkolaudována 10. května. Turistům nabízí zajímavé napojení na zmíněnou cyklostezku, která vede z Velehradu do Starého Města či na Salaš a dále do chřibských lesů.   Vesnice na stavbu, která byla zahájena loni v červnu, získaly dotaci 11,7 milionu korun od Státního fondu dopravní infrastruktury. Podle délky na svém katastru přispěla obec Tupesy částkou 2,9 milionu korun a Velehrad sumou 2,2 milionu Kč. Podle Vávry se akce připravovala od roku 2008. Nejnáročnější bylo podle starosty Tupes jednání s 39 vlastníky, po jejichž pozemcích cyklostezka vede.   Než na novou komunikaci vyrazili první cyklisté, požehnal jí pomocný olomoucký biskup Josef Hrdlička. Připomněl návštěvu někdejšího papeže Jana Pavla II. a jeho tehdejší vzkaz Evropě. "Řekl, že by měla dýchat dvěma plícemi dvou velikých duchovních tradic, východní a západní. A právě Velehrad viděl jako duchovně silné ohnisko do budoucnosti. (...) Cyklostezka nás zase přiblíží Velehradu a jistě napomůže, aby se dobré dílo, které napomáhá lidské jednotě, zdařilo," uvedl Hrdlička.   Pro Tupesy je dokončená trasa první nově postavenou cyklostezkou v obci. "Přes Tupesy sice vede Velkomoravská poutní stezka a Vinařská stezka, ale to jsou stezky, které byly trasovány po stávajících komunikacích. Toto je první počin, kdy se podařilo cyklisty přesunout z komunikace třetí třídy mimo. Snad budou následovat další cyklostezky. Jsou tady možnosti směrem na Břestek a Buchlovice," nastínil Vávra.   jav snm  