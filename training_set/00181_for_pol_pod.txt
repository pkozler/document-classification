 Schůzi vlády zčásti ovládne Pospíšil, předkládá pět novel zákonů  --------------------    Ke zpravodajství: VIDEO   --------------------    Praha 12. ledna (ČTK) - Jednání vlády dnes bude patřit zejména předlohám ministra spravedlnosti Jiřího Pospíšila (ODS), který předložil kolegům k posouzení pět novel zákonů. Mimo běžnou agendu se bude na schůzi hovořit i o sporu o výběrovou komisi na policejního prezidenta. Premiér Petr Nečas (ODS) a ministr vnitra Radek John (VV) se v úterý dohodli, že jejich legislativci dnes v průběhu zasedání kabinetu posoudí zákonnost zpochybňovaných aspektů řízení.     Mezi Pospíšilovy návrhy patří změkčení takzvaného náhubkového zákona. Novináři by podle něj měli mít v budoucnosti možnost zveřejňovat informace z trestních řízení, pokud se týkají například korupce politiků či jiných státních funkcionářů.     Podle novely trestního řádu by pak mohly dostat oběti násilných trestných činů v budoucnu možnost požadovat již v trestním řízení náhradu morální a nemajetkové újmy. Podle Pospíšila by norma měla posílit práva obětí, které se budou moci s následky na nich spáchaného činu vyrovnat mnohem rychleji než v současnosti. Změny chce Pospíšil prosadit i v přerozdělování práce u soudů. Firemního práva se týká novela insolvenčního zákona, která má insolvenčním věřitelům znovu umožnit popírat pohledávky vůči ostatním věřitelům.   Vláda zřejmě také podpoří návrh zákona o protikomunistickém odboji, který předložila skupina koaličních poslanců. Téměř totožný návrh už jednou předložil Senát. Po volbách, které vyhrála levice, jej ale stáhl zpět. Koaliční strany ihned oznámily, že předloží návrh znovu, potvrzení legitimity protikomunistického odboje a odporu formou zákona je podle nich potřebné k důslednému vyrovnání se s komunistickým režimem.     Ministři posoudí také strategii boje proti drogám v letošním a příštím roce a návrh na jmenování rektorky Jihočeské univerzity v Českých Budějovicích.   rem mhm  