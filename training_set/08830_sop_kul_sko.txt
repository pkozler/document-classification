 Prahou dnes projde průvod romských umělců, pokračuje Khamoro  --------------------    Ke zpravodajství: FOTO/aktuality   --------------------    Praha 26. května (ČTK) - Centrem Prahy dnes projde průvod desítek romských muzikantů, tanečníků a tanečnic v pestrobarevných kostýmech. Do ulic hlavního města se totiž vydají účinkující světového romského festivalu Khamoro. Jeho třináctý ročník začal v neděli rekonstrukcí tradiční romské svatby a vyvrcholí v sobotu galakoncertem.   Romští umělci se na svou cestu centrem Prahy vydávají každoročně už od roku 2001. Letos se do průvodu zapojí sedm kapel z různých zemí, které hrají tradiční romskou muziku. Doprovodí je taneční soubory. Nebude chybět kočár s koňmi a vlajkonoši. Průvod vyrazí v poledne z Můstku přes Ovocný trh ulicí Celetnou na Staroměstské náměstí.   V programu festivalu Khamoro, který pořádá sdružení Slovo 21, zájemci dnes najdou také první ze dvou koncertů tradiční romské hudby. Začíná v 19:00 v Roxy. Vystoupí na něm čtyři formace. Posluchači se mohou těšit na skupiny z Indie, Itálie či Maďarska. Česko pak zastupuje skupina Bachtale Apsa s hudebníkem Máriem Bihárim.   Součástí festivalu je i třídenní odborná konference o odstranění segregace ve vzdělávání, která dnes v Praze začíná. První den se její účastníci zaměří na situaci v Česku. Výsledkem celé akce by se pak měla stát výzva vládám několika středo- a východoevropských zemí, aby podporovaly začleňování romských dětí do běžných škol.   ktk pba    