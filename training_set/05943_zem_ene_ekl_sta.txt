 Práce na odkanalizování Tlumačova skončí v srpnu  Tlumačov (Zlínsko) 1. května (ČTK) - Tlumačov na Zlínsku se letos konečně dočká kompletního odkanalizování. Stavbaři v srpnu dokončí poslední, třetí etapu investice, která si celkově vyžádala 121 milionů korun. Náklady na poslední etapu činí 53,8 milionů korun. Vše zatím běží podle předem schváleného harmonogramu, řekl ČTK starosta obce Antonín Jonášek (KDU-ČSL). Obec má přibližně 2500 obyvatel.   Práce na odkanalizování obce Tlumačov začaly v roce 2008. Investory prvních dvou etap byly Moravská vodárenská a Vodovody a kanalizace Zlín. Obec tak nejenže splní podmínky Evropské unie, ale díky stavbě se zásadně ulehčí i jejím občanům, kteří na zahradách buď měli septiky, nebo museli mít vlastní malé čističky odpadních vod.   Třetí etapa odkanalizování řeší domácnosti v ulicích Masarykova, severní část Dr. Horníčka, Krátká, Mánesova, Zábraní, Přasličná, Jana Žižky, Nová, východní část ulice Machovská a zastávbu u rybníčku v ulici Kvasická. Stavbaři vybudují tři přečerpávací stanice a takřka 4700 metrů kanalizačního potrubí.   Na poslední část investice obec získala dotaci 38,9 milionu Kč z ministerstva financí, pět milionů z rozpočtu Zlínského kraje. Na zbytek si vzala desetimilionový úvěr.   V konečné fázi se stavba bude skládat ze šesti čerpacích stanic a více než 10,5 kilometru nového kanalizačního potrubí, zrekonstruována bude část stávající kanalizace.   slu vju  