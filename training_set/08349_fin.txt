 Týden: Banky v ČR loni na poplatcích vybraly víc než předloni  Praha 4. ledna (ČTK) - Tuzemské banky loni na bankovních poplatcích vybraly opět více peněz než v předešlém roce. Celková čistá částka překročila 37 miliard korun, v roce 2009 banky vybraly podle statistik České národní banky 36,44 miliardy korun. S odvoláním na Patrika Nachera provozujícího server bankovnipoplatky.com to dnes uvedl server Týden.cz.   "V loňském roce celková částka opět narostla. S ohledem na průběžné výsledky by se mohl čistý výnos za celý rok pohybovat až okolo hranice 37,5 miliardy korun," řekl serveru Nacher.   Podle něj bude hlavně záležet na tom, co všechno si banky naúčtují. Na konci roku se třeba platí poplatky za celý rok za určité služby, karty a podobně. Rovněž však mohou být vyšší i náklady na výběr a správu těchto poplatků, dodal Nacher.   Nacher se ve svém odhadu za celý rok odkazuje na pravidelné statistiky ČNB, podle kterých jen za první tři čtvrtletí loňského roku vybraly banky na poplatcích po odečtení nákladů na jejich výběr 28,1 miliardy korun, zatímco před rokem to bylo 26,9 miliardy korun. Rozdíl mezi prvními třemi kvartály roku 2010 a 2009 tak činil 1,227 miliardy korun.   Pro růst celkové výše vybraných poplatků hovoří i fakt, že řada bank v průběhu léta nebo z kraje podzimu loňského roku upravila své ceníky a řadu položek zdražila. Konečné oficiální výsledky za celý loňský rok budou známy na přelomu března a dubna, kdy oficiální statistiku zveřejní ČNB, napsal server Týden.cz.   jap vju    