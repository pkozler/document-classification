 Odboráři budou v pondělí rozhodovat o stávce na železnici  --------------------    Ke zpravodajství: FOTO/aktuality   --------------------    Praha 29. května (ČTK) - Odbory se chystají v pondělí rozhodovat o uspořádání jednodenní stávky na železnici na protest proti vládním reformám. Konat by se mohla po 10. červnu. V diskusním pořadu ČT Otázky Václava Moravce (OVM) to dnes řekl šéf Asociace samostatných odborů (ASO) Bohumír Dufek. Odboráři chtějí stávkovat, pokud se s kabinetem nedohodnou na změně jeho reformních plánů. Ministr financí Miroslav Kalousek v OVM uvedl, že vláda si předsevzala zreformování veřejných financí a nátlak ji od toho neodradí.   "V pondělí máme zasedání. Já věřím, že tam padne rozhodnutí (o vyhlášení stávky). Kdybych měl odpovědět sám za sebe, já již dávno bych organizoval generální stávku a nátlakové akce... Pokud jde o termín, dodržíme, co jsme slíbili na tripartitě - že do 10. června se bude jednat," uvedl Dufek. Dodal, že udělá vše pro to, aby ASO v pondělí konání stávky odsouhlasila.   Asociace je druhá největší centrála v zemi. K jejím členům patří právě i vlivné Odborové sdružení železničářů (OSŽ). Největší odborovou centrálou v republice je pak Českomoravská konfederace odborových svazů (ČMKOS). Její vedení už dřív uvedlo, že chystaný protest v dopravě podporuje. Podle Dufka na nátlakových akcích budou spolupracovat obě centrály a všechny odborové svazy.   Stávku chystá koalice dopravních svazů. Šéf odborového svazu dopravy Luboš Pomajbík před pár dny řekl, že by se mohla konat nejen na železnici, ale i v městské a silniční dopravě. Centrum protestů by podle předáka bylo v Praze, akce by se dotkly i dalších měst a celé země. "V České republice vláda většinou jednala pod nátlakem. Je potřeba vytvořit takový nátlak," dodal Dufek.   Premiér Petr Nečas už několikrát zopakoval, že země reformy potřebuje. S odboráři bude podle něj ale vláda dál jednat. Ministr financí Miroslav Kalousek dnes v OVM řekl, že se vláda přihlásila k tomu, že bude veřejné rozpočty reformovat. "Těžko se můžeme nechat donutit jakýmkoliv tlakem, abychom to nedělali," dodal.   Odbory kritizují připravovanou zdravotnickou, důchodovou, sociální i daňovou reformu. U důchodové reformy se staví proti případnému dobrovolnému vyvedení malé části odvodů ze státního systému do vlastního spoření u fondů. Tvrdí, že by pak chyběly peníze na penze. Vadí jim i zvyšování věku pro odchod do důchodu. Nesouhlasí ani s plánovaným růstem spodní sazby daně z přidané hodnoty.   Ve zdravotnické reformě odbory kritizují mimo jiné stanovení standardu a nadstandardu péče, který by si měl člověk platit. Podle nich tak chudší lidé dostanou horší ošetření než bohatí. Odbory mluví i o tom, že ve zdravotnictví unikají miliardy při nákupech léků či přístrojů. Peníze podle předáků vláda nechce získat díky "ucpání děr", ale hlavně z kapes lidí. U sociální reformy je terčem kritiky například vyplácení dávek na takzvané sociální karty.   ktk dp              