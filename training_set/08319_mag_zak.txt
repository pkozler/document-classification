 V Rakousku se lupiči rádi maskují - za Obamu nebo za policistu  --------------------    Ke zpravodajství: FOTO/aktuality   --------------------    Vídeň 21. ledna (ČTK) - Lupiči si v Rakousku zpestřují život tím, za koho se převlečou. Jeden má v oblibě masku amerického prezidenta Baracka Obamy a uskutečnil v ní od roku 2008 už šest přepadení bankovních poboček, naposled ve čtvrtek. Místní tisk ho překřtil na "obamovského lupiče". Zřejmě jiný muž přepadl stejný den supermarket Billa ve vídeňské čtvrti Donaustadt v převleku za policistu.   Muž v masce Obamy loupil ve čtvrtek v obci Handenberg. Na zaměstnance místní bankovní pobočky namířil pistoli a odešel s neupřesněnou částkou, kterou mu vydali. Podle policejního mluvčího Markuse Mitlöhnera musí jít o někoho z oblasti, protože své požadavky přednášel v místním nářečí, a tedy i beze stopy profesionálního přednesu skutečného Obamy, podotýká AP.   Ve Vídni jen o něco později falešný policista zazvonil u již uzavřeného obchodu Billa, kde už pokladní počítali denní tržbu. Policista personálu řekl, že se na pobočku obchodu připravuje přepadení, a byl vpuštěn dovnitř. Vzápětí namířil na pokladní zbraň a s prohlášením, že "musí hotovost zabavit", si pak peníze odnesl. Ke vzbuzení důvěry mu stačila bunda s nápisem Polizei na zádech a vídeňský dialekt, uvedla agentura APA.   ik kš  