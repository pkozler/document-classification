 MfD: Grossovi známí vydělali na provizích z privatizace MUS  Upravili jsme dlouhý titulek i celý text, doplnili jsme další informace z MfD a background.   --------------------    Praha 6. ledna (ČTK) - Několik lidí, kteří mají blízko k ČSSD a bývalému ministru vnitra a předsedovi strany Stanislavu Grossovi, před jedenácti lety v souvislosti s privatizací těžařské společnosti Mostecká uhelná (MUS) zřejmě získalo mnohamilionové provize, informuje dnešní Mladá fronta Dnes (MfD). Vyplývá to z dokumentů, které před koncem loňského roku poslal na Vrchní státní zastupitelství v Praze jako žádost o pomoc vyšetřující soudce ze Švýcarska. Tamní úřady se prodejem dolů zabývají již léta kvůli podezření z praní špinavých peněz.   Švýcarské úřady už dříve zdokumentovaly, že kupec 46 procent akcií mosteckých dolů, švýcarská Investenergy, těsně po rozhodnutí vlády o prodeji v srpnu 1999 poslal obří provizi pět milionů dolarů (tehdy přes 170 milionů Kč) na účet na Gibraltar. Stát akcie prodal za 650 milionů korun, provize tedy činila 27 procent z ceny obchodu.   K účtu měl přístup zbrojař Pavel Musela - lobbista blízký tehdejšímu místopředsedovi ČSSD Grossovi. Musela údajně peníze dále přerozděloval. Z dokumentů švýcarských úřadů vyplývá, že část z provize byla přes Kypr převedena na účty Jiřího Martinka a Antonína Sýkory.   Někdejší Grossův poradce Martinek dostal na český účet 300.000 dolarů (dle tehdejšího kurzu přes deset milionů korun), na švýcarský účet vedený na jméno Antonína Sýkory přišlo 85.000 dolarů (2,9 milionu Kč).   Antonín Sýkora, tehdejší člen ČSSD a později poslanec, je otcem Roberta Sýkory, který byl Grossův přítel. Na Grossovo doporučení se Robert Sýkora stal v minulosti náměstkem ministra průmyslu. Gross zase od Sýkory v roce 2007 koupil za necelých 20 milionů korun podíl ve společnosti Moravia Energo, který obratem prodal za 110 milionů korun.   Gross MfD řekl, že je pro něj informace o provizích nová. Robert i Antonín Sýkora jakoukoliv spojitost s provizemi kolem dolů rezolutně popírají. Martinek není k nalezení a pro MfD se tak nevyjádřil. Musela po tragické události, kdy spadl z posedu, nekomunikuje a je nesvéprávný.   vrk jhr pba  