 Na Ostravsku a Karvinsku byl kvůli smogu vyhlášen signál regulace  --------------------    Ke zpravodajství: AUDIO; FOTO/aktuality   1. a 2. odstavec jsme aktualizovali o vyhlášení upozornění na možnost výskytu smogové situace také na Třinecku.   --------------------    Ostrava 28. ledna (ČTK) - Rozptylové podmínky v Moravskoslezském kraji se dnes výrazně zhoršily. Meteorologové proto ráno vyhlásili signál regulace pro oblast Ostravska a Karvinska. Znečišťovatelé, kteří mají platné regulační řády, tam musejí dodržovat stanovená ekologická opatření. V 18:30 vyhlásili upozornění na možnost výskytu smogové situace také pro Třinecko. ČTK o tom informoval Český hydrometeorologický ústav (ČHMÚ).   Nejhorší situace byla dnes v 17:00 v Dolní Lutyni-Věřňovicích na Karvinsku, kde průměrné denní koncentrace polétavého prachu stouply během dne téměř na 360 mikrogramů na metr krychlový. Limit, který je 50 mikrogramů, tak překročily sedminásobně. Naměřené hodnoty přesahují 100 mikrogramů na všech 16 měřicích stanicích v kraji. Hodnoty prachu v ovzduší na Třinecku překročily hranici 100 mikrogramů odpoledne.   Pracovníci České inspekce životního prostředí dnes začali kontrolovat jednotlivé průmyslové podniky a teplárny, jestli regulaci výroby dodržují a množství vypouštěných znečišťujících látek omezují. "Zatím jsme nezjistili žádné problémy, že by opatření neplnily," řekl vedoucí oddělení ochrany ovzduší ostravské pobočky inspekce Radomír Štěrba. Inspektoři chtějí do pondělí zkontrolovat všech 16 fungujících zdrojů znečištění, které jsou uvedeny v regulačních řádech. Zdroje znečištění budou kontrolovat ve firmách ArcelorMittal Ostrava, Třinecké železárny, ČEZ - Elektrárna Dětmarovice a Teplárna Vítkovice, Dalkia - Teplárna Karviná a Elektrárna Třebovice. Také se zaměří na Evraz Vítkovice Steel, OKK Koksovny a ŽDB Bohumín.   Některým firmám trvá zavedení opatření delší dobu kvůli složité technologii výroby. "Kontroly jsou velice náročné, zkontrolovat jeden provoz například v ArcelorMittal Ostrava trvá i celý den," konstatoval Štěrba. Firmám hrozí za nedodržení opatření při smogové situaci vysoké pokuty až do deseti milionů korun, případně úplné zastavení provozu.   "Situace zůstane v dalších dnech stejná, i když k mírnému rozkolísání hodnot v průběhu víkendu dojde," řekl pracovník ostravské pobočky ČHMÚ Eduard Jarcovják. Rozptylové podmínky se podle něj mohou přechodně zlepšit, ale ne natolik, aby byl odvolán signál regulace. "Od pondělí se bude inverzní charakter počasí ještě dále umocňovat, takže v nejbližších dnech zlepšení neočekáváme," řekl Jarcovják.   Lidé, kteří mají chronické dýchací potíže, nemoci srdce, starší lidé a malé děti by neměli vycházet ven. Řidiči by měli omezit jízdy. Ostravský dopravní podnik proto ve dnech smogové regulace přepravuje cestující zdarma.     Stav ovzduší v Moravskoslezském kraji:     Město  Průměrné 24hodinové koncentrace PM10 v mikrogramech na metr krychlový (v pátek v 08:46)  Průměrné 24hodinové koncentrace PM10 v mikrogramech na metr krychlový (v pátek v 10:22)  Průměrné 24hodinové koncentrace PM10 v mikrogramech na metr krychlový (v pátek v 16:46)     Ostrava-Fifejdy  228  248  231     Ostrava-Zábřeh  192  213  218     Ostrava-Přívoz  230  247  235     Ostrava-Mariánské Hory  159  176  210     Ostrava-Bartovice  138  163  209     Opava  128  130  121     Studénka  111  126  157     Bohumín  277  297  267     Český Těšín  165  173  210     Havířov  162  168  208     Karviná  249  282  303     Orlová  226  251  257     Věřňovice  329  359  324     Frýdek-Místek  117  116  158     Třinec-Kanada  93  94  114     Třinec-Kosmos  86  90  131     zdroj: ČHMÚ     vpl rkj fsl jpt  