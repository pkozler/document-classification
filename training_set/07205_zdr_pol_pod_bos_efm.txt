 Agel SK získal do své správy malou nemocnici v Krupině  Bratislava 13. ledna (ČTK) - Slovenská společnost Agel SK, která patří do české zdravotní skupiny Agel, získala loni v prosinci do své správy malou městskou nemocnici ve středoslovenské Krupině. Na Slovensku tak bude firma provozovat už pět lůžkových zařízení a uchází se o získání dalších čtyř nemocnic na východě země. Informoval o tom internetový portál eTrend.sk.   Společnost ovládanou podnikatelem Tomášem Chrenkem požádala o pomoc krupinská radnice, protože předchozí správce zařízení, nezisková organizace Městská nemocnice s poliklinikou Krupina, směruje do konkurzu. "Oslovit silného partnera byla jedna z cest, jak zachovat část nemocnice a ambulance pro obyvatele města," řekl primátor Krupiny Radoslav Vazan.   Nezisková organizace podle portálu vytvořila od roku 2002 ztrátu asi 700.000 eur (přes 17 milionů Kč), v nemocnici postupně zrušily lůžkové oddělení chirurgie, gynekologicko-porodnické a novorozenecké oddělení. "Zdravotní pojišťovny nemocnici snižovaly platby. A větší nemocnice nám stahovaly lékaře a sestry," dodal primátor.   Krupina pronajala areál nemocnice akciové společnosti Nemocnice Zvolen, která do skupiny Agel patří, za 5000 eur ročně (necelých 122.000 Kč). Získané peníze by radnice měla investovat do rozvoje zařízení. "Počítáme, že u nás už nebude urgentní nemocnice. Chceme však udržet interní oddělení, laboratoře, ambulance nebo rentgeny," uvedl Vazan.   Společnost Agel provozuje v České republice deset nemocnic a několik dalších zdravotnických zařízení. Působí hlavně v Moravskoslezském a Olomouckém kraji. Na Slovensku skupina podniká od roku 2006, nemocnice má kromě Krupiny a Zvolenu také v Komárně a východoslovenských městech Krompachy a Levoča.   prl šeb  