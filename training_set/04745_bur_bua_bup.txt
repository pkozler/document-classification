 Akcie v Číně oslabily, zbytek Asie bez větších změn, klesá euro  Šanghaj/Sydney 10. ledna (ČTK) - Ceny akcií v Číně a Hongkongu se dnes vydaly dolů a nejvíce ztrácely tituly z realitního sektoru. Zbytek Asie zahájil nový týden bez větších změn, některé burzy ale mírně zpevnily. Na devizových trzích dál klesá euro, které je k dolaru nejslabší za poslední čtyři měsíce. Důvodem je přetrvávající dluhová krize v eurozóně a zprávy o sílícím tlaku na Portugalsko.   Index Shanghai Composite, který sleduje obchodování na hlavní čínské burze v Šanghaji, odepsal 1,64 procenta a uzavřel na hodnotě 2792,38 bodu. Spadl tak pod psychologicky důležitou hranici 2800 bodů i pod klouzavý průměr za posledních 250 dnů, který byl na 2836 bodech. Index realitních firem přitom oslabil o dvě procenta.   Hlavní příčinou poklesu hlavních indexů byly realitní tituly, na které nepříznivě doléhaly spekulace o zavedení daně z nemovitosti. Ceny realit se v Číně dlouhodobě zvyšují a jejich rychlý růst z poslední doby přinutil tamní vládu zavést opatření k ochlazení trhu. Panují totiž obavy, že by se na trhu mohla vytvořit takzvaná bublina.   Čínský list China Securities Journal informoval, že daň z nemovitosti by jako první mohlo zavést město Čchung-čching na jihozápadě země. O zavedení daně se diskutuje už dlouho, analytici ale předpokládali, že její zavedení je otázkou delšího časového horizontu. Podle zmíněného listu by ale město Čchung-čching mohlo daň zavést už během prvního čtvrtletí.   Index burzy v Hongkongu oslabil z podobných důvodů jako burza v Šanghaji a odepsal 0,67 procenta na 23.527,26 bodů. Zůstává ale v blízkosti ročního maxima, které je těsně nad 23.783 body.   Lépe na to byly akciové trhy v ostatních asijských zemích. Například burza v Tchajwanské metropoli Tchaj-pej zpevnila a její hlavní index TSEC vzrostl o 0,4 procenta na 8817,88 bodu. Zájem byl o finanční tituly, které korigovaly ztráty z minulého týdne a kterým pomohlo také očekávané další zvyšování úrokových sazeb. Příznivá čísla o prodeji čipů pomohla vzhůru i společnosti TSMC.   Zisky naopak neudržela burza v Soulu, jejíž hlavní index Kospi odepsal 0,26 procenta na 2080,81 bodu. Zatímco na Tchaj-wanu finanční tituly zpevnily, v Soulu se vydaly dolů a s nimi i technologické tituly. Pokles byl podle analytiků ještě reakcí na páteční sttaistiku z amerického trhu práce, která byla horší, než se očekávalo. Prodávali především zahraniční investoři.   Na devizových trzích pokračuje pokles kurzu jednotné evropské měny euro, který je vůči dolaru nejníže za poslední čtyři měsíce. Kurzu nově škodí spekulace o sílícím tlaku na Portugalsko, které je považováno za nejslabší článek eurozóny. Informované zdroje tvrdí, že Německo a Francie se snaží Portugalsko přesvědčit, aby požádalo o pomoc Evropskou unii a Mezinárodní měnový fond, a zabránilo tak rozšíření krize na další země.   "Myslím, že cesta nejmenšího odporu bude u eura směrem dolů," poznamenal analytik měnového trhu ve společnosti Saxo Capital Markets v Singapuru Andrew Robinson. Portugalsko odmítá, že by potřebovalo pomoc, trh ale čeká na první letošní aukci portugalských státních dluhopisů, která bude tento týden. Minulý týden Portugalsko prodávalo pokladniční poukázky a výsledek potvrdil, že investoři vyžadují výrazně vyšší úrok.   Euro se v Asii prodávalo za 1,2908 USD a bylo na zhruba stejné úrovni, kde končilo v pátek v New Yorku. Během dne ale oslabilo až na 1,2860 USD a dostalo se nejníže od poloviny loňského září. Dolar k japonskému jenu byl rovněž bez větších změn kolem 83,11 JPY.   spr mha  