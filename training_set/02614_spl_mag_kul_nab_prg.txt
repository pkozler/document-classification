 Počasí narušilo barokní Navalis: parníčky na Vltavu nevyjely  --------------------    Ke zpravodajství: FOTO/aktuality   --------------------    Praha 15. května (ČTK) - Špatné počasí narušilo stejně jako jinde v republice také dnešní program svatojánských barokních vodních slavností Navalis, které se od pátku odehrávají v Praze. Hrozba deště přiměla jejich organizátory zrušit dopolední plavbu několika historických parníčků po Vltavě. Závěrečného odpoledního a večerního programu, včetně procesí a barokní slavnosti s ohňostrojem u Karlova mostu, by se však prý rozmary počasí neměly nijak vážně dotknout.   "Parníčky měly dnes k přístaviště u Karlova mostu dorazit z větší dálky, ale předpovídaný déšť jejich majitele odradil. Tato plavidla na parní pohon mají otevřenou palubu, a proto nevyjela," řekla ČTK Lucie Turnerová z Muzea Karlova mostu, které festival Navalis již po třetí po sobě pořádá. Na Vltavu ale alespoň symbolicky nakonec jeden vyrazil. Program oslav prý nicméně pokračuje bez ohledu na předpovědi meteorologů. Největší lákadlo Navalis - benátské gondoly, na chystaném večerním barokním vodním "špektáklu" chybět nebudou, dodala.   Možnost předvést umění v ovládání gondoly na Vltavě v Praze a uctít památku českého patrona Jana Nepomuckého přivedla již po třetí do české metropole členy benátských gondoliérských klubů. Plavba po Vltavě, kterou si naposledy vyzkoušeli při sobotních závodech, jim prý rozhodně nečiní žádné potíže. "Nikdy jsme tu neměli žádné problémy. V některých částech jsou sice silné proudy, ale pro naše zkušené gondoliéry je to jen klidná "vodička"," řekl ČTK Alessandro z klubu Voga Veneta Mestre. Pohybovat se s touto veslicí v Benátkách je podle něj mnohem náročnější. Gondoliéři tu totiž musí ovládat dva odlišné druhy veslování. Jeden se používá v kanálech v centru Benátek a jiný v otevřenější mořské laguně obklopující město. Zohlednit prý také musí odlišný směr proudění vody, který vytváří střídání přílivu a odlivu. V laguně navíc záleží i na tom, jak právě fouká vítr. "Vltava je hodně široká řeka a vítr na ní fouká více méně jedním směrem," poznamenal Benátčan.   Navalis pokračují v 18:00 hodin mší na oslavu Jana Nepomuckého v katedrále svatého Víta na Pražském hradě. Odtud vyrazí procesí směrem na Karlův most, do něhož se zapojí zdobené barokní kočáry, nosiči pochodní a hřebci z Kladrub. Jeho účastníci okolo 19:00 symbolicky ponoří čtveřici zvonů, odlitých pro kostel ve světcově rodišti v Pomuku, za pomoci jeřábu z Karlova mostu do Vltavy a na místě smrti Jana Nepomuckého jim požehná pražský arcibiskup Dominik Duka. Třídenní slavnost vyvrcholí večerním představením, kdy na Vltavě poplují gondoly za zvuků barokní hudby a pod svitem ohňů. Festival zakončí před 22:00 hodinou slavnostní ohňostroj.   Pavel Hortig jup  