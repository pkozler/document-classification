 Vaření v přírodě ulehčí drobné fígle a zlepšováky  --------------------    Ke zpravodajství: ilustrační FOTO ve Fotobance  ID foto:  P201008190635701 ,  P200908130430401 ,  FO00303171    --------------------    Praha 5. května (ČTK) - Kulinářské zážitky strávníci na letní dovolené nemusejí sbírat jen ve vybraných restauracích pyšnícími se italskými kuchaři a michelinskými hvězdičkami. Obzvlášť, když chvíle odpočinku tráví ve své domovině, zejména v přírodě. "I na ohništi nebo plynovém vařiči lze z jednoduchých surovin připravit chutnou a kvalitní stravu," řekl dnes v Praze novinářům kuchař Jiří Zeman, který představil své zlepšováky, jež mohou při vaření v přírodě nebo na chalupě využít profesionálové i amatéři.   Na pikniky v lůně přírody jsou podle Zemana nejvhodnější studené pokrmy. "Jejich příprava netrvá dlouho a strávníci je ocení stejně jako teplé," míní kuchař. Vhodné je proto podle něj zakoupit chléb nakrájený na krajíčky již z pekárny. Odborník doporučuje nakrájet je na ještě menší trojhránky a namazat na ně pomazánky, nejlépe zeleninové.   "Trendem je chřest a saláty, oblíbené jsou nyní i různé klíčky, červená řepa a česnek," řekl ČTK Zeman. Chlebové trojhránky jsou vhodné zejména pro děti, kterým se snáze vejdou do úst; ocení je prý i dospělí jedlíci. "Pokud jim chutná, tak toho snědí mnohem víc než s velkými krajíci," konstatoval.   Ani s tradičními pokrmy, jako je lečo nebo "buřtguláš", prý kuchaři nic nezkazí. U strávníků zůstávají oblíbené i po letech nejen kvůli snadnosti přípravy, ale i pro svou neopakovatelnou chuť. "Jsou to jídla, která připravíte za chvilku, dobře zasytí a třeba v dešti i zahřejí," vyzdvihl Zeman.   "Dávají se do nich uzeniny, které jsou již předem okořeněné. Nemusíme proto s sebou vozit koření, které bychom museli dávat do masa," míní kuchař. Lesní kulináři by se podle něj neměli bát zůstat u tradičních surovin. "Patří tam sádlo. Připravovat guláš na olivovém oleji, to prostě nejde," otřásl se Zeman. Lidé by se podle něj neměli bát experimentovat ani improvizovat; k zahuštění guláše je proto místo obvyklé jíšky vhodný obyčejný chléb, jímž by se turisté vždy měli předem dostatečně zásobit.   Přestože Zeman do přírody preferuje studená jídla, nebrání se ani použití masa. Doporučuje je však předem připravit - kvůli lepší chuti i delší trvanlivosti uložit do marinády. "Dobře se vstřebá, a pokrmu proto nebude tolik vadit vyšší teplota," vysvětlil kuchař.   Prodloužit trvanlivost zčásti předem připravených pokrmů lze využitím ledničky - buď moderního boxu zapojeného do elektřiny v autě, ale třeba i improvizací. "Můžeme si v mrazáku zmrazit láhev s vodou a potom ji uložit s potravinami do igelitky. Když ji uložíme do spacáku nebo bundy, budou v nich potraviny dlouhou dobu jako v ledničce," vysvětlil Zeman.   Přes určité nepohodlí má podle Zemana vlastnoruční příprava jídla v přírodě nesporné výhody. Patří mezi ně třeba vůně lesa, která zálesáckému pokrmu dodá patřičné aroma. "A člověk, který si to udělá sám, dobře ví, co jí," dodal Zeman.   Jiří Janda dr  