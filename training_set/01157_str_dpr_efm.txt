 Embraer dodal loni odběratelů 246 letadel, o dvě více než ve 2009  Sao Paulo 18. ledna (ČTK) - Brazilský výrobce letadel Embraer dodal loni odběratelům 246 letadel. To je o dvě více než v roce 2009. Uvedla to společnost v dnešním prohlášení. Hodnota závazných objednávek na konci roku činila 15,6 miliardy USD. To je o dvě procenta více, než na konci září.   Společnost upřesnila, že loni dodala 100 komerčních letadel, 144 menších tryskových letadel, což bylo o sedm více než před rokem, a dvě vojenská letadla. V posledním loňském čtvrtletí firma zahájila provoz nového tryskového letounu Legacy 650. Letoun je schopen přepravit 14 cestujících a letět bez zastavení ze Sao Paula do Miami na Floridě, napsala agentura Reuters.   Embraer je čtvrtým největším výrobcem komerčních letadel na světě. Specializuje se na regionální komerční letadla pro 30 až 120 osob, tedy na oblast, ve které nepůsobí oba světoví lídři Boeing a Airbus. Ve výrobě těchto letadel je Embraer světovou jedničkou. Vyrábí také malé luxusní tryskáče, jež často vlastní a používají bohatí obchodníci nebo firmy. Jeho hlavním konkurentem je kanadský Bombardier.   irl mha  