 Ze Solisova tábora před duelem s Kličkem zní: Ukončíme jeho éru  Kolín nad Rýnem 26. ledna (ČTK) - Kubánský profesionální boxer Odlanier Solis se cítí připravený na to, aby ukončil éru Vitalije Klička. Tak to alespoň zaznělo na dnešní tiskové konferenci, kde se oba rivalové poprvé potkali před zápasem o titul organizace WBC, ke kterému dojde 19. března v Kolíně nad Rýnem.   "Uvidíme nejlepší duel všech dob," vyhlásil Solis. "Budeme psát historii a ukončíme éru Vitalije Klička," doplnil v agresivnějším duchu promotér kubánského vyzyvatele Ahmet Öner.   Třicetiletý Solis je olympijský vítěz z Atén 2004 a trojnásobný amatérský mistr světa (2001, 2003, 2005). Do svého 18. zápasu v profesionálním ringu půjde neporažený, dvanáctkrát vyhrál k.o. Jako aktuální jednička žebříčku WBC je právoplatným Kličkovým vyzyvatelem.   O devět let staršího Klička tradičně odvážné výroky z opačného tábora nevyvedly z klidu. "To už jsem slyšel. Mám před svým soupeřem velký respekt, ale já dodám důkaz, že mistrovský pás patří mně. Chci vyhrát knokautem," řekl Kličko. "Solis je velmi dobrý amatér, který ale ještě neboxoval proti velkému soupeři," poznamenal Kličkův trenér Fritz Sdunek.   gi ohr  