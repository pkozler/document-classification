 Řeky ve Středočeském kraji nezpůsobily vážné škody  Mělník 18. ledna (ČTK) - Řeky ve Středočeském kraji, jejichž hladiny se zvedly kvůli dešti a tajícímu sněhu, nezpůsobily vážnější škody. Stav ohrožení před povodněmi v minulých dnech platil na Berounce ve Zbečně, Berouně a Černošicích, na Cidlině v Sánech a na Labi v Mělníku. Řeky se většinou rozlily do polí a lesů. Největší škody zřejmě způsobily zatopením několika desítek sklepů trvale neobydlených chat u řeky Berounky. Škody na obecním majetku v ohrožených místech voda nezpůsobila, zjistila ČTK. Hladiny řek dnes výrazně klesly, v kraji platí pouze stupeň první povodňové aktivity.   Podle černošického starosty Filipa Kořínka bude největší rozsah škod na soukromém majetku. Především jde o vytopené sklepy chat. "Druhou kategorií škod bych označil náklady, které musí město zaplatit za vyčištění komunikací nebo dnešní odčerpání laguny, která se vytvořila v lokalitě V Topolích," uvedl Kořínek. Za úklid zanesených komunikací a odčerpávání vody město podle něj utratí částku v řádech desetitisíců korun.   Stavu ohrožení dosáhla Berounka rovněž v Berouně a Zbečně na Rakovnicku. "Přežili jsme to bez ztráty kytičky. Voda by začala ubližovat, až kdyby dosáhla k hranici šesti metrů," uvedl zbečenský starosta Stanislav Dryják. Ke kritické hranici řece chyběl 1,5 metru. Podle Dryjáka nebyla situace vážná také kvůli tomu, že se řeka rozlila do polí. Voda nezpůsobila škody ani v Berouně, kde zatopila například silnici V Kozle a část cyklostezky Po stopách českých králů. "Zatím nemáme zjištěny žádné škody," uvedla mluvčí berounské radnice Pavla Švédová.   Žádný majetek nebyl poškozen ani v Mělníku, řekl ČTK starosta Ctirad Mikeš. "Kromě lokality na Hadíku, kde voda zatopila jednu komunikaci, se Labe rozlilo do polí a lesů. Záplavy proto žádné škody nezpůsobily," dodal Mikeš. Stav ohrožení platil i na Cidlině v Sánech. Podle tamního starosty Václava Macury Sány leží na kopci nad řekou. Ve většině případů, kdy platí třetí povodňový stupeň, prý obci záplavy nehrozí. "Řeka by se musela zvednout ještě o metr a půl, což nehrozí. Okolní vesnice by totiž byly zatopeny pomalu po komíny," poznamenal Macura. Uvažuje prý kvůli tomu o tom, že požádá Povodí Labe o zvýšení limitů pro vyhlášení jednotlivých stupňů povodňové aktivity.   Hladiny řek v regionu dnes klesly na nejnižší stupeň povodňové aktivity, který ve 14:00 platil na devíti místech v kraji. Na Berounce ve Zbečně a Berouně, Sázavě v Kácově a Nespekách, Labi v Mělníku a Brandýse nad Labem, Cidlině v Sánech, Vltavě ve Vraňanech a Blanici v Louňovicích pod Blaníkem.     mar snm  