 Mahenovo divadlo dnes hostí reprezentační ples města Brna  --------------------    Ke zpravodajství: FOTO/aktuality   --------------------    Brno 15. ledna (ČTK) - Mahenovo divadlo se dnes večer podruhé stane dějištěm reprezentačního plesu města Brna. Díky speciálně vyrobenému parketu, který překrývá hlediště a spojuje ho s jevištěm, se divadelní sál změnil v unikátní prostor obklopený lóžemi. O vstupenky na Ples před oponou, jak se slavnost nazývá, byl velký zájem.   Inspirace pro uspořádání plesu v historické divadelní budově s působivou výzdobou přišla do Brna z Vídně, kde je ples v opeře vrcholem společenské sezony. Podobná akce se koná také 5. února ve Státní opeře Praha.   Na brněnský ples si pořadatelé pozvali řadu českých celebrit i zahraničních hostů. Moderátorem bude Marek Eben, na parketu se představí účastníci televizní taneční soutěže StarDance IV... když hvězdy tančí Monika Absolonová a Saša Rašilov. Známá jména se postarají také o hudební program. Hlavními hvězdami jsou operní pěvkyně Eva Urbanová, německý zpěvák Lou Bega, zpěvačka Sandra a Miro Žbirka.   tmd dr  