 Súdánské referendum podle zahraničních pozorovatelů v pořádku  Chartúm 17. ledna (ČTK) - Podle pozorovatelů Evropské unie referendum o nezávislosti jižního Súdánu, které skončilo o víkendu, bylo v pořádku. Uvádí to první oficiální hodnotící zpráva pozorovatelské mise EU, ze které dnes citovala agentura Reuters. Spokojenost s průběhem hlasování vyjádřili dnes také pozorovatelé ze střediska bývalého amerického prezidenta Jimmyho Cartera. Týdenní referendum o budoucnosti největší africké země skončilo v sobotu. Podle prvních předběžných výsledků se drtivá většina voličů vyslovila pro samostatnost jižního Súdánu.   "Pozorovatelská mise Evropské unie hodnotí průběh hlasování v referendu o jižním Súdánu jako věrohodný a dobře organizovaný," uvádí se podle Reuters v předběžném prohlášení mise. Podle Carterova střediska, z jehož prohlášení citovala agentury AFP, se referendum konalo ve shodě s mezinárodními standardy. Odtržení jižní části je prý "prakticky jisté".   Vypsání referenda bylo výsledkem mírové dohody, která před šesti lety ukončila občanskou válku mezi muslimským severem a křesťanským a animistickým jihem země. Zahynuly v ní přes dva miliony lidí. Dohoda vyprší v červenci. Očekávané osamostatnění jihu s metropolí Džuba připraví Súdán o třetinu území a téměř čtvrtinu obyvatelstva.   V historickém všelidovém hlasování rozhodovaly téměř čtyři miliony registrovaných jihosúdánských voličů. Podle komise pro referendum se účast v lidovém hlasování pohybovala kolem 83 procent. Podmínkou platnosti referenda byla přitom účast šedesátiprocentní.   Oficiální výsledky referenda mají být zveřejněny začátkem února.   kne ank  