 Zdražování energií hraje do karet výstavbě šetrných budov  --------------------    Ke zpravodajství: ilustrační FOTO ve Fotobance  ID foto: P201003110717001, F201001060150901   --------------------    Praha 12. ledna (ČTK) - Zdražování energií může být v nedaleké budoucnosti jedním z hlavních podnětů pro výstavbu "zelených" kancelářských budov. Takové stavby navíc můžou být atraktivnější i pro investory. Shodli se na tom účastníci dnešní diskuse pořádané Asociací pro rozvoj trhu nemovitostí a Českou radou pro šetrné budovy.   "Ceny energií porostou, tím i náklady na provoz budov," řekl Petr Urbánek ze společnosti MRICS. Pro vlastníky kanceláří to podle něj bude znamenat snižování příjmů, protože pro zvyšování nájemného nemusí být prostor. Samotná výstavba úsporných budov podle ředitele České rady pro šetrné budovy Borise Zupančiče už přitom zpravidla nevyžaduje vyšší náklady než u běžných staveb.   Šetrné budovy můžou hrát v budoucnosti větší roli i v realitních obchodech, míní Eduard Forejt z poradenské společnosti Jones Lang LaSalle. Zahraniční investoři totiž podle něj v mnoha případech místní investory neznají a ekologický certifikát kancelářské budovy jim tak může dát jistotu, že nekupují "zajíce v pytli". Navíc podle Forejta může být ekologická certifikace budov v následujících letech konkurenční výhodou u kanceláří, které již budou starší a budou si přitom chtít přitáhnout nájemce.   V zahraničí existuje několik certifikačních systémů. Liší se od sebe hlavně metodikou a kritérii pro hodnocení staveb. Stavby často hodnotí nejen z ekologického hlediska, ale například i podle komfortu pro jejich uživatele. Jsou to například britský systém BREEAM, americký LEED, německý DGNB nebo certifikace GreenBuilding platná pro Evropskou unii. Tuzemské stavby můžou od letošního roku získat i certifikát SBToolCZ, který vyvinuli odborníci z Českého vysokého učení technického v Praze a dalších tuzemských institucí.   Některé stavby v Česku už mezinárodní certifikáty získaly. Například kancelářská budova Nordica v Ostravě získala certifikát GreenBuilding, sídlo ČSOB v Praze-Radlicích má certifikaci LEED. Kancelářské budovy Zlatý Anděl v Praze na Smíchově a BB Centrum Building Beta v pražské Michli získaly mezinárodní ekologický certifikát BREEAM.   V Česku od roku 2009 existuje způsob hodnocení energetické náročnosti staveb určený zákonem. Všechny nové budovy nebo rekonstrukce staveb s podlahovou plochou nad 1000 metrů čtverečních musí mít takzvaný průkaz energetické náročnosti budov. Z certifikátu lze zjistit, jak si konkrétní budova z hlediska energetické náročnosti vede.   dnv vju  