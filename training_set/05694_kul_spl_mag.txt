 Před 30 lety měl premiéru slavný muzikál Cats  --------------------    Ke zpravodajství: FOTO ve Fotobance  ID foto:  FO00455819 ,  FO00455304 ,  FO01165221    --------------------    Londýn/Praha 10. května (ČTK) - Před 30 lety, 11. května 1981, měl v londýnském West Endu světovou premiéru muzikál Cats (Kočky). Slavný romantický příběh jedné noci a mnoha osudů zkomponoval britský skladatel Andrew Lloyd Webber na libreto básníka a nositele Nobelovy ceny za literaturu Thomase Sternse Eliota. Kritici sice tehdy muzikál označili za "naprosté divadelní šílenství", na programu vydržel v Londýně celých 21 let a hrál se v téměř 9000 reprízách. Jen o tři roky méně byl v repertoáru newyorské Broadwaye.   Jeden z nejslavnějších muzikálů všech dob se hrál již ve třech stovkách měst 26 zemí, kde ho vidělo 65 milionů diváků. K největším hitům muzikálu patří píseň Memory, kterou dodnes nazpívalo na 180 zpěváků po celém světě včetně Josého Carrerase, Barbry Streisandové nebo Petuly Clarkové. V Česku patřili k jejím interpretům Karel Gott, Helena Vondráčková nebo Petra Janů. Česká verze slavného muzikálu měla premiéru v listopadu 2004.   ped sat  