 Čeští hokejisté Šmach a Jan Hruška míří do Skalice  Skalica (Slovensko) 2. května (ČTK) - Čeští hokejisté Ondřej Šmach a Jan Hruška jsou novými posilami Skalice. Čtyřiadvacetiletý obránce Šmach míří do sedmého týmu uplynulého ročníku slovenské nejvyšší soutěže z extraligového Kladna, o rok starší Hruška přišel z prvoligového Hradce Králové. Uvedly to oficiální internetové stránky slovenského klubu.   Šmach si v uplynulé sezoně extraligy v dresu Kladna připsal ve 44 zápasech včetně skupiny o udržení pět bodů za gól a čtyři asistence. Ve Skalici už bývalý hráč Komety Brno, Znojma či Vsetína působil krátce v sezoně 2008/09.   Hruška v dresu Hradce Králové v druhé nejvyšší soutěži nasbíral v 53 duelech včetně play off 33 bodů za 13 gólů a 20 přihrávek. Na kontě má osm extraligových zápasů v dresu Vsetína ze sezony 2006/07.   jip ura  