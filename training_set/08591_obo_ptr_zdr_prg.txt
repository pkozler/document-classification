 SZPI uzavřela sklad potravin v pražské tržnici Saparia  --------------------    Ke zpravodajství: FOTO/aktuality   --------------------    Brno 5. května (ČTK) - Státní zemědělská a potravinářská inspekce (SZPI) uzavřela sklad potravin ve vietnamské tržnici na Praze 4-Libuši, kterou provozuje společnost Saparia. Na místě našla hlodavce a jejich trus. V tržnici bylo přes 20 tun potravin a 900 l nápojů. Inspekce zakázala jejich prodej. V provozovně byl cítit silný zápach a zatuchlina. SZPI to uvedla v tiskové zprávě.   Ve skladu potravin v budově B1 našli pracovníci inspekce také volně pohozený jed na hlodavce. Některé potraviny a jejich obaly byly okousané a znečištěné močí.   "SZPI proto vystavila na skladovací prostory zákaz užívání, na potraviny pak zákaz uvádění do oběhu," uvedl Michal Spáčil z oddělení komunikace SZPI. Celkem šlo o 24,8 tun potravin a 967 litrů nealko nápojů v plechovkách.   "Dále byla nařízena likvidace potravin znečištěných a jinak poškozených hlodavci," uvedl Spáčil. Asi 400 kilogramů potravin bylo v době kontroly odvezeno k likvidaci. SZPI také vyrozuměla o situaci Státní veterinární správu. Kontrolu prováděli inspektoři ve spolupráci s Policií ČR na základě upozornění od pracovníků celní správy.   SZPI zasahovala v tržnici firmy Saparia také v polovině ledna. Zakázala prodej 3,5 tuny potravin, které nebyly adekvátně označeny a prodejci je skladovali v místech s nedostatečnou hygienou.   vrn jpt  