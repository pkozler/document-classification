 Na středočeských silnicích loni umíralo méně lidí  Praha 27. ledna (ČTK) - Na středočeských silnicích loni umíralo méně lidí. Policisté zaznamenali 106 mrtvých, což je o 18 méně než předloni. Ubylo také zraněných. Celkový počet dopravních nehod klesl z předloňských 11.183 na 9870, vyplývá z údajů, které dnes zveřejnila krajská policie.   Těžce zraněno bylo při loňských nehodách 456 lidí, tedy o stovku méně než předloni. Meziročně se snížil i počet lehce zraněných, a to z 3473 v roce 2009 na loňských 2982.   Nejvíce smrtelných nehod se loni stalo na Benešovsku. Zemřelo při nich 18 lidí, což bylo o pět více než předloni. Nejméně lidí naopak umíralo na Berounsku, Kladensku a Příbramsku, kde bylo loni hlášeno po pěti mrtvých.   Situace se v meziročním srovnání zlepšila zejména na Kladensku, kde v roce 2009 evidovali 16 obětí dopravních nehod. Největší nárůst naopak stihl Kolínsko. Loni tam na silnicích zemřelo 13 lidí, zatímco v roce 2009 jich bylo o šest méně.   Jednou z priorit policie pro letošní rok je boj se silničními piráty. Policistům ve Středočeském kraji v tom bude nově pomáhat 90 minikamer, dosud měli k dispozici 30 zařízení. Budou sloužit zejména k zaznamenávání dopravních přestupků.   khj snm  