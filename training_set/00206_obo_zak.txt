 V SOS se přou o to, kdo má právo podat insolvenční návrh  Praha 21. ledna (ČTK) - Situace ve Sdružení obrany spotřebitelů (SOS) je čím dál víc nepřehledná. Jedna ze dvou znesvářených skupin, které se přou o vedoucí posty v tomto největším spotřebitelském sdružení v zemi, totiž upozornila soudy, že insolvenční návrh na SOS podalo neprávoplatné vedení. Rozhádané SOS kvůli nedostatku peněz už omezilo provoz a v kauze padla trestní oznámení a žaloby. Insolvenční návrh by měl nyní projednat Vrchní soud v Praze.   SOS, které má více než 10.000 členů a funguje 18 let, se v loňském roce dostalo do vážných finančních problémů, protože neobdrželo od ministerstva průmyslu a obchodu část dotace. Jedním z důvodů přitom byly právě spory mezi jeho členy. V čele dvou skupin, které se po zářijovém republikovém shromáždění dohadují o předsednické křeslo a další vedoucí funkce, stojí Ivan Urban a druhou reprezentuje právnička sdružení Martina Neuročná.   Soud loni v listopadu se SOS na Urbanovu žádost zahájil insolvenční řízení a v prosinci jej zastavil poté, co Urban kvůli údajnému příslibu vyplacení zbývající části státní dotace vzal svůj insolvenční návrh zpět. Na začátku letošního roku se ale Urban odvolal proti zastavení insolvenčního řízení a požádal soud o zrušení zpětvzetí návrhu na insolvenci, jelikož sdružení nedostalo od MPO zbývající část dotace na loňský rok.   "Republikový výbor, kterým se pan Urban při podání insolvenčního návrhu prokázal, zanikl 11. září 2010, kdy byl zvolen republikový výbor nový," upozornila Neuročná v dopise, který tento týden zaslala Vrchnímu soudu v Praze. Urban podle Neuročné nemá právo insolvenční návrh a odvolání podat. "Insolvenční návrh je navíc podán předčasně, neboť stále existuje možnost rychlého vyřešení situace sdružení včetně uhrazení všech jeho závazků," míní Neuročná.   Vedení SOS prezentované Urbanem v původním návrhu na oddlužení uvedlo, že na mzdách dluží svým zaměstnancům 805.000 korun a celkové jeho závazky vyplývající z faktur obnášejí dalších zhruba 900.000 korun. Neuročná upozornila, že Urban v návrhu nezmínil všechny dlužníky a věřitele, ale jejich seznam byl účelově sestaven.   Urban ovšem oponuje, že je právoplatným předsedou SOS. Nepřehledná situace podle něj vznikla tak, že na republikovém shromáždění se 40 delegátů z Brna a Českých Budějovic rozhodlo jednání bojkotovat a zvolilo si svůj republikový výbor v čele s Neuročnou. Urban upozornil, že zbývající delegáti z ostatních krajů, kterých bylo 60, podle stanov ustavili nový republikový výbor a vedení SOS. "Jsme proto oprávněni jednat za celé SOS," podotkl Urban, podle kterého protistrana nemá platné stanovy.   Neuročná si ale nadále stojí za svým výkladem zářijového republikového výboru a tvrdí, že Urban si nárokuje předsednický post neprávem. Její skupina členů SOS kvůli tomu podala trestní oznámení a připravila žaloby, které mají vleklý spor rozetnout. "Navazovat samozřejmě bude i žaloba na náhradu způsobené škody," dodala.   SOS mělo v roce 2010 slíbenu dotaci 5,3 milionu korun. MPO ale v létě pozastavilo dotace, protože SOS podle úřadu neodstranilo nedostatky zjištěné při kontrole financovaného projektu. Vyplacení dotace navíc na podzim zkomplikovaly personální spory o složení vedení SOS. MPO o proplacení dotace kvůli nejasnostem v chodu SOS i financovaných projektech zatím nerozhodlo.   beh vju  