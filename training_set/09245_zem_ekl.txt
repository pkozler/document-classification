 V Pardubickém kraji se díky dotacím rozšiřují ekologické sady  Pardubice 20. května (ČTK) - Počet ekologicky hospodařících zemědělců v Pardubickém kraji se vloni zvýšil z 90 na 126. Rozloha půdy obdělávané bez chemických prostředků však vzrostla jen nepatrně, zhruba o jedno procento, vyplývá ze statistik ministerstva zemědělství. Oproti minulým letům zůstala prakticky stejná výměra trvalých travních porostů, která v minulosti kvůli státním dotacím nejvíce expandovala a zabírá 85 procent ekologicky obhospodařovávaných ploch. Ve srovnání s loňskem se více než třikrát zvýšila rozloha sadů, což bylo způsobeno výhodností tohoto typu hospodaření, řekl ČTK Milan Berka, ředitel společnosti KEZ Chrudim, která zajišťuje odbornou a nezávislou kontrolu a certifikaci v systému ekologického zemědělství a v Pardubickém kraji kontroluje většinu zemědělců.   "Je to fenomén, který neslouží zrovna ke cti ekologického zemědělství. Dotační tituly jsou nastaveny tak, že se orná půda i travní porosty osázely ovocnými stromy," uvedl Berka. Podle něj není jasné, co se s produkcí ekologických sadařů bude dít dál. V budoucnu by se pravidla pro sadařství měla zpřísňovat.   Trvalé travní porosty se podle Berky příliš nerozšiřují proto, že se v příštích dvou letech pro nedostatek peněz zřejmě neotevře příslušný dotační program. Ekozemědělci tak pružně reagují na dotační podmínky a jejich výhodnost.   V posledním roce v Pardubickém kraji ze statistik vymizely plochy osázené zeleninou a bylinami. Berka vidí vysvětlení v tom, že pěstitelé často pozemky do ekologického hospodaření nezařazují, i když chemii třebas nepoužívají, a výpěstky využívají pro vlastní spotřebu. "Je to hodně pracné a je problém to udat na trhu," řekl Berka.   V regionu se v posledních letech rozvíjejí farmářské trhy, někde i prodej zemědělské produkce "ze dvora". Podle Berky se už ale objevili i překupníci, kteří na trzích prodávají, města také někdy úměrně zájmu zdražují pronájmy tržišť.     Počet ekofarmářů vzrostl minulý rok o téměř třetinu v celé republice. Podobně jako v Pardubickém kraji se zvýšila rozloha orné půdy, na rozdíl od regionu se však v celé zemi zvýšila výměra veškeré půdy obdělávané bez chemie a o 12 procent přibylo trvalých travních porostů.     Vývoj ekologického hospodářství v Pardubickém kraji v letech 2008 až 2010      2008  2009  2010     počet ekozemědělců  59  90  126     výměra plochy v (v hektarech)  4347  5629  5704     z toho (v hektarech):        trvalé travní porosty  3602  4844  4828     obdělávaná půda  502  544  644     zelenina a byliny  0  0,46  0     sady  8  5  17     ostatní  234  235  215     zdroj: ministerstvo zemědělství     dos vju  