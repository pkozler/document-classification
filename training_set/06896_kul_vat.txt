 Archeologové vydali knihu o římském osídlení jižní Moravy  Pasohlávky (Brněnsko) 23. ledna (ČTK) - Archeologové vydali s obcí Pasohlávky u Mikulova knihu shrnující všechny poznatky k římskému osídlení této části Moravy. Ve druhém století našeho letopočtu tam na kopci Hradisko sídlila desátá legie, která střežila Jantarovou stezku a nejsevernější hranici římského impéria. Průvodcem knihou je legionář Bruttius, jehož pancíř chránící hruď se našel při vykopávkách. ČTK to řekl archeolog Balász Komoróczy, který řídí výzkumné práce na Hradisku.   Jméno Bruttius je uvedeno na bronzové destičce, jež zpevňovala šupinový jezdecký pancíř legionářů. Nalezla byla v roce 1976 u Pasohlávek. S využitím tohoto jména vytvořili tvůrci publikace nazvané Po spotách římských legií v kraji pod Pálavou smyšlenou postavu legionáře Gaiuse Bruttiuse Narratora.   "Vedle populárně laděných textů, četných fotografií a také vizualizací dávno zaniklých římských staveb líčí své zážitky z pohledu vojáka, který přišel s desátou legií z příjemné oblasti Středomoří do střední Evropy, kde za hranicí říše žije bojovný germánský kmen Markomanů," vysvětlil Komoróczy.   Desátá legie sídlila na Hradisku v dobách vlády císaře Marka Aurélia. Nová kniha popisuje nejen nejcennější nálezy z tohoto místa, ale ukazuje i to, jak vlastně vypadlo opevnění Hradiska, nebo jeho obytné budovy, vstupní brána nebo nemocnice. Velký prostor je věnován také Germánům a především střetu jejich světa se světem podstatně vyspělejšího římského impéria.   Valetudinarium - tedy vojenský lazaret bude připomínat svoji podobou akvapark, který v Pasohlávkách na jeho místě vznikne. Římskému osídlení je věnována expozice v muzeu v Mikulově.   Vladimír Klepáč sap  