 Průzkum: Asi 40 pct. středoškoláků by chtělo studovat techniku  --------------------    Ke zpravodajství: GRAFIKA   --------------------    Praha 7. ledna (ČTK) - Téměř 40 procent středoškoláků má zájem o studium technických nebo přírodovědných oborů na vysokých školách. Podle průzkumu agentury J.L.M. mají hoši nejvíc zájem o počítače, dívky o přírodní vědy a matematiku. Výsledky zároveň ukázaly, že při rozhodování o povolání mladé lidi nejvíc zajímá budoucí uplatnění a výše platu. Technické a přírodovědné školy se přitom potýkají s nedostatkem uchazečů, problémy s kvalifikovanými zaměstnanci už hlásí i někteří zaměstnavatelé.   Z 1010 oslovených studentů jich 391, z toho 100 děvčat, odpovědělo, že by měli zájem studovat technické nebo přírodovědné obory. "Při výběru ze 13 oborů, počínaje matematikou přes strojírenství a dopravu až k archeologii a architektuře, projevili chlapci největší zájem o počítačovou techniku, strojírenství a informační technologie. Preference dívek jsou však zásadně odlišné - nejvíc zájmu je o vědy o přírodě, na druhém místě se dívky překvapivě nejvíc zajímají o studium matematiky a pozoruhodné je i studium chemie na třetím místě," uvedla agentura.   Nejdůležitější při výběru budoucí profese je pro mladé lidi budoucí uplatnění, tuto možnost zaškrtlo více než 17 procent z nich. Jen o něco méně studentů považuje za nejdůležitější výši platu, podstatná je pro ně i možnost celoživotního vzdělávání nebo práce v zahraničí. Zhruba polovina respondentů ale přiznala, že zatím o budoucí profesi nemají úplně jasné představy.   Studenti-chlapci by chtěli nejčastěji pracovat ve vývoji aplikací a technologií v daném oboru, středoškolačky spíše v základním výzkumu. "Pětinu dotázaných přivedli k zájmu o konkrétní obor rodiče, téměř stejný vliv při výběru budoucího povolání má na mladé lidi internet a jen v šesti procentech případů vzbudili zájem o studium vybraného oboru učitelé," konstatuje zpráva z průzkumu.   Technické a přírodovědné univerzity se obecně potýkají s malým zájmem uchazečů, mnoho studentů také náročné studium nedokončí. Přitom po zaměstnancích v těchto odvětvích je na pracovním trhu značná poptávka, například elektrárenská firma ČEZ oznámila, že bude v příštích deseti letech potřebovat až 12.000 nových expertů na energetiku.   kli mal pba  