 Dopravu na Semilsku zkomplikovala ráno ledovka  Liberec 7. ledna (ČTK) - Dopravu na Semilsku zkomplikovala ráno ledovka, problémy měly hlavně ranní autobusy. Většina silnic v Libereckém kraji je ale opět průjezdná a sjízdná. Uzavřené jsou kvůli sněhu stále dvě silnice třetí třídy na Frýdlantsku a ve Slunečné na Českolipsku zablokovaly silnici spadlé stromy. Všechny silnice by ale ještě během dopoledne měly být opět průjezdné, řekl dnes ČTK hlavní dispečer Krajské správy silnic Libereckého kraje Pavel Pospíšil. Kvůli sněhovým závějím nejezdí už druhý den vlaky z Frýdlantu do Jindřichovic pod Smrkem. I tam by měl být ale podle Českých drah provoz v průběhu dopoledne obnoven.   Od čtvrtka zůstávají stále uzavřené silnice na Frýdlantsku. Ještě večer se sice podařilo plně obnovit provoz na hlavní silnici 13 z Liberce na Frýdlant, na vedlejší komunikace v této oblasti se ale silničáři vrátili až dnes ráno. Uzavřené tak zatím zůstávají silnice třetí třídy 2901 do obce Větrov a 2902 do osady Zátiší. "Ostatní silnice jsou průjezdné místy alespoň jedním pruhem, na úplném zprůjezdnění se pracuje," řekl Pospíšil.   Teploty v kraji se pohybují od jednoho stupně pod nulou až k pěti nad nulou. Na Liberecku a Jablonecku se objevují dešťové přeháňky, které mohou na prochladlé zemi namrzat. Problémy jsou hlavně na silnicích třetích tříd a v horských oblastech, kde je na vozovkách zledovatělá vrstva sněhu krytá posypem. Motoristé by tam měli jízdě věnovat zvýšenou pozornost. Hlavní tahy jsou většinou mokré se zbytky rozbředlého sněhu. "Do horských oblastí doporučujeme vjíždět pouze se zimní výbavou, zimní pneumatiky s dostatečnou výškou vzorku, sněhové řetězy a nářadí k případnému vyproštění vozidla," řekl Pospíšil.   ivc jpt  