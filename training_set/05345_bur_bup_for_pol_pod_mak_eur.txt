 Nečas: ČR přijme euro až splní kritéria a bude to výhodné  Praha 14. ledna (ČTK) - Česká republika přijme euro ve chvíli, kdy splní maastrichtská kriteria, eurozóna bude stabilní a nová měna bude výhodnější než udržení koruny, řekl dnes premiér Petr Nečas. Postoj svého kabinetu k přijetí společné evropské měny přiblížil ve svém vystoupení na konferenci s názvem Aktivní evropská politika - klíčový národní zájem ČR.   "Samozřejmě si musíme být vědomi našeho závazku k euru, s tím však lze počítat až ve chvíli, až budeme sami splňovat maastrichtská kriteria," poznamenal Nečas. Stabilizovat se podle něj musí také situace v zemích EU, které už společnou měnu používají a jsou nyní otřeseny nutností výrazně pomáhat některým z nich. Musí podle něj také platit, že "náklady na přistoupení k euru budou nižší než náklady na udržení samostatné koruny".   Premiér také uvedl, že Česko jako malá a otevřená ekonomika má jasný zájem na pokračování konvergenčního procesu v EU. Země by se ale podle něj měla naučit jasněji formulovat své pozice a vystupovat v EU pragmaticky.   Česká vláda se podobným způsobem k možnosti přijetí eura vyjadřuje už delší dobu. Loni na podzim se podle médií na vládu obrátil prezident Václav Klaus s návrhem, aby ČR ve věci eura vyjednala v unii výjimku podobnou té, jako mají Velká Británie či Dánsko.   Praha také nemá zájem podílet se na nákladném záchranném plánu, takzvaném permanentním krizovém mechanismu, pro ty země eurozóny, které se dostaly do hospodářských potíží. V prosinci premiér uvedl, že Česko bude trvat na tom, aby se tento krizový mechanismus týkal jen zemí eurozóny, a ne států jako je ČR.   jd vju  