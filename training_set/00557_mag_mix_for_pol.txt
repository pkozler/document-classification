 Státníkům už byly rozeslány předběžné pozvánky na svatbu Williama  --------------------    Ke zpravodajství: FOTO ve Fotobance  ID foto: F201012190043501, F201101180281701, F201011240127201   --------------------    Londýn 27. ledna (ČTK) - První předběžné pozvánky na svatbu britského prince Williama a Kate Middletonové už byly rozeslány, podle britských médií částečně faxem. Pozvánky zatím dostaly hlavně hlavy států a další významné a zaneprázdněné osobnosti, aby si na den svatby 29. dubna nic jiného neplánovaly, uvedla agentura DPA.   Buckinghamský palác upřesnil, že ostatním královským rodinám zatím byla rozeslána "oznámení" - nikoli oficiální pozvánky - s žádostí, aby si na svatbu vyhradily čas.   Podle britského deníku Daily Telegraph ještě přijde každému z pozvaných poštou ručně psaná pozvánka se zlatou ražbou. Celkem má být v únoru rozesláno 1800 takových pozvánek.   Jako první už účast promptně potvrdili srbský princ Aleksandar Karadjordjević s chotí Katherine, kteří dříve žili v londýnském exilu. "Jejich královské výsosti jsou přešťastné, že se mohou svatby zúčastnit a velmi se na mladou dvojici těší," uvedli členové rodiny, která Srbsku a bývalé Jugoslávii vládla do druhé světové války.   Seznam pozvaných hostů zatím zveřejněn nebyl, ale očekává se, že na svatbu dorazí několik prominentních státníků. Podle různých médií už pozvání přijalo i několik dalších urozených osob, například členové někdejších královských rodin z Řecka a Rumunska.   zdp dr                  