 Karlovarský kraj se připravuje na důsledky odchodu lékařů  Karlovy Vary 4. ledna (ČTK) - Karlovarský kraj se začíná připravovat na možné důsledky odchodu lékařů z krajských nemocnic. Dnes zasedá představenstvo Karlovarské krajské nemocnice a.s., kraj vytvořil přípravnou komisi krizové štábu, jednat bude i bezpečnostní rada kraje. Řešení hrozící krizové situace je ale na straně vlády, řekl dnes novinářům krajský radní pro zdravotnictví Václav Larva (ČSSD). Odchod lékařů by podle něj mohl vést k omezení činnosti nemocnic nebo uzavření některých oddělení.   V Karlovarském kraji ohlásilo odchod 78 lékařů v krajských nemocnicích, což je 29 procent z celkového počtu. Z Karlových Varů má odejít 59 lékařů, z Chebu 19. Podle Larvy zatím nemá kraj informaci o tom, že by někdo z lékařů výpověď stáhl. "Budeme jednat a pokusíme se lékaře přesvědčit, že tlak postihne zejména ty, kteří za nic nemohou, totiž pacienty," uvedl Larva.   Jak ale dodal, na současné situaci mají podíl i voliči, když si loni zvolili vládu, která nebyla schopna současné krizové situaci zabránit.   Pokud by nastal nejčernější scénář a nemocnice by skutečně opustil ohlášený počet lékařů, kraj a vedení nemocnice by se muselo snažit zajistit chod alespoň některých oddělení. Při nedostatku lékařů by ale mohla nastat situace, kdy by pacienta neměl kdo ošetřit a musel by být dopraven do některé z fakultních nemocnic v Plzni nebo Ústí nad Labem.   Do problémů se ale může dostat i krajská zdravotnická záchranná služba, která je kapacitně nastavena tak, aby zajišťovala dopravu pacientů v rámci kraje. Pokud by musely sanitní vozy jezdit daleko za jeho hranice, mohly by v regionu chybět.   Ani fakultní nemocnice ale nechtějí automaticky převzít péči o pacienty z dalekého okolí. "Četl jsem vyjádření mluvčí plzeňské fakultní nemocnice, že budou přijímáni jen pacienti na specializovanou péči. Neumím si ale představit, že by nemocnice pacienta, který potřebuje pomoci, odmítla," podotknul Larva.   Další možností by bylo přesunout část pacientů do soukromých nemocnic v kraji, v Ostrově, Mariánských Lázních a v Sokolově, kde je krajská nemocnice od Nového roku v pronájmu.   Podle Larvy sice může vedení KKN hledat možnosti úspor, aby nabídla alespoň částečně lepší platové podmínky pro lékaře, ale to podle něj povede nevyhnutelně k tomu, že si o zvýšení mezd řekne vzápětí střední zdravotnický personál.   "Můžeme také lékařům nabídnout to, že pokud k odchodu nedojde, budou se mít kam vrátit. Může se totiž stát, že pokud lékaři odejdou, budou některá oddělení uzavřena a to může znamenat, že už se nikdy neotevřou," upozornil Larva.   Pavel Peňás snm  