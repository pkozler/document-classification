 Policie vyšetřuje krádež vzácných snímků z NTM  Praha 4. ledna (ČTK) - Policie vyšetřuje krádež vzácných historických fotografií, které se během několika let postupně ztrácely z archivu Národního technického muzea. ČTK to dnes řekl mluvčí pražské policie Tomáš Hulan. O případu informovaly Hospodářské noviny, podle listu zmizelo v rukou soukromníků na 150 unikátních historických snímků s tematikou letectví Rakouska-Uherska, v archivu je nahradily kopie. Škoda se odhaduje na statisíce korun, historickou škodu podle odborníků nelze vyčíslit.   Ředitel Národního technického muzea Karel Ksandr tento případ označil za jednoho z "kostlivců", kteří na něj poté, co se 1. prosince ujal funkce, "vypadli ze skříně". "Potřebuji čas, zatím se s tím stále seznamuji," řekl ČTK s tím, že pracovníci muzea odhalili podezřelé snímky při digitalizaci archivu loni na podzim.   "Policie případ vyšetřuje pro podezření z krádeže. Zatím nebyla stanovena výše škody, v současné době zjišťujeme, které fotografie byly vlastně odcizeny," řekl Hulan. Vysvětlil, že mezi ztracenými fotografiemi byly originály i kopie, takže dosud nebylo možno upřesnit ani přesný počet ztracených snímků.   Podle HN zmizely například fotografie prvního vojenského pilota českého původu v rakousko-uherské armádě Rudolfa Holeky nebo snímek nejslavnějšího pilota monarchie, jímž byl Godwin Brumowski. Na řadě snímků navíc stálo osobní věnování. "Snímky se dají dobře prodat. Podle mého soudu skončily v zahraničí, v některé ze zemí bývalé rakouskouherské monarchie," řekl badatel Jiří Prokeš.   Muzeum se v únoru po čtyřleté rekonstrukci alespoň částečně znovu otevře pro veřejnost. Nedávno se v něm uskutečnil forenzní audit, který zjistil vážné chyby v hospodaření minulého vedení, ministerstvo kultury proto podalo na bývalého ředitele muzea Horymíra Kubíčka a ekonomického náměstka Oldřicha Rambouska trestní oznámení.     vit bor mkv  