 Kominíci v Libereckém kraji nárůst zakázek nečekají, zvyšují ceny  Liberec 9. ledna (ČTK) - Kominické firmy v Libereckém kraji nečekají, že jim změna legislativy přinese víc zakázek. Nové nařízení podle nich sice bude znamenat důkladnější kontroly, jejich počet se ale sníží a kominíci budou mít ve skutečnosti práce méně. Část z kominíků, které ČTK v anketě oslovila, proto letos počítá s vyššími cenami. Důkladnější kontroly naopak pozitivně hodnotí hasiči. Požáry vzniklé kvůli zaneseným komínům jsou v zimě častou příčinou jejich výjezdů.   Vyhláška ministerstva vnitra nově stanoví, že stačí jediná kontrola kominíkem ročně. Dříve se podle typu a výkonu musel čistit nebo kontrolovat několikrát do roka. Kontroly musí být od ledna naopak důkladnější.   "Teď máme za povinnost čistit jak komíny, tak kouřovody a vybírat saze. Lidi si to ale můžou udělat sami. Nás musí jen jednou zavolat na prohlídku," vysvětlil Michael Hauer z frýdlantské společnosti AHA KOMÍN, která se rozhodla cenu za čistění a kontrolu navýšit. "Problém je ale spíš neochota lidí. A nikdo samozřejmě nespaluje to, co má," doplnil. Ceny, které si oslovení kominíci za vyčištění a prohlídku účtují, se pohybují zhruba od 600 do 900 korun. Liší se například podle druhů zařízení a zvýšit je mohou i další náklady, které kominíkům vznikají.   Větší zájem o prohlídky zatím podle kominíků není a podle některých bude práce míň. "Je to jen jednou za rok. Dřív to bylo třeba dvakrát, takže teď půjdeme dolů," potvrdil Jiří Pospíšil ze Smržovky na Jablonecku. Podobný názor má i jeho liberecký kolega Bohuslav Bartoníček. "Když počítám jednou za rok vyčištění, prohlídku a sepsání protokolu, tak je to pro mě nerentabilní," uvedl.   Zdaleka ne každý majitel domu navíc podle kominíků bude prohlídku a protokol chtít. "Vydali nařízení, ale nikdo to nebude kontrolovat. Tak lidi řeknou, že to nepotřebují. Chtít to budou ti, kteří mají pojištěné baráky," myslí si kominík Jiří Martinovský z Hrádku nad Nisou.   Od pravidelných kontrol si hodně slibují hasiči. K požárům způsobeným zanesenými komíny v topné sezoně vyjíždějí pravidelně. "Většina se jich obejde beze škody, protože vyhoří jen saze v komínovém tělese. Problém je, když je těleso prasklé a požár se začne šířit," řekla mluvčí krajských hasičů Iva Michalíčková. Podobných požárů podle ní hasiči v zimě řeší kolem pěti až šesti týdně.   Specializované firmy nebo řemeslníci, kteří se čištěním, revizemi či kontrolami komínů zabývají, působí ve všech okresech Libereckého kraje. Kominictví jako obor se ale nyní na žádné ze škol v regionu neučí. "Zatím se o tom ani neuvažuje," uvedla Eva Kotková z Odboru školství, mládeže, tělovýchovy a sportu libereckého krajského úřadu.   jem sap  