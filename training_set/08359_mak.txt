 Polská ekonomika loni stoupla o 3,8 procenta  Upravili jsme 1. odstavec, doplnili názory analytika ve 2. a 4. odstavci a vyjádření členky měnového výboru centrální banky v posledním odstavci.   --------------------    Varšava 28. ledna (ČTK) - Růst polského hrubého domácího produktu v loňském roce zrychlil na 3,8 procenta, protože silná domácí spotřeba převážila nad slabými investicemi. Vyplývá to z předběžných údajů, které dnes zveřejnil polský statistický úřad. Tempo růstu je v souladu s očekáváním analytiků dotazovaných agenturou Reuters.   "Údaje jsou celkově pozitivní a dokazují, že polská ekonomika má vzestupnou tendenci. Tempo růstu ve čtvrtém čtvrtletí se muselo pohybovat kolem 4,5 procenta," uvedl analytik Piotr Bielski ze společnosti Bank Zachodni WBK.   Polsko je jediným členem Evropské unie, kterému se během krize podařilo vyhnout ekonomické recesi. Tempo růstu polské ekonomiky nicméně předloni prudce zpomalilo na 1,7 procenta z předchozích pěti procent.   Investice v Polsku loni klesly o dvě procenta. Domácí poptávka se však zvýšila o 3,9 procenta a soukromá spotřeba stoupla o 3,2 procenta. "HDP za celý rok je v souladu s očekáváním. Jeho struktura je nicméně trochu jiná, než jsme předpokládali," upozornil Bielski. "Investice byly slabší, než se očekávalo, a soukromá spotřeba byla silnější," dodal.   Členka měnového výboru polské centrální banky Anna Zielinská-Glebocká po zveřejnění údajů o HDP uvedla, že inflační tlaky se pravděpodobně budou zvyšovat a zpřísňování měnové politiky bude pokračovat. Banka minulý týden podle očekávání zvýšila svou hlavní úrokovou sazbu o čtvrt procentního bodu na 3,75 procenta.   pmh mha dvd      