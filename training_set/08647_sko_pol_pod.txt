 Testy usnadní žákům škol v Karlovarském kraji výběr povolání  Karlovy Vary 18. ledna (ČTK) - Testy a rozšířené kariérní poradenství by měly usnadnit volbu studijního oboru žákům základních škol v Karlovarském kraji. Dvouletý projekt, který se konal v 27 školách v Karlovarském kraji, prokázal, že plány žáků i jejich rodičů se často rozcházejí se schopnostmi a předpoklady dětí, řekl dnes novinářům Jiří Pilař ze společnosti Bit cz Training, který v kraji projekt realizovala. Nyní připravuje jeho rozšíření do dalších škol v kraji.   Projekt Správná volba oboru - začátek dobré kariéry spočíval v komplexním testu, který zhodnotil nejen znalosti, ale i osobnostní charakteristiku a zaměření dětí a doporučí obory, které by pro dítě byly vhodné. Na něj navazovalo vyhodnocení vyškolenými poradci za škol. Kromě toho žáci získali možnost exkurzí do podniků, od technických až po nemocnice.   Podle Pilaře testy ukázaly, že jen asi 60 procent dětí v posledním ročníku základní školy má předpoklad pro maturitní studium. Přesto, zejména vlivem rodičů, jde na studijní obory řada dětí, které by našly podstatně lepší uplatnění v učebním oboru.   Podle krajského radního pro školství Vratislava Emlera (Doktoři) je přitom právě učňovské školství oblastí, o kterou je malý zájem, a to i přesto, že v regionu najdou absolventi lepší uplatnění než absolventi řady maturitních oborů.   Testy během dvou let dělalo přes 1800 dětí. Třiadvacet procent z nich pak přiznalo, že výsledky testu neočekávalo.   Podle ředitele Základní školy v Konečné ulici v Karlových Varech Vladimíra Hůrky byl o testy obrovský zájem mezi rodiči žáků. Celkem 90 procent rodičů testovaných žáků se účastnilo i informačních schůzek. "Testy přinesly i motivaci slabších žáků, protože zjistili, že mají možnosti uplatnění," doplnil Hůrka. Naopak špatná volba oboru a přecenění schopností mohou vést k neúspěchu na střední škole a ztrátě motivace.   Podle Emlera v kraji dlouhodobě převažuje zájem o studijní obory před učňovskými. To by mělo částečně změnit zavedení přijímacích zkoušek na maturitní obory. Kraj si od toho slibuje reálnější rozložení zájmu o střední školy a větší naplněnost učňovských oborů, po kterých zaměstnavatelé už roky volají.   Pavel Peňás snm  