 Sněžit by mělo skoro celý týden, teploty se udrží pod nulou  Praha 24. ledna (ČTK) - Sněžit by mělo s výjimkou soboty celý tento týden. Podle předpovědi Českého hydrometeorologického ústavu (ČHMÚ) by se měla rtuť teploměru pohybovat pod bodem mrazu, sněhová pokrývka se tak zřejmě udrží. Už v neděli napadlo místy i přes deset centimetrů sněhu, bílá nadílka vylákala na hory tisíce lyžařů.   Zatažená obloha zůstane nejspíš až do čtvrtka, pak se mohou lidé těšit na polojasnou oblohu. Po většinu týdne hlásí meteorologové občasné sněžení nebo sněhové přeháňky. Naplní se tak nejspíš pranostika na 26. ledna, která říká Na svatého Polykarpa plná sněhu každá škarpa. V nižších polohách přitom v první polovině ledna většina sněhu roztála kvůli nadprůměrně teplému počasí.   Do konce měsíce by se však nejvyšší denní teploty měly pohybovat pár stupňů pod bodem mrazu, nejvýše budou na nule. V noci může přituhnout na minus pět, postupně až minus deset stupňů Celsia.   O uplynulém víkendu napadalo do šesti centimetrů nového sněhu, na některých místech v Čechách však přibylo i přes deset centimetrů čerstvé sněhové pokrývky. Podle měření na stanicích ČHMÚ tak nyní leží například v pražské Libuši devět centimetrů sněhu, Liberec hlásí 11 centimetrů. V horských střediscích je nejméně 30 centimetrů, třeba na Labské boudě leží rovný metr sněhu, na šumavském Velkém Javoru 88 centimetrů.   kli rot  