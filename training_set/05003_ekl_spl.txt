 Zájem turistů o jeskyně Moravského krasu loni mírně poklesl  Blansko 11. ledna (ČTK) - Do pěti veřejnosti zpřístupněných jeskyní v Moravském krasu loni zavítalo přes 311.000. Ve srovnání s předminulým rokem se tak jejich návštěvnost snížila o necelých devět procent. Vzhledem k hospodářské krizi a nepříliš zdařilému počasí v loňské sezoně je to poměrně slušný výsledek, řekl dnes ČTK vedoucí Správy jeskyní Moravského krasu Jiří Hebelka.   Pokles zaznamenaly i Punkevní jeskyně, které patří k nejnavštěvovanějším podzemním prostorám ve střední Evropě. Jsou propojeny se dnem propasti Macochy a kromě krápníkové výzdoby nabízejí plavbu po ponorné říčce Punkvě. V minulém roce do nich zavítalo 190.000 turistů, tedy o 10.000 méně než předloni.   Se snížením návštěvnosti se potýkají také Sloupsko-šošůvské jeskyně, jeskyně Kateřinská a Výpustek, v němž je atomový kryt někdejšího velení československé armády. Naopak si polepšila jeskyně Balcarka, která má nejpestřejší krápníkovou výzdobu.   Co do zahraničních návštěvníků mají největší zastoupení Poláci (38.500 osob), Rusové (11.500 osob) a Němci a Slováci (shodně téměř 6000 osob). Míří především do Punkevních jeskyní.   "Pokles návštěvnosti zaznamenaly nejen jeskyně, ale i památkáři a provozovatelé různých turistických atrakcí. Pevně věříme, že v letošním roce se situace zase zlepší," dodal Hebelka. Správa jeskyní připravuje úpravu svých muzejních expozic, které by měly být rozšířeny a doplněny o atraktivní projekce představující život pravěkých lovců.   Vladimír Klepáč sap  