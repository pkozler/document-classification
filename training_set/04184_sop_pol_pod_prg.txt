 Praha 1 souhlasí s prodloužením smlouvy centru pro bezdomovce  Praha 24. ledna (ČTK) - Pražský magistrát a Praha 1 se dohodly na prodloužení smlouvy pro bezdomovecké centrum Naděje pod magistrálou U Bulhara. Organizace by v centru města měla zůstat minimálně do konce června. ČTK to řekla radní Prahy 1 pro sociální oblast Jana Pařízková (Věci veřejné). Dohodu by měla na úterním zasedání potvrdit rada první městské části.   Pod magistrálou Naděje sídlí od roku 2007, kdy musela opustit středisko v sousední Bolzanově ulici. Hlavní město, kterému pozemky patří, se tehdy dohodlo s první a druhou městskou částí na memorandu, podle kterého mělo centrum v blízkosti Hlavního nádraží zůstat do poloviny roku 2010. Praha 1 poté požadovala, aby byla dohoda dodržena. Vedení metropole se ale nepodařilo nalézt jiné umístění.   Po komunálních volbách se situace pro Naději výrazně zlepšila. Nový radní hlavního města pro sociální oblast Petr Dolínek (ČSSD) slíbil, že organizace bude moci na místě zůstat minimálně přes zimní období. Do té doby chce najít koncepční řešení.   Podle Pařízkové je místo U Bulhara pro podobné zařízení "relativně vhodná lokalita" a nevadilo by jí, aby tam organizace působila v menším rozsahu i v dalším období. Případné setrvání ale bude záležet také na dohodě radniční koalice, dodala.   Pařízková zdůraznila, že na řešení problematiky bezdomovců by se měly podílet i další městské části, nejen centrální městská část, kam se často lidé bez domova stahují.   S prodloužením smlouvy Naději do konce června souhlasí i opoziční ODS. "Klub ODS návrh podpoří, pokud je červnový termín definitivní a návrh je myšlen vážně," řekl bývalý starosta Filip Dvořák (ODS). V čele radnice prosazoval, aby bylo na místě Naděje vybudováno stanoviště záchranné služby. Měl by se tak zrychlit dojezd sanitek do centra města.   Denní centrum Naděje pod magistrálou poskytuje bezdomovcům oblečení, lékařské ošetření i možnost se umýt. Podle ředitelky pražské pobočky Naděje Petry Lakatošové tak omezují negativní dopady bezdomovectví na zbytek společnosti.   cap rot  