 Tabákový gigant hrozí kvůli novele zlevněním cigaret v Austrálii  Sydney 17. května (ČTK) - Jedna z největších světových tabákových společností dnes pohrozila, že sníží cenu cigaret v Austrálii, pokud bude Canberra dál prosazovat jednotný vzhled všech cigaretových krabiček. Balení bez barevných log jednotlivých značek má podle agentury AFP zavést projednávaná novela protikuřáckého zákona. Společnost British American Tobacco (BAT) ale upozornila, že opatření může vést k tomu, že lidé nakonec budou kouřit víc.   Novelu již tak přísného protikuřáckého zákona představila australská vláda minulý měsíc. Krabičky cigaret podle ní mají mít všechny stejnou olivově tmavozelenou barvu a navíc budou popsány varováními před následky kouření. Barevná loga značek pak nahradí nápisy ve stejném formátu.   Podle společnosti BAT ale nic nezaručuje, že novela kouření lidem dokáže znechutit. Výkonný ředitel australské divize BAT David Crow podle serveru bloomberg.com varoval před levnými nelegálními výrobky, které by mohly zaplavit Austrálii.   "Budou se prodávat za cenu o 30 až 40 procent nižší než normální cigarety, což znamená, že kouřit bude víc lidí," řekl novinářům v Sydney. Společnost tak prý bude muset snížit ceny svých výrobků, aby konkurovaly produktům na nelegálním trhu.   Podle australské vlády v zemi na následky kouření každý rok zemře 15.000 Australanů. To stojí státní pokladnu ročně v přepočtu asi 550 miliard korun. V tom jsou zahrnuty jak výdaje na zdravotní péči, tak snížení produktivity.   Austrálie již zakázala reklamu na tabák a kouření ve většině veřejných prostorů a ministryně zdravotnictví Nicola Roxonová v souvislosti s novou právní úpravou minulý měsíc řekla, že vláda nehodlá ustoupit. Pokud novelu australský parlament schválí, v platnost by mohla vstoupit 1. ledna 2012.   kne mik  