 Pražská burza v souladu s vývojem v Evropě mírně oslabila  Praha 14. ledna (ČTK) - Pražská burza dnes v souladu s vývojem v Evropě mírně oslabila, hlavní index PX přišel o 0,38 procenta na 1242,2 bodu. Burza dneškem vymazala týdenní zisky, nejvíce ztratila pojišťovací skupina VIG a těžební NWR.   Podle makléře Patria Finance Josefa Kohouta se po většinu seance obchodovalo pouze minimálně. Větší aktivita byla patrná pouze s akciemi ČEZ, které si připsaly setinu procenta na 835,10 Kč. "Opačný průběh byl k vidění na NWR, které se podívalo hlouběji pod 300korunovou metu a končilo na 294 Kč," uvedl Kohout.     Bankovní zástupci po většinu dne hájili čtvrteční úrovně. Komerční banka končila na rovných 4500 Kč, což představuje nepatrný zisk 0,13 procenta. Erste Bank naopak o 0,40 procenta oslabila a dnešek končila na 853,60 Kč. Negativně podle Kohouta pro český bankovní sektor vyzněla dnešní slova ředitele české divize Raiffeisenbank, který se nechal slyšet, že zatímco u firemního sektoru již nárůst špatných úvěrů svého vrcholu zřejmě dosáhl, ztráty z úvěrů domácnostem v roce 2011 ještě porostou.   Pod prodejním tlakem dnes opět byla mediální CME, která přišla o bezmála 2,5 procenta na 355,90 korun. O téměř tři procenta na 291,50 Kč oslabil rovněž KIT digital, který kopíroval primární trh v zámoří. "Oběma titulům rovněž nepřidává posilující kurz koruny vůči dolaru. Jen za posledních pět obchodních seancí lokální měna posílila o více než pět procent," upozornil Kohout.   Na okolních trzích je podle analytika Komerční banky Josefa Němého situace podobná - evropské akcie dnes oslabují přibližně o půl procenta. "K většině sektorů, které klesaly již ve čtvrtek, se dnes přidaly také banky. Finanční sektor nepovzbudila ani dobrá zpráva z USA, když přední americká banka JP Morgan vykázala díky snížení ztrát z nekvalitních úvěrů silný růst zisku za čtvrtý kvartál," doplnil.   kri vju  