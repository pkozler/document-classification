 Prodej osobních aut v Maďarsku loni klesl o 28 procent  Budapešť 6. ledna (ČTK) - Počet registrací nových osobních aut v Maďarsku se loni snížil o 28 procent na 43.464 vozů. Pokles sice zpomalil z 61 procent v roce 2009, prodej však zaostal za očekáváním. Vyplývá to z údajů, které zveřejnil svaz maďarských dovozců aut (MGE).   MGE očekával, že v roce 2010 bude zaregistrováno 58.000 nových vozů. Podle svazu ke slabým údajům přispěla právní a administrativní opatření, která zhoršila financování prodeje.   Počet registrací lehký komerčních vozů klesl o 14 procent na 9185 aut po propadu o 51 procent v roce 2009. Prodej velkých komerčních vozů však vzrostl o devět procent na 2280. V roce 2009 přitom klesl o 62 procent. Prodej motocyklů se loni v Maďarsku snížil o 37 procent na 2268, o rok dříve se zhoršil o 45 procent.   Také prodej v dalších kategoriích loni zaostal za očekáváním MGE. U lehkých nákladních vozů MGE čekala prodej až 12.000 aut, u velkých komerčních vozů 3100 a počet registrací motocyklů odhadovala na 3200, napsala agentura MTI.   irl dvd  