 Sporné body protikorupční strategie bude vláda ještě řešit  Doplnili jsme další informace z tiskové konference v textu, přehled pěti nedořešených bodů na konci textu, vyjádření ČSSD ve 13. a 14. odstavci.   --------------------    Praha 5. ledna (ČTK) - Vláda dnes přijala protikorupční strategii, řekl novinářům premiér Petr Nečas (ODS). Po tříhodinovém jednání se dohodla, že ustaví ještě pracovní skupinu koaličních lídrů, která materiál doplní podle připomínek vzešlých z dnešního jednání kabinetu a upraví pět dosud nevyjasněných bodů z celkových 58. Definitivně bude strategie i s dopracovanými pěti body schválena za dva týdny, uvedl předseda vlády.   Ministři se dnes nakonec shodli, že do poloviny letošního roku bude předloženo paragrafové znění zákona o Generální inspekci ozbrojených sborů, do konce března půjde do připomínkového řízení návrh zákona o veřejných zakázkách. Vláda se podle Nečase shodla i na tom, že do daňových přiznání bude mít možnost nahlížet jen jedno specializované oddělení při policejním prezidiu.   "Bylo to velmi věcné, velmi konstruktivní a celé vedeno snahou udělat co nejúčinnější opatření v boji proti korupci," poznamenal ministr vnitra Radek John (VV). Vláda se podle něj už shodla i na vyznění pěti dosud nedokončených bodů. "Jde opravdu jen o technická zpřesnění," vysvětlil.   Celá strategie má podle něj zcela konkrétní data, jak v příštích dvou letech všech 58 bodů realizovat. "Je to opravdu jízdní řád a neplnění bude vyhodnocováno a - předpokládám - trestáno," poznamenal John.   Jedním z jeho úkolů bude příprava zákona o lobbingu, kterého se nechtělo ujmout ministerstvo spravedlnosti. To bude nakonec pouze spolugestorem, uvedl John. Ministerstvo práce a sociálních věcí má připravit normu ošetřující osudy lidí, kteří nahlásí korupční chování.   Ministr financí a místopředseda TOP 09 Miroslav Kalousek zdůraznil, že dnešní rozhodnutí ukazuje, že vláda je akceschopná a má společnou vůli "jít proti korupci".   V pracovní skupině, která má najít pro všechny koaliční strany přijatelné formulace sporných pasáží strategie, zasednou John, Kalousek a ministr spravedlnosti a místopředseda ODS Jiří Pospíšil.   Podle Nečase je potřeba ještě rozpracovat návrhy Národní ekonomické rady vlády (NERV) a platformy pro veřejné zakázky při Americké obchodní komoře tak, aby se promítly do zákona o veřejných zakázkách.   Upřesněna bude také možnost podat žalobu na obchodní smlouvu uzavřenou mezi obcí, městem či krajem a soukromým subjektem. Podle Nečase to teoreticky hrozí i paralýzou samosprávy. Ministr Pospíšil v této věci uvažuje také o zavedení veřejného žalobce.   Konkretizovat je ještě potřeba problematiku daňového odčerpávání majetku z nelegitimních zdrojů, aby bylo jasné, co se tím konkrétně myslí, uvedl předseda vlády.   Zpřesněn také musí být institut spolupracujícího obviněného. Nečas i John ale zdůraznili, že panuje shoda, že v této věci může rozhodovat pouze soud. "V tomto případě by soud konstatoval vinu obviněného, měl by možnost mu případně neuložit trest," vysvětlil Nečas. Tři členové vlády mají jen vymyslet přesný mechanismus.   Posledním nejasným bodem je centrální registr bankovních účtů. Podle Nečase si významná část vlády myslí, že by nebylo správné jej zavést. John připustil, že nejde o protikorupční opatření, ale jen o ulehčení práce policie. Proto má pracovní skupina zvážit "všechna pro a proti".   Podle stínového ministra vnitra ČSSD Jeronýma Tejce je dobře, že vláda aspoň nějaký materiál schválila. Neznamená to ale žádný pokrok, řekl Tejc. Očekává ostré debaty mezi koaličními stranami nad návrhy konkrétních novel zákonů, kterými se bude strategie naplňovat.   Sociální demokraté poukazují na to, že strategie je podle nich nedotažená. Chybí jim v ní zákon o majetkových přiznáních, který by zavedl sankční daň na nelegální příjmy, a zrušení anonymních akcií. Strategie také měla klást větší důraz na zákon o státní službě, díky kterému by byla oddělena úřednická a politická místa.   O dokument, jehož naplněním podmiňují svou účast v kabinetu Věci veřejné, se rozhořel spor v úterý. John obvinil premiéra Petra Nečase (ODS), že chce strategii mrzačit. Úřad vlády podle něj poslal připomínky pozdě.     Pět bodů protikorupční strategie, jejichž formulaci má najít ministerský triumvirát:     - zapracování návrhů NERV a skupiny okolo Americké obchodní komory do zákona o veřejných zakázkách;   - zpřesnění možnosti žalovat obchodní smlouvu mezi orgány samosprávy a privátní firmou;   - upřesnění okolností daňového odčerpávání majetku z nelegitimních zdrojů;   - institut spolupracujícího obviněného, tedy korunního svědka - má o něm rozhodovat soud;   - rozhodnutí o vzniku centrálního registru bankovních účtů.   jd rem mbc ner rot  