 Ministerstvo zveřejnilo vzorové úlohy pro testování 5. a 9. tříd  Praha 17. ledna (ČTK) - Na stránkách  www.rvp.cz  dnes ministerstvo školství zveřejnilo vzorové úlohy pro plošné testování žáků 5. a 9. tříd. Úlohy z češtiny, angličtiny, matematiky a dalších předmětů kromě znalostí ověřují i to, zda žák umí své poznatky použít v praxi. Kromě toho jsou na portálu i návrhy standardů, které zpřesňují, co by žák v daném ročníku měl umět. Učitelé mají nyní měsíc na to, aby se k materiálu vyjádřili. Ministerstvo tak chce zastavit propad znalostí českých dětí, plošné testování podobné státním maturitám má odstartovat v roce 2013. Už nyní má však testování řadu kritiků.   "Náročnost bude nastavena na minimální požadovanou úroveň, které by měli dosáhnout žáci na konci prvního a druhého stupně základního vzdělávání," uvedli autoři návrhů z řad učitelů a pracovníků ministerstva. V ilustrační matematické úloze pro 5. třídu má žák například zaokrouhlit číslo 57.688 na stovky, pro 9. třídu zase spočítat měřítko turistické mapy.   Podle výsledků mezinárodních průzkumů znalostí TIMSS a PISA se malí Češi zhoršují nejrychleji ze všech zemí, propadli se hlavně ve čtenářské gramotnosti a schopnostech aplikovat své poznatky v praxi. Navržené úlohy už proto netestují jen znalosti, v dějepise by měli být žáci devátých tříd třeba schopni vyjmenovat, z jakých důvěryhodných pramenů se získávají informace o minulosti. V zeměpise mají zase žáci z obrázku konkrétní krajiny popsat procesy v ní, a jak to ovlivňuje lidskou společnost.   Někteří experti na vzdělávání ale plošné testování ostře kritizovali. "Obsah testů bude určovat, nač žáci a učitelé zaměří svou pozornost, tedy na to, co se snadno testuje. Jiné důležité cíle vzdělávání se rychle dostanou na okraj pozornosti učitelů, žáků a jejich rodičů," napsali v dopise premiérovi zástupci spolku EduIn.   Kromě srozumitelnosti testů a náročnosti požadavků na děti by se měli učitelé vyjadřovat i k tomu, jestli může výsledky testů ovlivnit fakt, že je budou děti vyplňovat na počítači. Ministerstvo totiž nechce, aby náklady na testování dosáhly stamilionových nákladů jako v případě státní maturity, celý projekt by se proto měl dělat elektronicky. Ministr školství Josef Dobeš (VV) chce poté vypsat výběrové řízení na firmu, která by testování připravila po obsahové i technické stránce.   Pilotní ověřování testů by se mělo uskutečnit letos v říjnu, velká generálka je pak plánovaná na příští rok. Dobeš také už dříve avizoval, že chce testy měřit i takzvanou přidanou hodnotu vzdělávání, tedy do bodování zahrnout třeba celkové klima školy nebo to, kolik se zde vzdělává žáků s poruchami učení.   Adéla Klimešová mkv  