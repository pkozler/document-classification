 Japonsko nakoupí dluhopisy zemí eurozóny, podpoří fond EFSF  Tokio 11. ledna (ČTK) - Japonsko chce ještě tento měsíc nakoupit dluhopisy zemí eurozóny, a podpořit tak evropský záchranný fond EFSF. Řekl to dnes ministr financí Jošihiko Noda. Euro po jeho zprávě sice zpevnilo, zisky ale nebyly vysoké a většina analytiků si myslí, že příslib Japonska problémy eura nevyřeší. Japonci chtějí k nákupům využít devizových rezerv, které mají v eurech.   Noda na tiskové konferenci po zasedání kabinetu řekl, že Tokio zvažuje nákup 20 procent dluhopisů eurozóny, které budou společně vydány ještě během ledna. Smyslem je získat finanční prostředky pro Irsko, které loni v listopadu požádalo o zahraniční pomoc. Tu Dublinu zajistí Evropská unie a Mezinárodní měnový fond.   Nabídka Japonců přichází jen pár dnů po tom, co eurozóně slíbila pomoc i Čína. Její vicepremiér Li Kche-čchiang na návštěvě několika evropských zemí slíbil, že Peking bude nakupovat dluhopisy Španělska a dalších zemí, včetně například Portugalska a Řecka. Japonsko chce podle analytiků jednat chránit své zájmy a zabránit dalšímu šíření krize, jednak má snahu ukázat, že je důležitým hráčem na globální scéně.   "Myslím, že je vhodné, aby Japonsko nakoupilo určitý objem dluhopisů. Zvýší tak důvěru v EFSF a jako významná země učiní svůj příspěvek," sdělil ministr. EFSF, plným názvem European Financial Stability Facility, vznikl v loňském roce a jeho smyslem je pomoci těm zemím eurozóny, které nejsou schopny zajistit si finance běžně na trhu.   EFSF má k dispozici 440 miliard eur a je součástí širší záchranné sítě v objemu 750 miliard eur (asi 18,5 bilionu Kč). Existence takové sítě ale na trh příliš nezapůsobila. Analytiky naopak zajímá, jak budou v příštích dnech vypadat výsledky aukce státních dluhopisů a pokladničních poukázek v nejslabších zemích eurozóny.   spr jw  