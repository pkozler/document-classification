 Rozhodnutí o miliardách z EU na čistírnu vod chce Praha do června  Brusel 28. ledna (zpravodaj ČTK) - Rozhodnutí o tom, zda Praha získá miliardy korun na přestavbu čistírny odpadních vod na pražském Císařském ostrově, by mohlo padnout do letošního června. V Bruselu to po jednáních s představiteli Evropské komise, která o tom rozhodne, ČTK řekl pražský primátor Bohuslav Svoboda. Dodal, že věří, že česká metropole peníze z Bruselu získá.   Svoboda podotkl, že se nebavili o konkrétní částce, kterou by Praha mohla získat. Obecně se nicméně hovoří o šesti až sedmi miliardách korun, podotkl.   "Zásadní závěr... je ten, že bylo konstatováno, že pro Evropskou komisi je to mimořádně důležitý projekt," řekl Svoboda po svém prvním jednání v Bruselu, které bylo téměř výhradně věnováno právě otázce čistírny.   Primátor představitelům generálního ředitelství Evropské komise pro regionální politiku vysvětloval, že výběrové řízení na projekt nebylo zastaveno, nýbrž že je jen pozastaveno. Dohodl se s nimi na tom, že již do 14 dnů by z Prahy měli vyrazit do Bruselu experti, kteří budou s odborníky EK jednat o detailech projektu.   Praha loni vyhlásila miliardový tendr na výstavbu nové čistírny. Kvůli kritice se ale nakonec rozhodla výběrové řízení přepracovat. O přepracování se bude starat komise, které bude předsedat primátor a jejímiž členy budou i členové opoziční TOP 09, odborníci a zástupci ministerstva životního prostředí.   Změněny by měly být především požadavky na uchazeče. Praha si od zjednodušení kvalifikačních podmínek slibuje, že se do tendru bude moci přihlásit co nejvíce uchazečů. Chce se tak vyhnout dřívějšímu podezření, že je tendr vypsán účelově. Změněný tendr bude zveřejněn 21. února, nabídky bude možné podávat do 14. dubna.   Náklady na novou a starou čistírnu a na přítokové potrubí se podle pražského magistrátu vyšplhají na 9,2 miliardy korun. Další miliardy bude stát likvidace kalů. Podle magistrátu ale není možné tuto cenu zatím odhadnout.   pkt vju  