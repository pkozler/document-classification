 VaK Přerov loni mírně vzrostl zisk na 9,8 milionu korun  Přerov 2. května (ČTK) - Akciové společnosti Vodovody a kanalizace Přerov (VaK) v loňském roce vzrostl zisk o dvě procenta na 9,8 milionu korun. Výnosy meziročně vzrostly o 3,7 procenta na 335,4 milionu korun. ČTK informaci získala z pozvánky na řádnou valnou hromadu společnosti.   Společnost měla na konci loňského roku celková aktiva 1,62 miliardy korun, její vlastní kapitál obnášel 1,4 miliardy korun a cizí zdroje 208,7 milionu Kč. V roce předcházejícím cizí zdroje společnosti představovaly 260,1 milionu korun.   Firma VaK Přerov, která byla založena v listopadu 1993 privatizací státního podniku Vodovody a kanalizace Přerov, zásobuje na Přerovsku pitnou vodou zhruba 120.000 obyvatel. Nejvýznamnějším akcionářem je město Přerov. Další akcie drží například města Kojetín a Hranice.   orv mol  