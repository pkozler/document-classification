 G8 přijala akční plán boje proti pašování drog  --------------------    Ke zpravodajství: FOTO/aktuality   --------------------    Paříž 10. května (ČTK) - Na akčním plánu boje proti obchodu s drogami se dnes dohodli zástupci 21 států a devíti mezinárodních organizací, kteří se v Paříži účastní rozšířeného zasedání skupiny G8 (sedm nejvyspělejších zemí a Rusko) věnovaného tomuto boji. O plánu informoval francouzský ministr vnitra Claude Guéant, podle něhož bylo dohodnuto zlepšit shromažďování informací o mezinárodním pašování drog a zdokonalit jejich předávání.     Na základě sedmibodového akčního plánu by podle Guéanta měly být čtyři kooperační evropské platformy propojeny s regionálními středisky výměny informací v západní Africe - v ghanské Akře a Senegalském Dakaru. Podobné středisko by mělo být vybudováno také v Latinské Americe.   Účastníci zasedání se dohodli, že G8 pověří Úřad OSN pro drogy a kriminalitu (UNODC), aby posoudil návrh francouzského prezidenta Nicolase Sarkozyho na vytvoření mezinárodního fondu boje proti pašování drog ve světě. Tento fond by měl být podle Sarkozyho financován penězi zabavenými pašerákům a měl by pomáhat nejzranitelnějším zemím, které jsou obchodem s drogami nejvíce postiženy.   Na zasedání bylo zdůrazněno, že je také třeba usnadnit zadržování námořních plavidel přepravujících drogy.   G8 se vyslovila pro uzavření dvojstranných nebo regionálních smluv.     Akční plán přijatý na dnešní schůzce bude předán šéfům států a vlád G8 (USA, Rusko, Německo, Francie, Británie, Kanada, Itálie a Japonsko), kteří se mají sejít 26. a 27. května ve francouzském Deauville.     Obchod s drogami v západní Evropě nyní dosahuje podle ředitele UNODC Jurije Fedotova kolem 33 miliard dolarů ročně. Zvláště znepokojivé je podle něho to, že se západoafrické země stávají stále častěji tranzitní zemí pro evropské trhy a hrozí, že se Afrika stane i větším konzumentem kokainu.   Navzdory tomu, že se stále častěji zabavují drogy v Latinské Americe, ceny kokainu v Evropě nerostou, z čehož vyplývá, že pašeráci si našli nové pašerácké metody.   ko mik                      