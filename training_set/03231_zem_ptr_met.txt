 Mrazy zasáhly vinohrady v Čechách, Morava problémy nehlásí  Praha 13. května (ČTK) - Mrazy způsobily rozsáhlé škody českým vinařům. Ve Středočeském a Ústeckém kraji musejí počítat ztráty, které zřejmě půjdou do desítek milionů korun. Podle předsedy Cechu českých vinařů Jiřího Čábelky na některých místech promrzla veškerá úroda a někteří vinaři budou mít v příštím roce prázdné sklepy. Uvedl to Český rozhlas. Naopak na jihu Moravy, kde je největší produkce vína v republice, hlásí vinaři žádné nebo minimální škody.   Čábelka uvedl, že o veškerou letošní úrodu kvůli zmrzlým vinohradům přijdou pěstitelé na Mělnicku, Slánsku nebo v Liběchově, Karlštejně, Kralupech nad Vltavou či Malých i Velkých Žernosekách. Na Mostecku a Litoměřicku prý mají vinohrady zmrzlé z devadesáti procent. Naopak na Kutnohorsku a Roudnicku podle Čábelky zmrzla "jen" asi polovina úrody.   "Na Karlštejně, kde teplotu pravidelně měří, byly větší jarní mrazy naposledy v letech 1979 a 1980. Od té doby nevím, že by byly v Česku nějaké problémy, kdy by většina vinohradů zmrzla na 100 procent. To je velká tragédie, která tuto oblast snad ještě nepostihla," řekl rozhlasu Čábelka s tím, že si vinaři budou muset na ošetřování vinic půjčovat peníze. Podle něj vinaři letos zažijí třetí špatný rok po sobě.   Mrazy způsobily škody také v ovocných sadech. Podle dnešního vyjádření předsedy Ovocnářské unie ČR Martina Ludvíka se zatím odhadují na několik stovek milionů korun. Ztráty na úrodě prý budou historicky nejvyšší za několik posledních desítek let. Ovocnáři kvůli tomu chtějí jednat o pomoci s ministerstvem zemědělství.   Naopak na jihu Moravy jarní mrazíky nezpůsobily téměř žádné škody, potvrdili ČTK oslovení vinaři. "Měli jsme strach, že budou škody, ale došlo jen k minimálnímu poškození výhonků téměř u země, takže nás to celkově skoro nepostihlo," uvedl Josef Valihrach z vinařství Valihrach v Krumvíř na Břeclavsku. Žádné zásadnější škody na svých vinicích na Mikulovsku nezaznamenal ani Petr Marcinčák z vinařství Víno Marcinčák: "Bylo sice znát, že některé výhonky byly u země poškozené, ale to nevadí, ty se stejně odstraní. Nahoře nebyla vinná réva poškozená," uvedl.   Problémy nehlásí ani Miloš Michlovský z vinařství Vinselekt Michlovský. Podle něj větší škody napáchaly zimní mrazy, které firmě zničily až deset procent vinné révy.   mar lab jpt  