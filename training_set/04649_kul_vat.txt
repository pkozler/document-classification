 Zámek v Jevišovicích láká na novou archeologickou expozici  Brno/Jevišovice (Znojemsko) 3. května (ČTK) - Nová expozice věnovaná archeologickým sbírkám Františka Vildomce čeká na návštěvníky zámku v Jevišovicích na Znojemsku, který je od začátku května znovu přístupný veřejnosti. Zámek využívá Moravské zemské muzeum, které Vildomcovu sbírku se 40.000 předměty koupilo v roce 2006. K dalším novinkám jevišovického zámku pro letošní sezonu patří ukázka černé kuchyně, zrestaurovaná kaple a opravené nádvoří, oznámila ČTK mluvčí muzea Eva Pánková.   Vildomec, jenž žil v letech 1878 až 1975, byl řídícím učitel v Boskovštejně na Znojemsku a nadšeným archeologem. Většinu jeho sbírky tvoří nálezy z mladší doby kamenné, doby bronzové, železné i raného středověku. "Soubor obsahuje řadu evropsky proslulých unikátů, například hlubokomašůvecké venuše, střelickou vázu se čtyřmi vypíchanými lidskými postavami, malované nádoby, antropomorfní nádoby a mísy s lidskými hlavami v rozích," uvedla Pánková.   Moravské zemské muzeum koupí Vildomcovy pozůstalosti doplnilo své rozsáhlé sbírky památek moravské prehistorie. "Jádro sbírky, nálezy z mladší doby kamenné, je na zámek v Jevišovicích 'přeneseno' z vilky v Boskovštejně i s původním mobiliářem. Moravské zemské muzeum tak vytvořilo 'muzeum v muzeu' a zachovalo jedinečný doklad vývoje archeologie předprofesionální éry," popsala Pánková.   Archeologická expozice doplnila v Jevišovicích starší stálé výstavy, především kolekci lidového nábytku. Ve sklepeních si návštěvníci prohlédnou kopie jeskynních maleb paleolitických lovců z Lascaux ve Francii a Altamiry ve Španělsku a skalních maleb ze Sahary a Austrálie.   Takzvaný Starý zámek v Jevišovicích je pro veřejnost otevřen v květnu a září pouze o víkendech. V červnu až srpnu turisté mohou dovnitř každý den kromě pondělka.   tmd jpt  