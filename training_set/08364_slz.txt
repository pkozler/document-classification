 V Olomouckém kraji podražily kvůli nové vyhlášce kontroly komínů  Olomouc 9. ledna (ČTK) - V Olomouckém kraji podražily od letošního roku kontroly komínů. Ceny kominíci zvedli proto, že musejí provádět v souvislosti s novým vládním nařízením důslednější kontroly než dosud. V konečném důsledku však majitelé nemovitostí zřejmě zaplatí méně, dřívější vyhláška požadovala kontroly až šestkrát za rok, nynější jen jednou do roka. ČTK to řekl Petr Fiala ze Společenstva kominíků ČR.   Kominíci zvýšili podle něj ceny, protože nově musejí kontrolovat celou cestu, kudy kouř prochází, tedy již od topidla až po ústí komína. Dříve revidovali pouze komíny. "Nově také musíme vystavovat zprávu o kontrole, což je úkon navíc. O kolik se ceny zvedly, však nejde paušalizovat. Je to případ od případu, řádově ale služba stojí stokoruny," uvedl Fiala.   Přes navýšení cen se však lidem v souhrnu náklady na kontroly komínů zřejmě nezvýší, protože od letošního roku není potřeba kolik revizí jako doposud. "Co se týká pevných paliv, tak tady je navíc jedna novinka, a to, že si lidé mohou vymetat komíny sami. Stačí si o vymetání vést knihu, kterou kominík jednou za rok při revizi zkontroluje," řekl Fiala.   V Olomouckém kraji je podle něj kominíků dostatek. Ve Společenstvu kominíků ČR je jich v regionu registrováno zhruba 35.   orv sap  