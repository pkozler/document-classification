 České umělecké projekty se představí na veletrhu v New Yorku  New York 4. ledna (zpravodaj ČTK) - České umělecké projekty se tento a příští týden poprvé představí na newyorském veletrhu divadla, tance a hudby. Získají tak šanci proniknout do programů zahraničních kulturních scén a festivalů. ČTK o tom informoval mluvčí Českých center Jiří Rosenkranz.   Akci již přes 50 let pořádá americká Asociace pořadatelů uměleckých představení (APAP). Účastní se jej kolem 4000 pořadatelů kulturních vystoupení či zástupců uměleckých agentur. V letošním roce nabídne 350 veletržních stánků s účastníky ze všech států USA a z přibližně 30 zemí celého světa.   „Dlouhodobým cílem účasti na veletrzích, jako je APAP, je začleňování českého umění do programů zahraničních scén a získání kontaktů pro prezentaci světových umělců publiku v Česku,“ uvedla programová náměstkyně Českých center Vilma Anýžová. „Přední pořadatelé z celého světa jsou zvyklí si každoročně v New Yorku vyhlížet projekty na několik sezón dopředu,“ dodala.   Na přípravě českého stánku se úzce podílel Institut umění - Divadelní ústav. Odborníci z této příspěvkové organizace ministerstva kultury na veletrhu představí současné divadelní, taneční a hudební produkce, ale i blížící se Pražské Quadriennale scénografie a divadelního prostoru.   Z českých pořadatelů se veletrhu zúčastní například zástupci festivalů Struny podzimu a Colours of Ostrava. Kromě nich na akci také budou představitelé České filharmonie, královéhradeckého divadla Drak či plzeňského divadla Alfa. Manažeři festivalu Tanec Praha, Ostravského centra nové hudby a Divadla Archa pak budou projekty nabízet i vyhledávat, uvedl Rosenkranz.   Veletrh se v New Yorku koná od 7. do 11. ledna.   fcz šeb  