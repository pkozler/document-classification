 Na Australian Open dnes uspělo všech šest českých tenistů  --------------------    Ke zpravodajství: FOTO/aktuality   Aktualizovali jsme v celém rozsahu.   --------------------    Melbourne 18. ledna (ČTK) - Stoprocentně úspěšní byli čeští tenisté během druhého dne Australian Open. Celá šestice, která dnes zasáhla do hry, se probojovala do druhého kola. Postoupily i Lucie Šafářová s Klárou Zakopalovou, které v dalším zápase nastoupí proti sobě. V turnaji pokračují také Jan Hernych, Radek Štěpánek, Petra Kvitová a Iveta Benešová.   Současná česká ženská jednička Kvitová prodloužila svoji letošní neporazitelnost a v prvním kole úvodního grandslamu sezony porazila domácí Sally Peersovou 6:2, 6:4. Pětadvacátá nasazená Kvitová vyhrála turnaj v Brisbane a v Melbourne si v utkání s Peersovou připsala šestou výhru v sezoně za sebou.   "Samozřejmě mě povedený start do sezony a i tahle výhra hodně těší, protože to nebyl lehký zápas v prvním kole proti domácí hráčce," řekla Kvitová serveru iDnes.   Břišní sval, který si natáhla v Brisbane, už ji netrápil. "Mohla jsem podávat naplno a právě servis byl má největší zbraň," uvedla loňská semifinalistka Wimbledonu, kterou ve druhém kole čeká duel s Ruskou Annou Čakvetadzeovou.   Úvod zvládla nadmíru dobře i Benešová, která Španělku Anabel Medinaovou-Garriguesovou smetla 6:0 a 6:1. Dosud měla se soupeřkou negativní bilanci jedné výhry a tří proher. "Ona nedá nic zadarmo a musíte si všechno sami vybojovat, ale mě to tam prostě padalo," řekla Benešová, která si v závěru minulého roku natáhla vazy v koleni a skoro celý prosinec pořádně netrénovala. "Pořádně jsem vlastně začala trénovat až začátkem roku v Brisbane," řekla. I Benešovou čeká v dalším kole Ruska, osmnáctá nasazená Maria Kirilenková.   Nejvíce práce s postupem do druhého kola měla z českých hráček Šafářová, ale Číňanku Šuaj Čang nakonec zdolala 7:5, 4:6 a 6:1. "Musím říci, že mě překvapila. Nečekala jsem, že bude tak zarputilá, a když mi tam vracela jednu dělovku za druhou, chvílemi jsem si jen říkala, že to je slušný. Klíčový byl třetí game rozhodující sady, kdy jsem udržela servis a od té doby se to otočilo," řekla Šafářová.   Tři sety absolvovala také Zakopalová, která zvítězila nad Američankou Melanií Oudinovou 6:1, 3:6, 6:1.   Bez problémů postoupil Radek Štěpánek, který vyhrál nad německým kvalifikantem Denisem Gremelmayrem po setech 6:3, 6:2 a 6:3. Hernych, který jako jediný z Čechů uspěl v kvalifikaci, porazil Denise Istomina z Uzbekistánu 6:3, 6:4, 3:6, 6:2. V žebříčku je přitom o 200 míst za ním.   Světová jednička Španěl Rafael Nadal učinil první krok ke čtvrtému vítězství grandslamového turnaje v řadě, když jeho brazilský soupeř Marcos Daniel za nepříznivého stavu 0:6 a 0:5 odstoupil kvůli zranění levého kolena. Nadalův první zápas v Melbourne trval jen 47 minut.   zpt smr ohr ura  