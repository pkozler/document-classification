 Předák ruské opozice Němcov byl propuštěn z vězení  --------------------    Ke zpravodajství: FOTO/aktuality   --------------------    Moskva 15. ledna (ČTK) - Po 15 dnech vězení byl dnes propuštěn na svobodu předák ruské opozice Boris Němcov. Někdejší místopředseda vlády v pondělí zažaloval verdikt moskevského soudu u Evropského soudu pro lidská práva. Kromě Němcova byl dnes z vězení propuštěn také opoziční spisovatel Eduard Limonov.   Současným vládcům se nepodařilo ho politicky zlomit, řekl po propuštění jedenapadesátiletý prominentní odpůrce Kremlu. Hodlá ve své opoziční práci pokračovat.   Před věznicí čekali na Němcova jeho stoupenci, kteří se na místě krátce střetli se skupinou jeho odpůrců. Obhájce opozičního předáka podle serveru RIA-Novosti oznámil, že Němcov - očividně prý kvůli podmínkám ve vězení - onemocněl. Horečka, kašel a zimnice ukazují podle advokáta Vadima Prochorova na plicní infekci.   Němcov byl zatčen o silvestrovské noci v Moskvě, když se při demonstraci údajně protivil příkazům policistů. Moskevský soud ho poslal na 15 dnů za mříže, Němcovovo odvolání proti rozsudku odmítly ruské soudy přijmout.   Opoziční aktivisté loni 31. prosince na Triumfálním náměstí v centru Moskvy demonstrovali za respektování 31. článku ústavy o svobodě shromažďování. Tyto demonstrace pořádá ruská opozice už několik let, tradičně v poslední den každého měsíce, který má 31 dnů.   tw sd  