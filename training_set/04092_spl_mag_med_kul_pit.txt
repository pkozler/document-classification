 Nový web a online rádio Českého rozhlasu představí evropský jazz  --------------------    Ke zpravodajství: ilustrační FOTO ve Fotobance  ID foto: F200806170139901, F200911190523901   --------------------    Praha 18. ledna (ČTK) - Především na moderní evropský jazz se chce zaměřit nový hudební web Českého rozhlasu ČRo Jazz, který integruje jazzový obsah z různých stanic ČRo. Jeho součástí je i internetové rádio nazvané Euro Jazz, informovali dnes ČTK mediální zástupci veřejnoprávního rozhlasu.   Internetový magazín ČRo Jazz nabídne aktuální zpravodajství pro náročné zájemce o jazzovou hudbu, jimž nedostačuje dosavadní nabídka jazzových pořadů, uvádí tisková zpráva. Kromě aktuálního zpravodajství zde zájemci naleznou také tipy na jazzové koncerty, zajímavé akce, nová alba a archiv jazzových pořadů stanic ČRo.   O jazzu zájemci nemusí na webu jen číst, ale mají možnost si ho zde i 24 hodin denně poslechnout na internetovém rádiu Euro Jazz. To se v tematických blocích zaměří jak na starší styly jazzové hudby (swing, hard-bop), tak především na současnou jazzovou produkci evropských zemí, čímž se chce Euro Jazz odlišovat od konkurence. "Americký be-bop a swing vysílají na internetu tisíce rádií z celého světa  - a navíc je hrajeme i na Vltavě. Evropský jazz představuje fenomén, který není možné opomíjet a právě veřejnoprávní rozhlas by mu měl dát prostor," vysvětlil Petr Vidomus, hudební publicista a redaktor nového webu. Prostor však navzdory názvu dostane na nové stanici i jazz americký, dodal.   phg dr  