 Ikea dokončí rozšíření prodejny v Praze-Černém Mostě v listopadu  Praha 18. května (ČTK) - Rozšíření obchodní domu Ikea v Praze-Černém Mostě bude dokončeno v listopadu, kdy se jeho plocha zvýší o zhruba polovinu z původních 24.500 metrů čtverečních na více než 36.000 metrů čtverečních. Přestavba tohoto obchodního domu byla za provozu zahájena letos v únoru. Novinářům to dnes oznámilo vedení společnosti Ikea ČR. Hodnota investice, kterou si rozšíření obchodního domu v Praze-Černém Mostě vyžádalo, nebyla zveřejněna.   První prodejnu švédská společnost Ikea v Česku otevřela v roce 1991 a nyní na tuzemském trhu provozuje čtyři obchodní domy s nábytkem, dva v Praze a po jednom v Brně a Ostravě. Letos Ikea musela radikálně přehodnotit své plány. Úřady jí totiž nepovolily stavbu nového obchodního domu s nábytkem a bytovými doplňky, který měl v Praze-Zličíně nahradit stávající prodejnu Ikea. "Chtěli jsme otevřít největší obchodní dům v Evropě, ale nezdařilo se to. Pokusíme se proto příští rok renovovat tento stávající obchodní dům (v Praze-Zličíně)", řekl dnes novinářům generální ředitel Ikea ČR Andrew North.   Ikea poté pozastavila plány stavět v Libišanech na Pardubicku nové obchodní centrum. Navrhované dopravní napojení neodpovídalo technickým parametrům. Společnost původně uvažovala, že v Libišanech postaví nákupní centrum Avion, jehož součástí by byl obchodní dům Ikea. Plány ale firma zcela nezavrhla a je možné, že se k projektu ještě v budoucnu vrátí, případně bude hledat jinou lokalitu na východě Čech.   Ikea zároveň nedávno oznámila, že v Česku, Maďarsku a na Slovensku plánuje do stávajících i nových obchodních domů investovat devět miliard korun. Kolik peněz z této částky připadne na ČR, Ikea neuvedla.   Prodejnám s nábytkem Ikea loni kvůli hospodářské krizi v Česku poprvé klesly tržby. V účetním roce 2010, který skončil loni v srpnu, se celkové tržby čtveřice obchodních domů Ikea včetně restaurací a prodeje potravin snížily meziročně o pět procent na 6,931 miliardy korun.   Konkurence mezi prodejci nábytku je stále tvrdší. Sedm nových prodejen na tuzemském trhu v předchozích letech otevřela rakouská společnosti Kika a loni byl v Praze zprovozněn nový obchodní dům XXXLutz, který sází na nízké ceny. Souboj mezi prodejci nábytku bude zřejmě ještě intenzivnější, jelikož obchodníci s tímto sortimentem se předhánějí ve slevách a plánují v Česku další expanzi.   beh vju  