 Čtvrtletní ztráta American Airlines klesla ze 344 na 97 mil.USD  Chicago 19. ledna (ČTK) - AMR Corp, mateřská skupina letecké společnosti American Airlines, měla ve čtvrtém čtvrtletí nižší ztrátu. Záporný výsledek klesl na 97 milionů dolarů proti 344 milionům před rokem. Podnik dnes také uvedl, že mu vzrostly příjmy.   Výsledek za poslední loňské čtvrtletí zahrnuje mimořádný bezhotovostní náklad 28 milionů dolarů za snížení hodnoty majetku. Bez této úpravy by ztráta letecké společnosti dosáhla 69 milionů dolarů, tedy 21 centů na akcii. Analytici tento záporný výsledek podle Thomson Reuters ale tipovali na 32 centů.   Tržby podniku za čtvrtletí vzrostly o 10,3 procenta na 5,6 miliardy dolarů. Pracovní náklady AMR klesly o 1,2 procenta na 1,7 miliardy. Experti se ale shodují na tom, že jsou ve srovnání s rivaly stále vysoké.   AMR dodala, že palivové náklady vzrostly o 12,9 procenta na 1,7 miliardy dolarů. Přepravce počítá s tím, že ceny paliva budou i v letošním roce představovat výraznou ekonomickou zátěž. Jinak by měly náklady na sedadlo a přepravenou vzdálenost bez vlivu palivových a nových mzdových nákladů v letošním roce stagnovat.   Podnik uzavřel poslední čtvrtletí minulého roku s hotovostí a krátkodobými investicemi 4,9 miliardy dolarů. AMR dodala, že jedná s internetovými cestovními operátory Expedia a Orbitz Worldwide o případné distribuční dohodě, napsala agentura Reuters.   pok mha  