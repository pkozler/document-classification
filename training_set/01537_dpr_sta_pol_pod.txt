 U olomouckého magistrátu vyroste polyfunkční parkovací dům  Olomouc 12. ledna (ČTK) - U budovy olomouckého magistrátu v Hynaisově ulici vyroste do konce příštího roku nový polyfunkční parkovací dům. Objekt za zhruba 400 milionů korun postaví firma Namiro na místě dnešního parkoviště u magistrátu. Součástí budovy budou i kanceláře, které si město pronajme od soukromého investora. Novinářům to dnes řekl primátorův náměstek Martin Major (ODS).   Společnost Namiro postaví podle něj v Hynaisově ulici dům s pěti nadzemními a dvěma podzemními podlažími. V podzemí bude 310 parkovacích míst. Část z nich investor vyčlení pro vozidla magistrátu. Radnice bude využívat také část nadzemních prostor polyfunkčního domu, ve kterých budou zejména kanceláře.   Magistrát by měl mít v pronájmu minimálně 50 procent nebytových prostor. Pronajaté kanceláře bude využívat zhruba 200 úředníků, které do nich radnice přesune zejména z pracovišť v ulicích Švédská, Barvířská, Kateřinská, Vejdovského a z Dolního náměstí. "Podaří se tak sdružit do jedné lokality co nejvíce pracovišť, které nyní lidé musejí hledat v různých částech města," uvedl Major.   Investor zahájí podle něj stavbu polyfunkčního domu, jakmile to počasí dovolí. "K úplnému uzavření parkoviště u magistrátu dojde na konci února. Po dobu stavby bude parkování zajištěno na náhradních parkovištích v ulicích Legionářská a Wellnerova," řekl Major.   Budova magistrátu v Hynaisově ulici stojí poblíž centra města, které se dlouhodobě potýká s nedostatkem odstavných ploch pro automobily.   orv snm  