 Vyvlastňování asi bude možné i kvůli energetickým a vodní stavbám  Praha 25. května (ČTK) - Zákon o urychlení výstavby dopravní infrastruktury, který umožňuje vyvlastňování pozemků, se zřejmě bude vztahovat také na budování energetické infrastruktury a vodních děl. Senát pravděpodobně tuto změnu, kterou navrhl, schválí i s poslaneckými úpravami. Horní komoře to dnes doporučil její ústavně-právní výbor.   Novela má podle jejích autorů usnadnit výstavbu například dalších bloků Jaderné elektrárny Temelín, odkládanou stavbu jezů na Labi a budování protipovodňových opatření. K vyvlastnění bude podle novely možné sáhnout v případech, pokud se investor nedohodne na odkupu pozemků pro plánovanou stavbu. Podle místopředsedy senátního výboru pro územní rozvoj Pavla Eyberta (ODS) má být novela krajním řešením.   Poslanci v původní senátní předloze změnili například proces stavebního řízení v zákonem stanovených případech. Podle senátní předlohy by musel příslušný stavební úřad na žádost stavebníka závazně spojit stavební a územní řízení, podle sněmovní verze by mělo toto rozhodnutí záviset ve vybraných případech na jeho úvaze. Stavebním úřadem bude speciální úřad se zaměřením na silniční, železniční a vodní stavby, a nikoli stavební úřad v obci s rozšířenou působností.   Zákon o urychlení výstavby dopravní infrastruktury vznikl v minulém volebním období z iniciativy poslanců, kteří chtěli urychlit výstavbu rychlostní silnice R35. Během projednávání ho ale poslanci přepracovali tak, že se vztahuje na veškerou dopravní infrastrukturu.   mhm vju  