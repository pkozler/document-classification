 Dobeš a Kalousek nebudou posílat dotace ČSTV, ale přímo svazům  --------------------    Ke zpravodajství: FOTO/aktuality; AUDIO; VIDEO   Aktualizovali jsme 7. odstavec. a doplnili další informace od 13. odstavce.   --------------------    Praha 20. ledna (ČTK) - Ministr školství Josef Dobeš a ministr financí Miroslav Kalousek představili nový plán financování sportu. Letos pošlou dotaci 270 milionů korun přímo sportovním svazům, nikoli jako dosud Českému svazu tělesné výchovy (ČSTV), jehož vedení ztratilo jejich důvěru. Kalousek slíbil, že celková letošní dotace ve výši více než dvě miliardy korun zůstane v dalších letech přinejmenším zachována i díky očekávanému zdanění sázkového průmyslu a v budoucnu by mohla narůst.   Oba ministři se dnes v Praze sešli se zástupci dvanácti největších sportovních svazů a seznámili s novým projektem. Ze státních dotací se zatím týká jen 270 milionů, které jsou v rozpočtu určeny pro sport od ministerstva financí. Rozdělování dalších 1,9 miliardy z kapitoly ministerstva školství se prozatím nemění, ale Kalousek naznačil, že i tuto sumu chce v budoucnu rozdělovat přes důvěryhodného partnera. Dobeš předpokládá, že nová pravidla začnou platit od roku 2013.   "Je to jen záplata na těch našich roztrhaných dresech, na přežití v roce 2011," řekl ministr školství Dobeš. Kalousek slíbil, že celková dotace určená pro sport nebude dále klesat. "Ujistili jsme svazy, že stát nemůže rezignovat na podporu sportu zejména ve výchově mládeže. Tyto dvě částky (270 milionů a 1,9 miliardy) jsou absolutní minimum pro rok 2012, nebude-li to více, tak garantujeme, že to nebude méně," řekl Kalousek. Peníze se chystá najít především ve zdanění sázkového průmyslu.   Oba ministři dlouhodobě kritizují vedení ČSTV za špatné hospodaření a dávají mu za vinu současnou situaci v Sazce, v níž je ČSTV majoritním akcionářem. Změnu ve financování zdůvodnili tím, že chtějí, aby peníze byly určeny pro sportovní činnost, nikoli na platy funkcionářů. "Nemůže jít na platy, na leasing na auta, na pohoštění a jiné, ale můžeme tím zaplatit trenéry, pronajmout led a podobně," řekl Dobeš.   Částka 270 milionů bude rozdělena mezi čtrnáct sportovních organizací s celorepublikovou působností. Mezi ty patří například ČSTV, Sokol, Český olympijský výbor, Český paralympijský výbor, Český střelecký svaz nebo Asociace školních sportovních klubů. Pouze v případě ČSTV ale ministerstvo rozhodlo, že finance pošle přímo svazům a nikoli přes aparát ČSTV.   "Možná to zavání lehkou diskriminací. Ostatní střešní sdružení budou příjemci této dotace a budou si ji rozdělovat v centru. Výhradně ČSTV tady je předurčen k eliminaci a peníze budou rozpočítány na jednotlivé sportovní svazy," řekl rádiu Impuls předseda ČSTV Pavel Kořan, který na dnešní jednání s ministry nebyl pozván.   Svazy si tak polepší o více než 99 milionů korun, které dříve zůstaly ČSTV. "Tento krok ČSTV neohrozí. Peníze získáme z jiných zdrojů. Naopak pozitivem je, že svazy uvidí, s kolika penězi mohou počítat a pracovat," reagoval na to Kořan.   Ne pro všechny svazy to ale znamená přilepšení, některé, jako třeba florbal, dostanou méně. Ministerstvo školství finance svazům v ČSTV rozdělovalo podle nového kritéria, kterým byla hodnota členské základny s důrazem kladeným na počet mládeže a úspěšnost daného sportu podle tabulek stanovených ministerstvem školství.   Nejvíce si polepší fotbal, který podle tabulky MŠMT dostával v minulosti z finančních prostředků ministerstva financí přes 19 milionů, ale nyní obdrží přes 57 milionů. "Jsem rád, že není ohrožena struktura fotbalu a že do budoucna budou zákonem zakotvené peníze, které půjdou do sportu, a odrazíme se ode dna," řekl Ivan Hašek.   Představitelé sportovních svazů si obecně jednání s ministry pochvalovali. "Po dlouhé době začínám vidět světlo na konci tunelu, protože český sport najde potřebné zdroje na financování," řekl tenisový šéf Ivo Kaderka, Kalouskův poradce pro sport. "Je to po osmnácti letech největší změna ve financování sportu," dodal za basketbalisty Miroslav Jansta. Tenis dostane o osm milionů více a basketbal o šest.   Ke sportům, které dostanou méně, patří softbal. Ten přijde o 122 tisíc korun. "Nejdřív to musíme analyzovat, ale trošku mě to překvapuje, protože základnu máme dobrou a naše úspěšnost je velká," řekl ČTK předseda svazu Gabriel Waage. "Překvapuje mě i intenzita, s kterou do toho ministerstva vstupují. Vnímám to tak, že ČSTV v tuto chvíli pro stát už není partnerem," dodal Waage.   Nejvíce podle nového klíče rozdělování tratí Český svaz rekreačního sportu, který podle kritérií ČSTV dostával 4,3 milionu, ale nyní získá jen sto tisíc. O 400 tisíc méně dostanou hokejbalisté. "Budeme muset vyřešit situaci s našimi soutěžemi, se strukturou, kterou jsme měli nastavenou," řekl jejich šéf Tomáš Březina.   V budoucnu by sportu a ostatním veřejně prospěšným organizacím měla pomoci změna loterijního zákona. Ten by měl loterijní a sázkový průmysl zbavit osvobození od daní, čímž by se z nich staly standardní daňové subjekty. "O tyto příjmy bude posílen státní rozpočet a nebudeme mít zájem o tyto prostředky připravit veřejně prospěšné společnosti, mezi které sport patří," řekl Kalousek.   Dobeš řekl, že změna loterijního zákona by podle optimistů mohla nastat do konce letošního roku. "Je na to tlak, ale když budu parafrázovat slova pana Kalouska, tak budeme-li realisté a pesimisté, tak vzhledem k problému je reálné datum 1. ledna 2013," řekl Dobeš. Nechtěl mluvit o částce, která by mohla do sportu přitéct.   Zároveň vznikla Rada pro sport, aby pomohla dotáhnout vše i legislativně. V té sedí vedle Dobeše, Kaderky, Jansty a dalších funkcionářů například bývalý desetibojař Tomáš Dvořák, paralympionik Jiří Ježek a kajakářka Štěpánka Hilgertová.   jo smr gi  