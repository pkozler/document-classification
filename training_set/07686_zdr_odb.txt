 Záruku návratu lékařů nemocnice Karlovarského kraje nenabízejí  --------------------    Ke zpravodajství: FOTO/aktuality; AUDIO   --------------------    Karlovy Vary 31. ledna (ČTK) - Vedení Karlovarské krajské nemocnice a. s. by uvítalo, kdyby lékaři, kteří podali výpověď při akci Děkujeme, odcházíme, nastoupili 1. března zpět na svá pracoviště. "Je však možné, že v některých individuálních případech bude přijetí zpět zvažovat," tlumočila dnes ČTK vyjádření generálního ředitele Zdeňka Horáka mluvčí společnosti Zdeňka Marková.   Také podle krajského radního pro zdravotnictví Václava Larvy (ČSSD) neexistuje jednoznačná možnost, jak nařídit, aby se automaticky všichni, kdo podali výpověď, mohli na své místo zpět vrátit. "Nemocnice jsou akciovou společností. Předpokládám, že jednání mezi vedením a lékaři budou vedena individuálně," řekl dnes ČTK Larva.   Zároveň vyjádřil značně skeptický názor na možnost zrušení části akutních lůžek v krajských nemocnicích, jak navrhuje ministr zdravotnictví Leoš Heger (TOP 09). "Zrušení lůžek nebo jejich převod na lůžka následné péče by s sebou nesl i snížení potřeb personálu. To si v současné době neumím představit," uvedl radní. Ministr chce získat peníze na platy lékařů zrušením 10.000 akutních lůžek.   Předseda Lékařského odborového klubu karlovarské nemocnice Petr Igaz ale dnes ČTK řekl, že dosavadní jednání odborů s ministrem nepřinesla žádný pokrok, který by umožňoval byť jen uvažovat o stažení výpovědí a návratu lékařů do práce. "Dvě miliardy, o kterých ministr mluví, jsou jen dorovnáním plateb na úroveň roku 2009," řekl.   Z dvou nemocnic, které nyní zastřešuje Karlovarská krajské nemocnice a.s., chce v kampani Děkujeme, odcházíme! odejít 78 lékařů, což je zhruba 30 procent lékařů. Podle radního Larvy dokud neskončí jednání na celostátní úrovni, je těžké připravovat scénáře krizového řízení nemocnic. Minimálně do týdne by ale měly nemocnice vědět, jak se od března bude péče v nemocnicích zajišťovat.   Pavel Peňás snm  