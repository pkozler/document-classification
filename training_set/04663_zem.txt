 V Jihomoravském kraji klesla v 1. čtvrtletí produkce masa  Brno 16. května (ČTK) - Chovatelé v Jihomoravském kraji v prvním čtvrtletí letoška snížili produkci masa. Bez drůbežího vyrobili celkem 9983 tun, což je o 8,9 procenta méně než za stejné období vloni. Údaje zveřejnil Český statistický úřad (ČSÚ). V celé zemi produkce klesla o 3,4 procenta.   Od ledna do března se v regionu vyrobilo 9185 tun vepřového, což je pokles o 9,4 procenta oproti prvnímu čtvrtletí loňského roku. Hovězího masa (včetně telecího) se za první tři měsíce roku vyrobilo 796 tun v jatečné hmotnosti s meziročním propadem o 2,9 procenta.   Český masný průmysl snižuje produkci už několik let. Před 20 lety bylo na tuzemských jatkách ročně poráženo přes pět milionů prasat, loni to bylo téměř o dva miliony méně. Ještě výraznější pokles nastal u hovězího. Počet poražených zvířat se z více než jednoho milionu na začátku 90. let minulého století snížil loni na 255.000 kusů.   Největšími producenty masa v zemi v prvním kvartále byly tradičně podniky na Vysočině, následovaly je kraje Středočeský a Jihočeský.   lab hj  