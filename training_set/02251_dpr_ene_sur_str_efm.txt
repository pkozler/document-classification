 Po Děčíně se přepravovala obří nádrž na zkapalněný plyn  --------------------    Ke zpravodajství: FOTO/aktuality; VIDEO   Přidali jsme 4. odstavec.   --------------------    Děčín 9. května (ČTK) - Na minimálně dvě hodiny dnes kolem poledne zablokoval dopravu v Děčíně transport obří nádrže na zkapalněný plyn, která se vydala na svou cestu ze strojírenského závodu Chart Ferox do zimního přístavu. Odtamtud už bude pokračovat v lodi až do Norska. Podle mluvčí výrobce Moniky Votápkové jde o svého druhu největší nádrž na světě.   Kryogenní zásobník na zkapalněný plyn má objem 1000 metrů krychlových, na délku má 48 metrů a celkem váží 213 tun. V Děčíně vyrobili dva takové kusy; druhý už se na svou cestu městem vydal v neděli. "Dneska převážíme druhou zásobník, která pojede do přístavu v Rozbělesích, pak se naloží každý do jedné lodě. Pojede do Hamburku a pak dál až k norskému zákazníkovi," řekla Votápková.   Děčínský závod Ferox funguje už od roku 1941, po německém továrníkovi Wilhelmu Schmiddingovi ho převzala plzeňská Škoda. Od roku 1999 patří do americké skupiny Chart Industries a v roce 2008 převzala i závod v německém Solingenu. Dohromady má firma zhruba 550 zaměstnanců.   Zásobníky budou napevno zabudované v jednom z norských přístavů. Kapacita celého budovaného terminálu by měla být zhruba šestinásobná. Cena jedné nádrže se pohybuje řádově v milionech eur.   jtb jpt  