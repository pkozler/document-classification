 V Miláně dnes skončily přehlídky pánské módy na příští zimu  --------------------    Ke zpravodajství: FOTO/aktuality   --------------------    Milán 18. ledna (ČTK) - Prolínání šedé u Giorgia Armaniho, návrat k černé u DSquared2 stejně jako u Neila Barretta. Pohodlné a luxusní materiály. Poslední přehlídky dnes v Miláně ukončily čtyři dny pánské módy pro podzim a zimu 2011/2012.   Armani využívá šedé ve všech tónech: od antracitové po šedomodrou či šedozelenou. Ramena jsou široká, postava se jasně rýsuje. Přes flanelový oblek s žerzejovou košilí oblékl svého manekýna do širokého pláště. Jindy použil malé a velmi krátké vesty s aplikovaným sametem.   A protože na podzim a v zimě bývá počasí často plné nepohody, využívají návrháři často vrstvené oblečení. Přes bundu tak je ještě přehozena vesta, kterou lze v případě teplejšího počasí odložit. Pro ty odvážnější je určen dlouhý kožený plášť s kožešinovou vložkou a koženou čepicí.   A pokud již máte dost šedé, můžete obléci něco s pruhy nebo košili v jasných barvách: fialovou, růžovou nebo oranžovou. Nohy mají pohodlí v mokasínech z daňčí kůže a vše velmi elegantně dovrší malý klobouček.   Na závěr přichází celá série obleků a smokingů z černého sametu, které se objevují i na přehlídkách Dolce&amp;Gabbana.   Návrháři z módního domu DSquared2, věrni svému zvyku, uvedli na scénu opravdové představení v dekoraci zasněženého kaňonu s dostavníkem odjíždějícím prérií na Divoký západ. Vesty jsou velmi dlouhé a stažené pásem, anebo zase velmi krátké a vypasované. Košile připomínající zástěry jsou bílé nebo černé a z vest čouhají. V případě velké zimy se přes ně oblékne džínová nebo dokonce kožešinová vesta.   Džíny se nosí nízko pod pasem. Pro večerní příležitosti lze obléknout malou vestu: khaki zepředu a kostka vzadu, či vestu zdobenou štrasem. Pokud jde o materiály, používá se hodně flanelu, vlny a kůže - muži potřebují pohodlí.   Stejná paleta, avšak omezující se na černou, bílou, šedou a námořnickou modř, se objevila na přehlídkách Neila Barretta. Kalhoty jsou velmi přiléhavé a s ostrými puky, až mají jakýsi futuristický vzhled. Boty jsou důkladné, s velmi silnou podrážkou.   Pro víkend ve Vladivostoku se můžete přiodít do námořnického pláště s kapucí a dvojitým límcem nebo do bílého nepromokavého kabátu. Doplňuje jej vesta plná barevné hry: vrchní část je hnědá a dolní část antracitově šedá.   V případě obchodního jednání je vesta dvouřadová, ale velmi krátká nad hýždě. Po Sibiři přichází na řadu odpočinek v přímořském letovisku: zde využijete vlněný oblek s černými a bílými pruhy, jenž je cítit mořem...   Pokud jde o materiál, je pohodlný a luxusní: kašmír, kožešina, ale také technický: neopren. A jste oblečeni na zimu.   pel kš  