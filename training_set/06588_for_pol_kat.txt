 O případném návratu evakuovaných od Fukušimy se rozhodne v lednu  Tokio 4. května (ČTK) - V lednu příštího roku hodlá japonský premiér Naoto Kan rozhodnout o případném návratu lidí do evakuované zóny kolem poničené jaderné elektrárny Fukušima 1. Šéf japonské vlády to dnes podle agentury DPA prohlásil při návštěvě školy, která v městě Kazo severně od Tokia slouží jako centrum pro evakuované.   Po devítistupňovém zemětřesení a následné vlně cunami, která 11. března poničila elektrárnu, našlo v Kazu nouzovou střechu nad hlavou 1200 lidí z obce Futuba, která má celkem 6900 obyvatel. Spadá však do evakuační zóny, která byla vytvořena v okruhu 20 kilometrů kolem elektrárny a lidé do ní smí vkročit jen se zvláštním povolením.   Pokud by se provozovateli elektrárny, společnosti TEPCO, podařilo stabilizovat reaktory, mohlo by se o návratu obyvatel rozhodnout v lednu, řekl Kan starostovi Futuby Kacutaku Idogawovi.   Společnost TEPCO v polovině dubna zveřejnila časový harmonogram odstraňování následků havárie. Věří, že se jí do tří měsíců podaří spolehlivě zchladit přehřáté reaktory, jejichž chladicí jednotky katastrofa poškodila a vyřadila z provozu.   Během devíti měsíců chce TEPCO nad elektrárnou získat plnou kontrolu. Její provoz však už obnoven nebude.   Závažnost havárie fukušimské elektrárny byla ohodnocena nejvyšším sedmým stupněm na mezinárodní škále - stejně jako Černobyl. Z Fukušimy však do okolí uniklo podstatně méně radiace.   Agentura AFP dnes ale uvedla, že výrazně vzrostla koncentrace radioaktivních látek v moři zhruba 15 kilometrů od elektrárny. Odebrané vzorky obsahovaly zhruba 600krát více radioaktivního izotopu cesia 137 než činilo dosavadní naměřené maximum, připustila společnost TEPCO. Neuvedla však, zda z toho vyplývají nějaké zdravotní důsledky.   zdp str    