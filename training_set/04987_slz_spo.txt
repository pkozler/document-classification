 Český olympijský výbor dostal nabídku na odkup podílu v Sazce  Zprávu jsme celkově aktualizovali.   --------------------    Praha 6. ledna (ČTK) - Český olympijský výbor dostal od nejmenovaného investora zcela novou nabídku na odkup jeho podílu v Sazce. Novinářům to řekl první místopředseda Českého olympijského výboru Jiří Kejval po dnešním jednání představenstva a akcionářů Sazky. K samotnému jednání uvedl, že vedení Sazky akcionáře informovalo o aktuální situaci a finančním výhledu firmy.   "Dostali jsme akcionářskou nabídku, kterou nejprve musíme prostudovat," řekl Kejval. Bez dalších podrobností dodal, že nová nabídka nepočítá se získáním stoprocentního podílu v Sazce. Český olympijský výbor je akcionářem Sazky s dvouprocentním podílem. Největším akcionářem loterijní firmy je Český svaz tělesné výchovy, který drží téměř 68 procent akcií.   Dnešní jednání představenstva Sazky mělo na programu projednání situace ve společnosti. Poté se uskutečnila porada akcionářů Sazky. "Dostali jsme podrobnou analýzu toho, jak asi Sazka stojí, a určité výhledy," uvedl Kejval.   Mluvčí společnosti Sazka Zdeněk Zikmund ČTK sdělil, že akcionáři na poradě podpořili jednání s finančními partnery společnosti. Zároveň se zabývali nabídkami, které jako vlastníci společnosti obdrželi od různých finančních subjektů.   "V této souvislosti konstatovali, že jakékoli případné kroky musí probíhat v souladu se závazky vyplývajícími z dluhopisové dokumentace, zájmy českého sportu a tělovýchovy a se závazky vůči dalším partnerům," uvedl. Zikmund nesdělil, kolik akcionářů nabídku na odkup obdrželo.   Představenstvo Sazky účastníky porady podle Zikmunda informovalo, že společnost hospodaří se ziskem, který se loni meziročně zvýšil a podle předběžných výsledků překročil 1,3 miliardy Kč. Připomněl, že v posledním čtvrtletí loňského roku vzrostly také tržby z loterní a neloterní činnosti, které byly nejvyšší v listopadu a prosinci 2010. "Představenstvo potvrdilo v této souvislosti připravenost hradit, stejně jako v minulosti, všechny nezpochybnitelné závazky vůči věřitelům a partnerům," uvedl Zikmund.   Sazka nyní čelí problémům, souvisejícím mimo jiné s nutností vysoké splátky za výstavbu pražské vysočanské O2 areny držitelům dluhopisů. Podnikatel Radovan Vítek před několika dny uvedl, že pokud mu Sazka plně neuhradí nejpozději do 17. ledna 2011 své dluhy, podá na firmu k soudu insolvenční návrh. Vyzval také akcionáře Sazky k rychlému řešení situace a výměně jejího vedení. Sazka ovšem v reakci odmítla, že by vůči Vítkovi měla závazky.   Vítek připravuje plán restrukturalizace a fungování firmy, představit ho chce ještě v lednu. Finanční pomoc Sazce nabídla také společnost Penta, která vlastní konkurenční společnost Fortuna.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   beh spm jw  