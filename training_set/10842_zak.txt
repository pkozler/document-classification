 Policisté tvrdí, že vraždě dvou lidí nemohli zamezit  --------------------    Ke zpravodajství: FOTO/aktuality; AUDIO   --------------------    České Budějovice 26. ledna (ČTK) - Tři policisté, kteří dnes stanuli před soudem kvůli nedbalosti v případu vraždy českobudějovického hudebníka a jeho manželky, tvrdí, že nepochybili. Podle obžaloby ale nepostupovali správně, když jim rodiče oznámili, že jim syn vyhrožuje smrtí. Syn pak loni v únoru zavraždil svou matku a jejího manžela. Policistům hrozí trest na jeden rok nebo zákaz činnosti.   Dva operátoři z dispečinku a dozorčí obvodního oddělení policie řešili v noci na 11. února loňského roku případ, kdy jim zavolal českobudějovický hudebník. Stěžoval si na to, že na něj pistolí mířil syn jeho manželky Jan Heidinger a pak utekl.   Policisté poslali na místo hlídku, která se potom vrátila na oddělení. Na základě toho rozhodl dozorčí oddělení, že budou případ vyšetřovat jako přestupek. S touto kvalifikací souhlasili i na operačním dispečinku.   Heidinger se ještě té noci do bytu své matky a jejího manžela vrátil a oba dva zabil. Na postup policistů si potom stěžovali pozůstalí. Prověrka oddělení vnitřní kontroly jihočeské policie pak dokázala, že se vraždě skutečně dalo zabránit. "Nevidím v mém jednání chybu, dnes bych postupoval stejně jako tehdy," řekl dnes u soudu jeden z obžalovaných. Všechny tři postavila policie loni v březnu mimo službu. Jeden z obžalovaných pak v říjnu nastoupil do důchodu.   Podle obhájce jednoho z trojice Františka Pohanky šlo spíš než o pochybení jednotlivců o špatný systém. Nikdo z policistů prý totiž v praxi pořádně nevěděl, kdy a za jakých podmínek dát pokyn k ochraně lidí, kteří si stěžují, že jsou v ohrožení. "Metodika toho jak postupovat, se začala řešit, až když se stal tento případ," uvedl Pohanka.   Heidinger, jenž zabil svou matku a jejího manžela před očima svých nevlastních sester, nebyl za vraždu souzen. Podle znaleckých posudků trpěl v době činu paranoidní schizofrenií a při prvním výslechu si ani nedokázal vybavit, co se přesně 11. února stalo. Českobudějovický krajský soud v srpnu loňského roku nařídil pro Heidingera ochranné ústavní léčení. To by měl podstupovat v psychiatrické léčebně v Bohnicích.   Tamní konzilium doktorů by mělo po dvou letech od nařízení ochranné léčby posuzovat Heidingerův zdravotní stav. Pokud by uznalo za vhodné, mohlo by pak rozhodnout i o změně na ambulantní léčbu.   Podle bývalé nejvyšší státní zástupkyně Renaty Vesecké mohl v kauze zavražděných manželů chybovat také soudní znalec. Vesecká mu vyčítá, že i když v psychiatrickém posudku upozornil na to, že rodině hrozí od Heidingera nebezpečí, navrhl pro něj jen ambulantní léčbu. Na tu později Heidinger přestal docházet.   rek mol  