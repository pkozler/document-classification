 Auto*Mat: Dětí zraněných při přecházení ulic v Praze přibývá  Praha 20. ledna (ČTK) - Při dopravních haváriích v hlavním městě je podle občanské iniciativy Auto*Mat zraněno stále více dětských chodců, ačkoli samotných kolizí ubývá. Praha je na tom ze všech českých měst přitom nejhůře, sdělili dnes ČTK zástupci sdružení. Vratislav Filler ze sdružení uvedl, že počet chodců zraněných při nehodách je v posledních pěti letech zhruba stejně vysoký, počet dětí zraněných autem při přecházení ulic naopak vzrůstá.     Podle Fillera vážných srážek aut s chodci v hlavním městě sice ubylo, proti zbytku republiky ale jen poloviční rychlostí. Loni bylo v pražských ulicích lehce zraněno 84 dětí a těžce 14 dětí, celostátní trend je přitom opačný, klesá počet zraněných dospělých i dětských chodců, zdůraznil Filler a doplnil, že naopak jízda na kole je v metropoli oproti předchozímu roku stále bezpečnější.   Sdružení tvrdí, že metropole nevěnuje bezpečnosti chodců dostatečnou pozornost. Podle jeho zástupců je třeba se jí znovu intenzivněji zabývat a hledat hlavně způsoby, jak bránit nehodám, které končí zraněním dětských chodců.   Jako jedno z možných řešení Filler navrhuje koncept takzvané udržitelné bezpečnosti, který už 18 let praktikuje Nizozemí a má díky tomu nejméně závažných následků nehod ze všech zemí světa. "Koncept se řídí pravidlem, že tam, kde nelze omezit kontakt mezi vozidly a chodci, je třeba snížit rychlost," uvedl Filler.   V hlavním městě jsou podle něj přitom desítky nebezpečných míst pro chodce. Magistrát sice o problému ví, ale přednost údajně dostávají nákladná řešení před rychlými účelnými kroky. "Magistrát by mohl na kritických místech prakticky okamžitě zúžit jízdní profil a instalovat bezpečnostní značení, které by donutilo řidiče zpomalit. Není k tomu nutné ani stavební povolení, stačí jen vůle," zdůraznil Filler.   Na oběti pražských nehod chtějí aktivisté vzpomenout při dnešní večerní smuteční cyklojízdě Prahou.     Počet zraněných cyklistů a chodců v Praze v letech 2006 až 2010:        Usmrceno cyklistů  celkem/dětí    Těžce zraněno  celkem/dětí    Lehce zraněno celkem/dětí     2006  0/0  12/1  64/8     2007  0/0  17/1  70/2     2008  0/0  15/3  54/3     2009  0/0  8/0  40/7     2010  0/0  9/1  43/0          Usmrceno chodců  celkem/děti    Těžce zraněno  celkem/chodců    Lehce zraněno  celkem/děti       2006  25/2  152/11  489/64     2007  17/0  162/21  451/72     2008  20/0  160/11  461/72     2009  13/1  149/15  507/55     2010  16/0  125/14  435/84     Zdroj: sdružení AutoMat od tiskového oddělení pražské policie   ktp mkv    