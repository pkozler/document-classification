 Výkonným šéfem Googlu se stane spoluzakladatel firmy Larry Page  New York 21. ledna (ČTK) - Do čela výkonného vedení největší světové internetové společnosti Google se počátkem dubna vrátí spoluzakladatel firmy Larry Page, který tak ve funkci generálního ředitele nahradí profesionálního manažera Erica Schmidta. Překvapivý krok má Google vyzbrojit na zostřený konkurenční boj s novými dynamickými rivaly v čele s Facebookem.   Google oznámil výměnu ve vedení po uzavření akciového trhu, zároveň s výsledky za poslední loňské čtvrtletí. Firma zaznamenala meziroční nárůst čistého zisku i tržeb o téměř 30 procent a její údaje překonaly očekávání. Akcie společnosti po zprávách v elektronickém obchodování vzrostly o dvě procenta.   Pageovo převzetí každodenního řízení firmy znamená návrat k technologickým kořenům Googlu. Před 13 lety Page s dalším studentem Stanfordovy univerzity Sergeyem Brinem založili firmu, která nyní provozuje největší světový vyhledávač s ročními tržbami 29 miliard dolarů (522 miliard Kč) a tržní hodnotou přes 200 miliard dolarů.   Google v posledním desetiletí dominuje v internetovém vyhledávání, potřeboval by se však prosadit na novém a prudce rostoucím trhu sociální komunikace. Firmy jako Facebook a Twitter ukrajují Googlu podíl na internetovém provozu a reklamě a berou mu talentované inženýry.   Schmidt se stal výkonným šéfem firmy v roce 2001 poté, co Google tři roky vedl Page. Cílem kroku, který tehdy prosadili soukromí vlastníci a investoři Googlu, bylo vnést mezi internetové nadšence manažerskou zkušenost a zavést disciplínu. "Každodenní dohled dospělých už není zapotřebí," napsal na Twitteru Schmidt, který 4. dubna převezme funkci výkonného předsedy správní rady,v níž se zaměří na akvizice a komunikaci s vládou. Spoluzakladatel Brin se bude nadále soustředit na strategické projekty.   Čistý zisk Googlu v posledním čtvrtletí vzrostl meziročně o 29 procent na 2,5 miliardy dolarů (45 miliard Kč) a zisk na akcii stoupl o 65 centů na 8,75 dolaru. Čisté výnosy po zahrnutí poplatků placených partnerským webovým stránkám se zvýšily stejným tempem na 6,37 miliardy USD. Analytici podle agentury Reuters odhadovali v průměru zisk na akcii 8,10 USD a výnosy těsně nad šesti miliardami USD.   hp jw  