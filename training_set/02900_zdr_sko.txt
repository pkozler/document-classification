 Bulharsko vyhlásilo chřipkovou epidemii, zavřelo školy   Sofia 27. ledna (ČTK) - Bulharské zdravotní úřady vyhlásily stav chřipkové epidemie téměř v polovině země a uzavřely dočasně na 500 škol ve snaze šíření nákazy zastavit. Chřipka, identifikovaná převážně jako prasečí virus H1N1, zasáhla 12 z celkem 28 oblastí země, včetně většiny větších měst, napsala agentura AP s odvoláním na bulharské ministerstvo zdravotnictví.   "Uzavření škol nejméně do konce týdne je považováno za prvořadé preventivní opatření, jak zabránit dalšímu šíření chřipkového viru," řekl hlavní epidemiolog Angel Kunčev.   Přes 90 procent testů na druh chřipky uskutečněných v centrální laboratoři prokázalo, že příčinou epidemie je virus takzvané prasečí chřipky označovaný jako H1N1, zdůraznil Kunčev.   Podle jeho odhadu epidemie vyvrcholí příští týden a v některých oblastech postihne až sedm procent obyvatelstva. Nemocnice ve Velingradu na jihu země informovala, že v ní na chřipku ve středu zemřel 62letý pacient.   Úřady neuvedly, odkud se prasečí chřipka do Bulharska dostala. Již v polovině ledna však šíření tohoto onemocnění hlásilo Rusko. Kromě jižní Sibiře byl zaznamenán zvýšený výskyt případů prasečí chřipky také v Moskvě a jejím okolí, na jižním Uralu a při hranicích s Ukrajinou.   ik hro    