 Třetí povodňový stupeň je v K. Varech na Ohři a u Chyše na Střele  Aktualizovali jsme 1. odstavec a ve 4. až 6. odstavci doplnili informace Povodí Ohře.   --------------------    Karlovy Vary 14. ledna (ČTK) - V Karlových Varech - Drahovicích platí od dnešního rána třetí povodňový stupeň na řece Ohři. Hladina dosáhla přesáhla 292 centimetrům, běžně je kolem metru. Třetí stupeň - ohrožení je od dopoledne také na Střele u Chyše na Karlovarsku. Druhé stupně jsou hlášeny na horním toku Ohře a na celé Teplé. Na Svatavě a Bystřici je první stupeň vyplývá z údajů monitorovacích stanic Povodí Ohře.   Podle mluvčího magistrátu Jana Kopála už zasedá povodňová komise města. Očekává se také vzestup hladin Rolavy a Chodovského potoka. "Během dopoledne čekáme další vzestup hladiny Ohře, která by měla podle předpovědi kulminovat kolem poledne," uvedl mluvčí.   V Karlových Varech byl kvůli zvýšenému průtoku v Teplé večer uzavřen podchod pod kruhovým objezdem u Solivárny. Při zvýšených průtocích se ale s jeho zaplavováním počítalo už v projektu. Na některých místech v kraji jsou po vytrvalém dešti a tání problémy s vodou stékající z polí na silnice, například v Bošířanech a v Mokřinách.   Státní podnik Povodí Ohře na všech tocích dnes očekává vzestup průtoků. Podle mluvčího firmy Jana Svejkovského na drobných tocích půjde o rychlé vzestupy. Na Ohři, Bílině a Ploučnici půjde o vzestupy pozvolnější. "Na většině toků čekáme kulminace v noci ze 14. na 15. ledna, na Ohři pod Chebem později. V Karlových Varech v sobotu večer, o den později na Nechranicích a na dolní Ohři během pondělí," uvedl Svejkovský.   Srážky budou podle předpovědí během dneška ustávat, o víkendu očekáváme jen přeháňky o úhrnech pět až deset milimetrů za dva dny. Tyto srážky budou zpomalovat pokles průtoků na tocích a mohou je individuálně i zvyšovat, dodal Svejkovský.   Na Skalce je aktuální odtok 65 metrů krychlových za vteřinu a maximální odtok očekává Povodí Ohře přibližně 75 metrů krychlových. Běžně je průtok desetinový. V Karlových Varech je aktuální průtok 324 metrů krychlových za vteřinu, kulminaci předpokládáme v rozmezí 350 až 400 metrů krychlových krychlových, konstatoval Svejkovský. Průměrný roční průtok je 25 metrů za vteřinu.   Mluvčí krajských hasičů Martin Kasal ČTK řekl, že od včerejšího večera vyjížděli hasiči k desítkám zásahů souvisejících s oteplením, deštěm a táním sněhu. Převážně se jednalo o čerpání vody ze zatopených sklepů nebo garáží. Někde hasiči stavěli preventivně i ochranné hrázky z pytlů s pískem. "Téměř vždy šlo ale o jednotlivé budovy. K záplavám většího území zatím nedochází," uvedl mluvčí.   vlm mol  