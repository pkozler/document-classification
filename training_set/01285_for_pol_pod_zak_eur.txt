 Vondra: O údajně podezřelé smlouvě jsem nevěděl a nepodepsal ji  --------------------    Ke zpravodajství: FOTO/aktuality   Zprávu jsme aktualizovali v celém rozsahu. Doplnili jsme vyjádření Topolánka a další vyjádření Nováka. Zprávu jsme zkrátili v posledních odstavcích.   --------------------    Praha 27. ledna (ČTK) - Ministr obrany a někdejší vicepremiér pro evropské záležitosti Alexandr Vondra (ODS) tvrdí, že údajně podezřelou smlouvu s firmou Promopro z doby předsednictví EU osobně nevyjednal, nepodepsal a nebyl s ní seznámen. Někdejší vedoucí úřadu vlády Jan Novák si podle něj vymínil, že smlouvy bude schvalovat on a jeho ekonomičtí poradci a náměstkové. Ministr a místopředseda ODS nicméně připustil, že se na tvorbě smluv podíleli i lidé z jeho týmu. Vondra to dnes řekl novinářům. Opoziční ČSSD označila podezření týkající Vondry za vážné a vyzvala ho k rezignaci, pokud se potvrdí. Jeho vysvětlení případu odmítl Novák i někdejší premiér Mirek Topolánek.   "Osobně jsem žádné smlouvy ani nevyjednával, ani nepodepisoval a s většinou z nich jsem nebyl ani seznámen. To se týká i smlouvy s firmou Promopro," řekl Vondra. Informace o podezřelé zakázce by podle něj mohly souviset s diskreditační kampaní vůči němu a ODS. O tom, že se taková kampaň chystá, prý věděl delší dobu.   Novák nicméně odpovědnost za zakázku odmítl. "Za přípravu smluv a výběr dodavatelů odpovídala sekce řízená panem místopředsedou vlády Vondrou. V tomto konkrétním případě mě ujistil, že je rámcová smlouva s dodavatelem bezchybná. Neměl jsem důvod pochybovat o jeho slovu nebo o kompetentnosti spolupracovníků, které si vybral," sdělil dnes ČTK.   Někdejší šéf úřadu vlády také zpochybnil Vondrovo tvrzení, že o přípravě smlouvy s Promopro nevěděl. "My jsme o té smlouvě mluvili spolu osobně a on mě požádal o urychlené vyřízení té smlouvy a ujistil mě o tom, že je ta smlouva v pořádku," řekl Novák ČTK.   "Místopředseda vlády Alexandr Vondra byl jednoznačně odpovědný za přípravu smluv a vyjednávání s dodavateli. Vedoucí úřadu vlády to formálně podepisoval,"  uvedl Topolánek v rozhovoru s Lidovými novinami. Vondra podle něj v případu argumentuje směšně. Topolánek stál v čele vlády v době předsednictví a Nováka si jako premiér přivedl do funkce vedoucího úřadu vlády.   Proti Vondrovým slovům o diskreditační kampani se dnes vpodvečer ohradil ministr financí Miroslav Kalousek (TOP 09). Trestní oznámení kvůli podezřelé zakázce určené pro firmu Promopro totiž podal finanční analytický útvar jeho úřadu. Kalousek dnes Vondru vyzval, aby se zaměstnancům útvaru omluvil. "Důrazně se ohrazuji proti tomu, aby byla jeho činnost, objektivita a nezávislost zpochybňována. Zvláště nešťastné mi připadá zpochybňování od člena vlády, která se přihlásila k boji proti korupci," uvedl v tiskovém prohlášení Kalousek.   Šéf ČSSD Bohuslav Sobotka dnes v tiskovém prohlášení vyzval Vondru, aby odstoupil z ministerské funkce, pokud se plýtvání penězi v průběhu českého předsednictví EU potvrdí. "Premiér ho k tomu evidentně nevyzve a bude se chovat stejně jako v kauze Drobil," uvedl Sobotka.   Podobně jako Vondra se dnes k případu vyjádřil i premiér Petr Nečas (ODS). Také podle něj ekonomický úsek, který zajišťoval smlouvy předsednictví, nespadal do kompetence místopředsedy vlády, ale přímo pod vedoucího úřadu vlády. "Já jsem nic špatného neudělal. Zcela rozhodně a zásadně odmítám jakékoliv úvahy o tom, že by tady z mé strany bylo cokoliv špatně, neřku-li korupce, čili o žádné rezignaci ani v koutku mysli neuvažuji," řekl Vondra.   Deník Právo dnes informoval o tom, že ministerstvo financí (MF) podalo trestní oznámení kvůli údajně podezřelé zakázce, kterou v době českého předsednictví bez soutěže získala od státu firma Promopro. Společnosti zakázku "přiklepla" vládní sekce pro české předsednictví EU, uvedl deník.   Podle deníku neměla původní částka pro uvedenou firmu za pronájem a obsluhu audiovizuální techniky na akcích spojených s českým předsednictvím překročit 85 milionů korun. Společnost prý ale nakonec vyfakturovala úřadu vlády 766 milionů. Vondra dnes nicméně tyto informace zpochybnil. "Ta smlouva neobsahovala žádný finanční limit," řekl.   Firma Promopro podle Vondry poskytovala konferenční služby, tlumočnické zařízení, techniku pro média a další služby. Podle Vondry nebylo možné vypsat na tuto zakázku standardní výběrové řízení, protože ministerstva nebyla schopna předem odhadnout, kolik zasedání budou organizovat, a počet summitů se oproti původnímu plánu zvýšil. Výběr firmy Promopro obhajoval tím, že už před předsednictvím měla exkluzivní smlouvu s Kongresovým centrem Praha, kde vláda většinu velkých zasedání pořádala.   Vondra uvedl, že úřad vlády si pro potvrzení svého postupu při smlouvě s Promopro nechal vypracovat dvě nezávislá právní stanoviska. Smlouvy si podle něj rovněž vyžádal v roce 2009 Úřad pro ochranu hospodářské soutěže a za dva roky neshledal žádná pochybení.   Tomáš Tománek mal    