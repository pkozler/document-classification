 Chladné počasí připravilo na severu Indie o život desítky lidí  Lakhnaú (Indie) 5. ledna (ČTK) - Teploty blížící se nule a chladné himálajské větry zabily v severní Indii za poslední dva týdny už desítky lidí. Kvůli zimě byly zavřeny školy i v hlavním městě Dillí. S odvoláním na místní správu to dnes oznámila agentura AP.   Mluvčí nejvíce postiženého státu Uttarpradéš řekl, že jen v noci na dnešek zemřelo chladem pět lidí. Celkově ve státě už mají kvůli neobvykle nízkým teplotám 41 mrtvých.   Uttarpradéš je jedním z nejchudších indických států, v němž je asi pětina ze 180 milionů lidí bezdomovců, kteří žijí na ulicích.   Za poslední dva týdny zemřelo chladem nejméně 10 bezdomovců i v hlavním městě Dillí, přestože místní úřady se všemožně snaží bezdomovce přesvědčit, aby ulici vyměnili za vytápěné státní útulky a noclehárny. Kvůli chladu nařídil ministr školství v Dillí uzavřít na týden školy. Ke stejnému kroku sáhl také stát Bihár.   V Dillí v úterý klesla teplota na 3,7 stupně Celsia, v tomto ročním období bývá průměrná teplota kolem 14 stupňů Celsia.   Indie je známá svými vysokými teplotami nejen v létě, ale v prosinci a v lednu vždy na pár týdnů teplota výrazně poklesne. Pravidelnou obětí teplotního výkyvu se každoročně stávají ti největší chudáci, kteří žijí na ulicích.   jf mik  