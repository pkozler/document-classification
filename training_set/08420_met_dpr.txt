 Na Vysočině místy sněží, silnice mohou klouzat  Jihlava 2. ledna (ČTK) - Na Vysočině místy sněží, v noci na dnešek napadlo do dvou centimetrů sněhu. Ve vyšších polohách kraje se mohou na silnicích tvořit sněhové jazyky. Silnice nižších tříd pokrývá vrstva ujetého sněhu. Všechny komunikace jsou s opatrností sjízdné, uvedla krajská správa a údržba silnic.   Silničáři v noci jezdili se 17 sypači a traktorovými radlicemi, ráno budou obnovovat chemický posyp. "V této chvíli je venku klid. Sněží drobně, vozovky jsou ještě vymrzlé," doplnil dispečer krajské správy.   K ránu byl v kraji třístupňový mráz a bylo zataženo. Pod nulou by se teploty měly držet i přes den. Podle meteorologů se stále mohou objevovat sněhové přeháňky.   vst jpt  