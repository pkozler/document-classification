 Husa na provázku má improvizační dvojici, kterou vybrali diváci  Brno 31. ledna (ČTK) - Na improvizační tradici v brněnském Divadle Husa na provázku navazuje nová komická dvojice, kterou dali dohromady sami diváci. V minulé sezoně herec Jiří Kniha v deseti večerech hledal ideálního jevištního partnera. Nakonec publikum rozhodlo, že se nejlépe doplňují s kolegou Michalem Daleckým. Nyní proto dostali možnost nastudovat společné představení, které nazvali 2+1.   "Oba se rozhodli pro improvizované představení bez pevného scénáře," řekl dramaturg Husy na provázku Miroslav Oščatka. Hra má jen základní rámec, vše ostatní je dílem okamžité invence. "Diváci píšou na lístečky témata. Na jejich základě pak herci improvizují," uvedl Oščatka.   Kniha s Daleckým jsou podepsáni pod scénářem i režií představení. Dalecký obstaral také hudební složku představení. Autorkou scény a kostýmů je Marie Mukařovská. Kdo nestihl sobotní premiéru, může do divadla vyrazit například na dvě únorové reprízy.   Přestože hra nemá pevně daný scénář, zkoušení bylo dlouhé a dalo prý hercům zabrat. "Ke konci improvizovali téměř čtyři hodiny denně, všichni jsme jim říkali, ať uberou, že to nelze vydržet," řekl dramaturg.   Improvizační večírky s Knihou v hlavní roli vymyslel v Huse na provázku umělecký šéf Vladimír Morávek. První ročník seriálu nazvaného Jiří Kniha hledá partnera vyhrál Petr Jeništa, který však poté odešel ze stálého angažmá, a tak žádná společná inscenace obou herců nevznikla. V repríze improvizačního cyklu pak uspěl Dalecký.   tmd jpt  