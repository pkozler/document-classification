 Čína plánuje zavést online databázi sňatků a bránit tak bigamii  Peking 5. ledna (ČTK) - Prudce stoupající bohatství v Číně přispělo ke vzniku kultury milenek a druhých manželek. Nyní se proti tomuto trendu snaží zakročit úřady, které se rozhodly umístit na internet databázi všech sňatků, aby milenky či manželky mohly své podvádějící milence a manžele snáze odhalit.   Informovaly o tom dnes čínské státní sdělovací prostředky, podle nichž se nejdříve na internetu objeví záznamy o sňatcích v Pekingu a Šanghaji, které by měly být dostupné už letos. Pro celou Čínu by databáze měla být hotová do roku 2015, ovšem v minulosti byly podobné plány obvykle dokončovány se zpožděním.   Bigamie je v Číně nelegální, ovšem relativně běžná a usvědčeno z ní už bylo několik vysokých oficiálních činitelů. Byl mezi nimi například i bývalý šéf Národního statistického úřadu Čchiou Siao-chua, který byl odhalen v roce 2007, sesazen a vyloučen z komunistické strany.   dk dr  