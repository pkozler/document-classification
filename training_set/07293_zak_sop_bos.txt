 Rakouský soud nařídil Češce vrácení uneseného syna otci  Vídeň 12. ledna (ČTK) - Rakouský soud nařídil Češce, která před Vánocemi v Linci unesla svého pětiletého syna, aby jej vrátila rakouskému otci, jemuž byl soudně svěřen do péče. Pokud šestadvacetiletá žena chlapce nepřivede zpět, hrozí jí pokuta ve výši 2000 eur (zhruba 49.000 korun). Informovala o tom dnes agentura APA.   Češka se ve středu 22. prosince v doprovodu své matky sešla se synem a jeho šestatřicetiletým otcem na společné návštěvě vánočních trhů v Linci. Tam se synem zmizela a odjela s ním do domovského města poblíž polských hranic, uvedla APA. Druhý den po telefonu oznámila exmanželovi, že ona i syn jsou v pořádku.   Podle rakouských médií bylo dítě v Česku svěřeno do výchovy matce. Právní zástupce otce Klaus Dorninger na konci prosince prohlásil, že podle unijního práva přísluší v tomto případě Rakousku rozhodovat o všech otázkách péče o dítě a právu matky ho navštěvovat. Dítě bylo rozhodnutím rakouského soudu svěřeno do péče otce v roce 2008.   Jakmile matka obdrží vyrozumění o nynějším rozhodnutí rakouského okresního soudu, začne jí běžet třídenní lhůta, během níž musí chlapce přivézt zpět do Rakouska. Jinak jí hrozí pokuta.   České úřady mají na vyjádření šest týdnů. Otec je zatím se synem alespoň v telefonickém kontaktu.   Chlapcův otec už před Vánocemi vyjádřil naději, že matka "v zájmu dítěte" sama povolí a dítě přivede, aby se mohlo vrátit do známého prostředí otcovy rodiny a mateřské školy.   zdp hej  