 Památkáři uspěli s projektem na obnovu divadla ve Valticích  Valtice (Břeclavsko) 20. ledna (ČTK) - Ministerstvo kultury schválilo v uplynulých dnech projekt obnovy zchátralého barokního divadla v zámeckém areálu ve Valticích na Břeclavsku. Informuje o tom na  svých internetových stránkách . Z objektu vznikne centrum divadla a tance. Projekt si vyžádá čtvrt miliardy korun. Divadlo bude obnoveno s významným přispěním Evropské unie. Rozhodnutí ministerstva je pro památkovou péči velmi dobrou zprávou, řekl dnes ČTK Zdeněk Musil z brněnského památkového ústavu.   O projektu rozhodovala výběrová komise ministerstva. Brněnský památkový ústav, který je jeho tvůrcem, nyní čeká na její písemné vyrozumění. Stavební obnova objektu divadla, v němž za komunismu parkovaly traktory zemědělců, by mohla začít v příštím roce. První představení by se mohlo konat za dva až tři roky.   Dotace EU by měly pokrýt až 85 procent potřebných nákladů. Zbytek doloží stát. Divadlo by se mělo stát domovskou scénou pro soubory z Břeclavi a okolí. Mohlo by sloužit nejen k setkáním umělců věnovaným baroknímu divadlu, ale i k prezentaci folkloru.   Přestože je divadlo ojedinělou stavbou, mělo pohnutý osud. Coby divadelní scéna bylo využíváno až do druhé poloviny 20. století. Pak byly jeho interiéry vybourány a z objektu se stala parkovací hala, počátkem devadesátých let pak obří diskotéka.   Památkáři nyní chtějí objekt obnovit podle zachované historické dokumentace. U fasády divadla to nebude problém. Náročné práce by byly uvnitř, protože interiéry včetně jevištní techniky jsou zničeny. Obnovený sál by měl asi 200 míst.   Valtický zámek je součástí Lednicko-valtického areálu, který je od roku 1997 zapsán na seznam světových památek UNESCO.   Vladimír Klepáč mol  