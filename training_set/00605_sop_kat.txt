 Charita vybrala na pomoc Haiti 62 milionů, pomáhat chce pět let  Praha 11. ledna (ČTK) - Přes 62 milionů korun vybrala dosud Charita ČR pro Haiti, které před rokem postihlo ničivé zemětřesení. Na humanitární pomoc na tomto karibském ostrově zatím použila třetinu získaných peněz. Pomáhat tu chce ještě další tři roky až pět let. Novinářům to dnes v Praze řekly představitelky Charity. V zemi působí i další české organizace.   Haiti patří k nejchudším státům světa. Zemětřesení ho poničilo loni 12. ledna. Vyžádalo si 230.000 obětí.   Charita plánuje zůstat na Haiti ještě další tři až pět let. Její tým se chce soustředit hlavně na vzdělávání dětí a na podporu drobného podnikání, aby si místní sami dokázali zajistit živobytí. Nyní má organizace v zemi osmičlenný mezinárodní tým, který pomoc řídí. Práce v terénu zajišťují místní.   Podle Ilony Gajdíkové z oddělení humanitární a rozvojové pomoci Charity ČR zbývajících zhruba 40 milionů korun na pomoc v příštích letech stačit nebude. Organizace chce proto získat další finance z Charit z jiných zemí či dotace od českého ministerstva zahraničí nebo od Evropské komise.   České ministerstvo zahraničí přispělo Charitě na dvě školy, které na ostrově vybudovala. Chodí do nich 450 dětí. V budoucnu se ale charitní tým stavění věnovat nechce. "Dlouhodobě se nechceme soustředit na stavbu škol, ale na vzdělávání dětí i pedagogů a na zajištění mimoškolní činnosti dětí, aby nezůstávaly na ulici," řekla programová manažerka Charity ČR pro Haiti Veronika Nožinová. Na některých místech se podle ní vyučuje ve stanech, které Charita dodala. Dětem dala pomůcky a hradí školné, které se na Haiti platí. Nožinová dodala, že součástí projektu je i pomoc dětem ze sirotčinců.     Druhým charitním programem je podpora zemědělské činnosti a drobného podnikání. Díky pomoci si mohou místní založit svou malou živnost. Projekt obsahuje i vzdělávání dospělých, aby se naučili plánovat či efektivně využívat půdu.   Dlouhodobé plány obnovy na ostrově zbrzdila epidemie cholery. Charita rozdala hygienické balíčky více než 3000 osobám ve čtyřech uprchlických táborech. Zajišťuje také přísun vody více než 3000 rodinám. Odstartovala i preventivní osvětovou kampaň.   Charitní sbírka na pomoc Haiti potrvá do dubna. Zájemci mohou přispět na účet s číslem 35-1868350237/01000 s variabilním symbolem 99999 či dárcovskou textovou zprávou ve tvaru DMS HAITI na číslo 87777.   ktk mkv  