 Za lyžařským šampionátem v Liberci  zůstaly dluhy a řada problémů  Praha 27. ledna (ČTK) - Výběr událostí kolem předloňského mistrovství světa (MS) v klasickém lyžování v Liberci:     4. června 2004 - Na kongresu Mezinárodní lyžařské federace v Miami porazil Liberec ve volbě pořadatele MS Oslo.   28. července 2004 - Liberecká radnice jmenovala Romana Kumpošta prezidentem organizačního výboru MS 2009.   16. června 2005 - Vláda rozhodla, že pořadatelům šampionátu poskytne 569 milionů korun na vybudování infrastruktury; původně žádali o dvojnásobnou sumu (v konečném součtu šly z veřejných zdrojů na uspořádání akce přes dvě miliardy korun - ze státního rozpočtu skoro 1,5 miliardy korun, z rozpočtu Liberce asi 400 milionů a Liberecký kraj přidal přibližně 165 milionů).   21. července 2007 - Poslanec Michal Kraus (ČSSD) byl vládou jmenován zmocněncem pro MS v Liberci v roce 2009.   26. července 2007 - Kumpošt byl odvolán z pozice prezidenta organizačního výboru. V reakci na Kumpoštovo odvolání podalo výpověď deset jeho klíčových spolupracovníků. Kumpoštovo místo zaujala bývalá běžkyně na lyžích Kateřina Neumannová. Právě jmenováním olympijské vítězky do funkce podmínilo tehdy ministerstvo školství další financování příprav šampionátu.   Září 2007 - Kumpošt podal po seznámení s výsledky auditu hospodaření přípravného výboru na ministerstvo školství žalobu na ochranu před nezákonným zásahem a pokynem správního orgánu.   18. února - 1. března 2009 - V Liberci se konalo mistrovství světa v klasickém lyžování. Po šampionátu zbyl dluh 112 milionů korun bez penále.   Březen 2009 - Ministerstvo školství podle serveru Aktuálně.cz přiznalo, že při financování MS chybovalo. Na řadu nesrovnalostí během stavby sportovišť upozornil Nejvyšší kontrolní úřad. Kvůli postupu Liberce a Technické univerzity v Liberci při přípravách podal NKÚ trestní oznámení na neznámého pachatele.   26. listopadu 2009 - Nejvyšší správní soud zamítl kasační stížnost Kumpošta, jenž žalobou napadl postup ministerstva školství, které do funkce místo něj prosadilo Neumannovou.   20. srpna 2010 - Server Lidovky.cz zveřejnil vyjádření ministra školství Josefa Dobeše (VV), v němž potvrdil, že stát neuhradí věřitelům dluhy, které po lyžařském šampionátu v Liberci zbyly. Vrátí jim jen DPH z neuhrazených smluv, dluh po vrácení daní by se tak snížil o 20 procent.   16. září 2010 - Policie v souvislosti s MS obvinila dva muže. Podezírá je z pletichy při veřejné soutěži a veřejné dražbě. Jedním z nich je bývalý rektor liberecké univerzity Vojtěch Konopa, druhým obviněným je podle České televize jednatel společnosti Investing cz Josef Nadrchal.   22. září 2010 - Okresní státní zastupitelství v Liberci potvrdilo policejní rozhodnutí odložit trestní oznámení, které organizátory MS vinilo z podvodu, předlužení a zvýhodňování věřitele. Oznámení podal jeden z věřitelů - agentura Roxy II.   4. listopadu 2010 - Ministr vnitra Radek John (VV) řekl, že se obrátí na Inspekci policie s požadavkem, aby vyšetřila postup policistů při vyšetřování případu mistrovství světa.   16. listopadu 2010 - Ministr Dobeš oznámil, že podává v souvislosti s MS trestní oznámení na neznámého pachatele. Likvidátora ministerstvo vyzvalo, aby podnikl kroky k vyhlášení insolvence.   19. listopadu 2010 - Protikorupční policie obvinila kvůli proplaceným fakturám za nedodaný nábytek před MS tři lidi.   - Soud rozhodl, že organizační výbor MS musí zaplatit půl milionu korun Českému hydrometeorologickému ústavu (ČHMÚ) za poskytnuté informace. Podobně už u soudu uspěly plzeňská Daruma a liberecké železářství Hlaveš. Věřitelé podali celkem 17 žalob.   30. listopadu 2010 - Městský soud v Praze zahájil insolvenční řízení se sdružením OC FIS NORDIC, které organizovalo MS v Liberci. Návrh podal likvidátor Ivan Brambaški kvůli předlužení.   9. prosince 2010 - Pražský soud odmítl kvůli formálním chybám insolvenční návrh likvidátora sdružení OC FIS NORDIC. Likvidátor může podat návrh znovu.   5. ledna 2011 - Vláda vzala na vědomí návrh ministra školství Josefa Dobeše (VV) na konečné zamítnutí podílu státu na řešení dluhu po libereckém šampionátu. Stát se tak nebude na splácení dluhů podílet. Věřitelé by měli své pohledávky vymáhat soudně.   6. ledna 2011 - Neumannová se ohradila proti očerňování svého jména v některých médiích kvůli dluhům, které po šampionátu zůstaly. Současně ale i připustila, že výbor mohl některé věci dělat úsporněji.   7. ledna 2011 - Ministerstvo vnitra oznámilo, že podle Inspekce policie kriminalisté odložili vyšetřování případu mistrovství světa předčasně. Kauzu proto předala Krajskému státnímu zastupitelství v Ústí nad Labem, aby zvážilo, zda případ znovu neotevřít.   10. ledna 2011 - Protikorupční policie navrhla v souvislosti s lyžařským šampionátem v Liberci obžalovat dva muže (obviněno bylo celkem pět lidí).   20. ledna 2011 - Poslanci kontrolního výboru schválili návrh na podání podnětu Nejvyššímu kontrolnímu úřadu (NKÚ), aby dál mistrovství světa prověřoval.   22. ledna 2011 - Krajské státní zastupitelství v Ústí nad Labem rozhodlo, aby byl případ opět otevřen.   26. ledna 2011 - Věřitele šampionátu jednali o vypořádání dluhů s primátorem Liberce Janem Korytářem (Změna pro Liberec), podle kterého by měl Liberec uhradit třetinu dluhů, tedy zhruba 40 milionů korun. Návrh ještě projedná městské zastupitelstvo.   27. ledna 2011 - Neumannová vyzvala liberecké stavební firmy, Technickou univerzitu a Dopravní podnik, aby odpustily své pohledávky vůči organizačnímu výboru MS. Dluh po šampionátu by se tak podle jejích slov mohl snížit ze 112 na 55 milionů korun bez penále. Pro DP i univerzitu je však její návrh neprůchozí.   alc rmi nkr  