 Výběr nové belgické miss provází skandál s telefonními kartami  Brusel 11. ledna (zpravodaj ČTK) - Kolem víkendové korunovace nové belgické miss, kterou se stala vlámská kráska Justine De Jockeereová, se vznáší mračna skandálu. Jedna z neúspěšných kandidátek vítězku obvinila z toho, že s pomocí sponzorů nakoupila předplacené telefonní karty za 12.000 eur (294.000 korun). Díky tomu, neboť na rozhodování se podílely i hlasy fanoušků zaslané z mobilů, prý zvítězila.   Jiné neúspěšné kandidátky zase podle dnešního belgického tisku tvrdí, že Justine byla už dopředu favorizována porotou a zejména její šéfkou, která to ovšem popírá.   Bulvární list DH Les Sport zase podotýká, že mezi poslední pěticí finalistek byly čtyři z Vlámska (vlámsky hovořící sever země) a jen jedna dívka z Valonska (frankofonní část země). Právě nedostatek znalosti vlámštiny pak podle mnohých expertů připravil o korunku valonku Chloé Saiveovou, která zcela vyhořela při rozhovoru ve druhém jazyce, který je pro výběr belgické miss už tradiční. Sama přiznala, že vlastně ani nerozuměla otázce.   pkt dr  