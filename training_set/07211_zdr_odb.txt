 Heger dá šéfům komory a odborů konkrétní návrhy k platům  --------------------    Ke zpravodajství: AUDIO; VIDEO   --------------------    Praha 24. ledna (ČTK) - Ministr zdravotnictví Leoš Heger (TOP 09) předloží dnes šéfům lékařské komory a odborů konkrétní návrhy, kterými chce přispět ke zlepšení finanční situace lékařů. Na 3800 nemocničních lékařů dalo výpověď, aby se domohli lepších platů. Další stovky vypovídají dohody o přesčasech, omezí to pohotovosti v nemocnicích. V místech s větším počtem výpovědí je ohrožena péče, podle odborů i akutní.   Vláda bude o návrzích, jak reagovat na možný hromadný odchod nemocničních lékařů, jednat ve středu. Heger by mimo jiné chtěl přidat řádově stamiliony korun nemocnicím.   Ministr v neděli řekl televizi Prima, že pokud se v sedmi až deseti dnech stát s lékaři nedohodne na tom, že ve svém protestu poleví a odsunou ho dále, bude se muset připravit plán "téměř na hranici katastrofy", který by péči zajistil.   Odbory trvají na růstu příjmů na 1,5 až trojnásobek průměrného platu podle kvalifikace a praxe. Uspokojilo by je buď splnění jejich požadavků, nebo nabídka, která by se tomu velmi blížila. Pokud se tak nestane, půjdou za premiérem. Nejhorší situace je na Vysočině, kde chce odejít téměř 60 procent doktorů. V hlavním městě je to každý desátý.   nam vit mkv  