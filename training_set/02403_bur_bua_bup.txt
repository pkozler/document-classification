 Americké akcie ve čtvrtek mírně klesly kvůli maloobchodu  New York 7. ledna (ČTK) - Americké akcie ve čtvrtek klesly kvůli slabým údajům o maloobchodních tržbách a zprávě o růstu počtu žadatelů o podporu v nezaměstnanosti ve Spojených státech. Technologické tituly však posílily díky výrobci čipů Nvidia. Euro se vůči dolaru propadlo až na pětitýdenní minimum pod 1,3 USD.   Nejsledovanější Dow Jonesův index se snížil o 0,22 procenta na 11.697,24 bodu. Širší index Standard &amp; Poor's 500 klesl o 0,21 procenta na 1273,85 bodu, zatímco index technologického trhu Nasdaq Composite stoupl o 0,28 procenta na 2709,89 bodu.   Maloobchodní společnost Target oslabila téměř o sedm procent poté, co její prosincové tržby zaostaly za očekáváním. Firma Nvidia si naopak připsala 14 procent díky optimismu ohledně jejího nového čipu, napsala agentura Reuters.   Americké ministerstvo práce ve čtvrtek oznámilo, že počet nových žádostí o podporu v nezaměstnanosti v USA se minulý týden zvýšil o 18.000. Zaznamenal tak první nárůst za posledních pět týdnů. Investoři nyní čekají na dnešní zprávu ministerstva o prosincovém vývoji zaměstnanosti v USA.   Na devizovém trhu bylo euro pod tlakem kvůli přetrvávajícím obavám ohledně dluhové krize v eurozóně, zatímco dolar těžil z příznivých vyhlídek americké ekonomiky. V závěru čtvrtečního obchodování v New Yorku jednotná evropská měna vůči dolaru oslabila o procento na 1,3016 USD. Předtím se propadla až na 1,2997 USD.   pmh jw  