 Deník: Zetor přišel o zakázky, lidé dostali nařízenou dovolenou  Brno 5. ledna (ČTK) - Zaměstnanci brněnského Zetoru více než tři týdny nechodí do práce. Podnik přišel o zakázky, a tak dostali pracovníci nařízenou dovolenou. Část jich odmítla, a tak v továrně uklízí nebo čistí stroje, píše dnešní Brněnský deník Rovnost. Další s volnem počítali. "Každý rok máme před svátky volno. Proto si na tento termín plánuji dovolenou, aniž by mě do toho musel tlačit zaměstnavatel," cituje list Zbyňka Vágnera.   Odboráři prý poukazují na to, že v době nedostatku zakázek měl Zetor vyhlásit odstávku. "Při té by ale lidé nedostali celý plat, takže je pro ně vybrání dovolené nakonec stejně lepší," řekl deníku šéf tamních odborů Alois Kazelle.   Vedení Zetoru podle listu předpokládá, že za první letošní půlrok prodá méně traktorů například do Polska. Výkonný ředitel Marián Lipovský však řekl, že kromě prvního lednového týdne bude firma vyrábět podle schváleného plánu. Výroba by se měla naplno rozjet do 11. ledna.   Zetor patří k firmám, které citelně pocítily vliv globální ekonomické krize. Kvůli krizi Zetor loni několik měsíců vyráběl pouze čtyři dny v týdnu. Zetor zaměstnává 773 lidí.   lce jpt  