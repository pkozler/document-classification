 Předsednictvo tripartity bude v pátek jednat o reformách  Praha 2. června (ČTK) - Nečasův kabinet čeká v pátek další kolo jednání o vládních reformách, tentokrát v rámci předsednictva tripartity. Odbory a zaměstnavatelé na něm chtějí vládě předložit konkrétní požadavky, například v oblasti důchodové a zdravotnické reformy. "Očekáváme, že se tím vláda bude zabývat," řekl ČTK předseda Českomoravské konfederace odborových svazů (ČMKOS) Jaroslav Zavadil.   Odbory a zaměstnavatelé se při přípravě na jednání předsednictva tripartity sešli již ve středu, když zjišťovali své vzájemné pozice a hledali názorovou shodu. Shodli se, že odmítají vládní návrh penzijní a zdravotnické reformy. Pokud jde o zdravotnictví, mělo by se podle nich napřed zjistit, kde v něm mizí peníze, a teprve poté sestavit reformu.   Podle Zavadila reforma zdravotnictví vyjde domácnosti na miliardy korun. "Zvýšení spoluúčasti znamená, že se z kapes pacientů - většinou důchodců a rodin s dětmi - vytáhne dalších 15 až 18 miliard korun ročně," konstatoval dnes Zavadil v reakci na dohody, ke kterým dospěla vládní koalice ve středu večer. Podle ní by do roku 2014 měla stoupnout spoluúčast pacientů o pět procent. Další rezervy, přibližně ve stejné hodnotě jako navýšení spoluúčasti pacientů, chtějí politici hledat v lékové politice, správě pojišťoven a například v lázeňství.   U penzijní reformy jak odbory, tak zaměstnavatelé kritizují, že by si podle vládního návrhu mohli lidé posílat část sociálního pojistného ze státního průběžného systému na individuální účty u soukromých penzijních společností. Podle prezidenta Svazu průmyslu a dopravy Jaroslava Hanáka je potřeba reformovat státní pilíř a současné penzijní připojištění, nikoliv zavádět nový pilíř.   Odbory a zaměstnavatelé budou od vlády požadovat také zavedení takzvaného kurzarbeitu, kdy se zaměstnancům podniků v potížích krátí pracovní doba nebo po nějakou dobu zůstanou zcela doma a část ušlé mzdy jim uhradí stát. "Vyzveme vládu, aby okamžitě připravila analýzy a legislativní kroky k co nejrychlejšímu zavedení," řekl Hanák.   Odboráři kvůli vládnímu návrhu reforem nedávno svolali demonstraci na Václavské náměstí. Zúčastnilo se jí přes 40.000 lidí. Nyní odbory chystají stávku v železniční, silniční i městské dopravě. Vyhlásí ji, pokud s vládou do 10. června nenajdou o reformách společnou řeč.   pcl rot    