 Veletrhu Amper se zúčastní méně vystavovatelů než loni  Brno 24. ledna (ČTK) - Mezinárodního veletrhu elektrotechniky a elektroniky Amper se letos patrně zúčastní méně vystavovatelů než loni. Pořadatelé ze společnosti Terinvest počítají s asi 550 firmami, loni jich bylo přes 700. Akce se letos poprvé uskuteční v Brně, kam se přesunula z Prahy. Důvodem nižšího zájmu o tradiční výstavní akci je kromě změny místa konání i vznik konkurenčního veletrhu Electron, který v obdobné termínu uspořádá v Praze společnost ABF, a.s. ČTK to řekla obchodní manažerka Terinvestu Petra Kostková.   Na Amper 2011 se aktuálně přihlásilo 460 vystavovatelů z 19 zemí světa. Obsadí čistou výstavní plochu přes 10.000 metrů čtverečních. Akce se koná na přelomu března a května. Na brněnském výstavišti obsadí pavilony P, F, G1. "Pavilon V patrně nezaplníme celý," uvedla Kostková.   Podle ní spousta firem vnímá Prahu jako centrálu. Nárůst počtu vystavovatelů na původní počty proto Terinvest očekává až v dalších letech. Amper jeho pořadatel přesunul do Brna z důvodu absence prestižních výstavních prostor v Praze. S Veletrhy Brno firma uzavřela dlouhodobou spolupráci. Podle Kostkové se v Praze může dařit řadě výstavních akcí. Pro velký veletrh průmyslového charakteru jsou ale ideální prostory v Brně. "V Praze nejsou vyhovující prostory pro akci tohoto rozměru, proto byl přesun do Brna nevyhnutelný," uvedla Kostková.   Na úbytku počtu vystavovatelů se podle ní projevuje částečně i hospodářská krize. Firmy nechtějí investovat do marketingu. "Předvídali jsme určitý úbytek firem ze Středočeského kraje. Růst očekáváme v dalších letech," uvedla Kostková.   Veletrh Amper patří k největším výstavním akcím v ČR. Loni se uskutečnil v pražských Letňanech. Zúčastnilo se jej 705 vystavovatelů, což bylo o 60 méně než o rok dříve. Veletrh navštívilo 46.000 lidí.   Veletrh Amper se v Brně uskuteční ve dnech 29. března až 1. dubna 2011. Součástí programu budou odborné semináře a konference. Veletrh je určen především pro odborníky. Na programu je například seminář o inteligentních budovách nebo konference týkající se energetických témat.   vrn mol  