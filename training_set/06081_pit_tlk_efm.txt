 Slovak Telekom do března snížil zisk o 30 pct, klesly i výnosy  Bratislava 6. května (ČTK) - Telekomunikační operátor Slovak Telekom v prvním čtvrtletí snížil čistý zisk meziročně o téměř 30 procent na 27,1 milionu eur (655 milionů korun). Výnosy společnosti, která patří do skupiny Deutsche Telekom, klesly o 7,1 procenta na 213,7 milionu eur (5,2 miliardy Kč). ČTK o tom dnes informoval Slovak Telekom.   Snížení výnosů firma zdůvodnila regulací a nasyceností trhu. "První tři měsíce roku 2011 přinesly akceptovatelné výsledky pro naši společnost, které stále odráží trend snižování výnosů telekomunikačního trhu na Slovensku," uvedl generální ředitel společnosti Miroslav Majoroš.   Většinu výnosů získal Telekom z mobilní komunikace, kterou nabízí pod značkou T-Mobile. Meziročně však klesly o 8,1 procenta na 114,2 milionu eur. V oblasti pevných linek se výnosy snížily o čtyři procenta na 108,3 milionu eur.   Slovak Telekom evidoval koncem března 1,05 milionu pevných linek, což představuje meziroční pokles o 3,8 procenta. Mobilní služby operátora využívalo 2,36 milionu klientů, jejich počet se snížil o 1,5 procenta.   Většinu, 51 procent akcií společnosti, ovládá Deutsche Telekom, zbývající podíl kontroluje slovenské ministerstvo hospodářství a Fond národního majetku. Čistý zisk německého Deutsche Telekom v prvním čtvrtletí klesl o více než třetinu na 480 milionů eur (11,6 miliardy Kč).   prl dvd  