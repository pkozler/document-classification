 Výzkum: Češi jsou zvyklí čekat hodinu u lékaře, moc jim to nevadí  Praha 11. ledna (ČTK) - Češi jsou zvyklí na hodinové čekání u lékaře, příliš jim to nevadí. Ukázal to dnes zveřejněný průzkum serveru Ordinace.cz, do nějž se v prosinci loňského roku zapojilo 122 respondentů. Připlatit si za vyšetření načas lidé odmítají, přes 80 procent pacientů je se svým doktorem spokojeno. Z dotazníku ale také vyplynulo, že část lidí svou nespokojenost raději neprojevuje, aby lékaře nepopudili.   "Češi v ordinacích jsou velmi tolerantní - ani po hodině čekání před ordinací se nerozčilují a svého doktora mají většinou rádi. Pokud není fouňa nebo morous," shrnula výsledky šéfredaktorka portálu Romana Žatecká. Jen sedm procent pacientů přitom bylopodle ní na předem objednané vyšetření přijato včas, zatímco 54 procent lidí zažilo i více než hodinové čekání.   "Polovině z nich sice čekání vadilo, ale svou nespokojenost nahlas neprojevili. Podle průzkumu hlavně proto, že nechtěli svého lékaře podráždit," uvedli organizátoři průzkumu. Nesouhlas prý začnou lidé projevovat až po třech hodinách v čekárně.   Připlatit si za včasné přijetí k vyšetření ale lidé odmítají. "Proč bych měla platit za organizační neschopnost objednávající sestry," myslí si třeba jedna z respondentek. Pro poplatek by byly jen dvě procenta dotázaných, čtvrtina by si připlatila jen v případě, že by hodně spěchali.   Obecně jsou lidé se svým lékařem spokojeni, kladně ho hodnotí 81 procent lidí. "Vztahy mám výborné, protože lékaře, kteří mi nevyhovovali, jsem změnila," uvedla například jedna účastnice průzkumu. Na 75 procent pacientů přiznalo, že se s lékařem baví o možných variantách léčby a společně volí tu nejlepší. Jen 15 procent z nich se bojí cokoli říct, aby doktora nerozzlobili.   kli  