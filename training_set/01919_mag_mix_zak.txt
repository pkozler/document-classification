 Dvojice argentinských policistů dováděla ve voze při službě  Buenos Aires 30. ledna (ČTK) - K milostnému dovádění si nezvolila vhodné místo dvojice mladých argentinských policistů. Zvuky z jejich hrátek ve služebním automobilu totiž živě přenášelo palubní rádio. O poklesku policistů informoval o víkendu argentinský tisk s tím, že oba byli potrestáni.   Policista se svou kolegyní, příslušní ke jednotce v západoargentinské Mendoze, byli v inkriminované době ve službě. Centrální rádio se z bezpečnostních důvodů napojilo na jejich hlídkové vozidlo, jelikož signál ukazoval, že jsou mimo svou obvyklou oblast.   Operátor ovšem místo slovního vysvětlení uslyšel vášnivé zvuky, které ho nenechaly na pochybách, co se ve voze děje.   Oba milenci v uniformách byli přeloženi, napsal tisk bez bližšího upřesnění.   hit  