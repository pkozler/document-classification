 Břeclav se chce zbavit knih s exstarostovými básněmi  Břeclav 7. ledna (ČTK) - Břeclavská radnice se chce zbavit knih básní bývalého starosty Dyma Piškuly (Pro Region). Sbírku vydal pod pseudonymem, a téměř celý dvoutisícový náklad pak prodal radnici. Tisíc výtisků zůstává v jeho bývalé kanceláři. Starosta Oldřich Ryšavý (ČSSD) si nechal zpracovat od editora z nakladatelství posudek kvality díla. Nehodnotí poezii vysoko, řekl dnes Ryšavý ČTK.   Starosta připustil, že kniha se po zveřejnění zprávy o netradičním radničním nákupu stala velice populární. "Každý by to chtěl mít doma, ale za peníze je to drahé," uvedl. Kvůli kvalitě se proto prý nehodí, aby publikaci radnice rozdávala jako prezent. Jak řekl Ryšavý, posudek "nevyzněl tak, že by se jednalo o zásadní dílo české literatury".   Radnice také prověřuje, zda se nákup uskutečnil v souladu se zákonem. Pokud ne, podá trestní oznámení.   Piškula vedl břeclavskou radnici osm let, v letošních komunálních volbách už za sdružení Pro Region kandidoval na desátém místě. Mandát zastupitele díky preferenčním hlasům získal. V posledních letech figuroval v kraji jako představitel SNK ED. Stranické předsednictvo se dnes od jeho počínání distancovalo. "Takovéto činy poškozují dobrou práci celé řady slušných starostů, místostarostů a dalších osob veřejně působících pod hlavičkou SNK ED napříč Českou republikou," uvedla strana v prohlášení.   Piškulu se dnes ČTK nepodařilo kontaktovat. České televizi ve čtvrtek po telefonu řekl, že z prodeje nic neměl. Sbírku prý jako vhodnou pro radniční nákup vybral tajemník, aniž by věděl, kdo je autorem.   lce mol  