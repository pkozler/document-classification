 EK: Německá krmná směs s dioxiny se dostala i do Dánska  Doplnili jsme vyjádření slovenského ministerstva zemědělství ve 4. až 6. odstavci.   --------------------    Brusel/Bratislava 10. ledna (zpravodaj ČTK) - Německá krmiva, která byla kontaminována rakovinotvornými dioxiny, se dostala i do Dánska. Tamní zemědělci jimi krmili nosnice. Novináře o tom dnes informoval mluvčí Evropské komise Frederic Vincent.   "Můžeme potvrdit, že kontaminované krmivo z Německa bylo vyvezeno i do Dánska pro nosnice," uvedl Vincent. Podle něj ale nehrozí, že vejce nosnic, k nimž se problematická krmná směs dostala, skončila na prodejních pultech, protože byla určena čistě pro chov.   Mluvčí komise zároveň popřel, že by slovenské ministerstvo zemědělství zakázalo dovoz vepřového a drůbežího masa a vajec z Německa. "Slovensko žádný dovoz z Německa nezakázalo," dodal. Podle něj tak učinila pouze Jižní Korea, ale její krok byl nepřiměřený.   Slovensko minulý týden dočasně pozastavilo prodej některých potravin německého původu a v současnosti čeká na výsledky jejich laboratorních testů. Ty by měly být známé do středy, do té doby musí zboží zůstat ve skladech. "Je dočasný zákaz prodeje a uvádění do oběhu zboží potravinářského původu pocházejícího z Německa, zejména vejce, drůbeží maso a vepřové maso," řekl dnes novinářům ministr zemědělství Zsolt Simon.   Loni v prosinci Slovensko dovezlo z Německa více než milion kusů vajec, všechny se již prodaly. Během prvního lednového týdne se dovezlo více než 356.000 kusů vajec, vzorky z nich se nyní kontrolují. Krmiva se prý importují pouze minimálně.   Slovenské ministerstvo zemědělství by v reakci na případ chtělo prosadit, aby firmy měly povinnost oznamovat informace o dovážených produktech - kdy byly dovezeny, kdo je producentem, jaké je složení výrobku a pro koho jsou určeny. To by mělo následně ulehčit pátraní po případném nebezpečném zboží. "Nechceme nabourat svobodný pohyb zboží, ale oznamovací povinnost je to nejméně, co můžeme od každého vyžadovat," poznamenal Simon.   Vyšetřování v Německu ukázalo, že se nadměrné úrovně dioxinů vyskytly ve vejcích a kuřecím mase. Úřady v Německu proto minulý týden zablokovaly prodej drůbežího, vepřového a vajec z 4700 farem a několik zemí zakázalo dovoz německých zemědělských produktů.   Do neděle ale úřady v prověřování situace pokročily a uzavřené farmy opět otevírají. Dolní Sasko například uvádí, že ze 4400 uzavřených farem jich zůstalo pod zákazem kvůli dalším testům jen 1470.   Ministerstvo zemědělství Šlesvicka-Holštýnska minulý týden v pátek oznámilo, že firma, která závadné krmné tuky vyráběla, věděla o jejich kontaminaci dioxinem už od března 2010, úřadům to ale nenahlásila. Ty se o tom dozvěděly až na konci prosince.   urm prl  