 Pražská zoologická zahrada získala unikátní leguány modravé  Praha 19. ledna (ČTK) - Pražská zoologická zahrada na začátku své 80. sezony získala unikátní pár leguánů modravých. Vzhledem k velkému zájmu návštěvníků prodlužuje o víkendu otvírací dobu do 17:00. Na slavnostním zahájení nové sezony 26. března vedení Zoo Praha představí zrekonstruované Gočárovy domy a pravděpodobně také nové logo, na které byla dnes vyhlášena veřejná soutěž. Novináře o tom informoval ředitel Zoo Praha Miroslav Bobek.   "Také v této sezoně bude pokračovat rozvoj naší zoologické zahrady, pro kterou mimo jiné připravujeme pavilon pro velemloky a pokračujeme v největší investiční akci v její historii, budování výběhu pro slony a hrochy," řekl Bobek.   Pár leguánů modravých je pro veřejnost od 18. ledna umístěn v teráriu v pavilonu velkých kočkovitých šelem. Tohoto kriticky ohroženého býložravého ještěra pocházejícího z oblasti Karibských ostrovů chovají v Praze jako v jediné zoologické zahradě v Evropě. "Získali jsme ho od chovatele z Maďarska a z našeho pohledu se jedná o poklad srovnatelný s nálezem hrnce keltských mincí," podotkl kurátor plazů Zoo Praha Petr Velenský.   Dva zrekonstruované dřevěné kubistické domky, které navrhl významný meziválečný architekt Josef Gočár, převzala pražská zoo na konci loňského roku. Po rekonstrukci za více než 42 milionů korun budou domky zničené povodní v roce 2002 sloužit jako restaurace a galerie spojená s reprezentační prodejnou. Na zařízení interiérů obou domů bylo vypsáno výběrové řízení.   Pavilon pro velemloky by se měl začít stavět příští rok a až 1,8 metru velké živočichy z oblasti Číny a Japonska, kteří patří mezi kriticky ohrožená zvířata, by první návštěvníci měli spatřit v roce 2013.   V tomtéž roce by měla být dokončena největší investiční akce v historii pražské zoo, výstavba slonince, výběhu pro slony a hrochy. Stavební investice má hodnotu 400 milionů korun a platí ji hlavní město Praha. Zoologická zahrada přispěje částkou, kterou získává od různých dárců. Podle vedení zoologické zahrady již na výběh od roku 2003 přispělo 30.000 dárců a sešla se částka téměř 40 milionů korun.   Pražskou zoologickou zahradu loni navštívilo 1,185.320 lidí. Součet posledních 12 měsíců nepřekonal rekordní návštěvnost z předminulého roku, kdy branou areálu prošlo téměř 1,3 milionu návštěvníků, tedy o sto tisíc víc.   Výsledky návštěvnosti zahrady za období, ve kterém řízení zoo převzal po Petru Fejkovi Miroslav Bobek, jsou podobné letům 2005 a 2008 a lepší než v roce 2006.   Roman Jireš rot  