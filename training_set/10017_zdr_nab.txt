 Před 10 lety zemřel jasnovidný kněz a léčitel František Ferda  Praha 7. července (ČTK) - Známý léčitel a katolický kněz František Ferda své jasnovidné schopnosti prý odhalil za pobytu ve vězení. Později je začal využívat k léčení nemocných. Kněz, který působil jako duchovní správce u řeholních sester v domově důchodců v Újezdci u Klatov, prý dokázal stanovit diagnózu pacienta i na vzdálenost stovek kilometrů. Zemřel 8. července 1991.   Při léčení dotyčného nemusel vůbec vidět osobně, stačilo přinést jeho fotografii nebo dokázal vše potřebné vyčíst i z dopisu nemocného a mnohdy stačila i rukou psaná kartička s osobními daty. "Mám pocit, jako bych ze sebe vyslal paprsek zelené barvy, který se rychle klikatě pohybuje, a pak se naráz zastaví. Tak dojde k mému spojení s tím člověkem," popsal Ferda svoji specifickou diagnostickou metodu. I v současnosti jsou stále populární také jeho pravidla zdravé výživy.     Narodil se 31. března 1915 na statku v Dražkovicích, které leží mezi obcemi Struhaře a Spálené Poříčí. Jeho otec tu pracoval jako šafář. Od dětství jej zajímala příroda a byl aktivním hudebníkem. Výborně hrál na trubku i další nástroje, v Poříčí dokonce založil kvartet, se kterým tam i vystupoval. Vystudoval arcibiskupské gymnázium v Praze a bohosloveckou fakultu v Praze-Bubenči, byl vysvěcen na kněze. Za války působil jako kaplan v Mýtě a Petrovicích u Sedlčan.   V únoru 1951 jej zatkli na farnosti v Nechvalicích a uvěznili. Vystřídal vězeňské cely v Ostravě, Opavě, Mírově, Jáchymově, Leopoldově, Valdicích i na Borech. Po propuštění v květnu 1960 pracoval jako bednář v plzeňských pivovarech. K pastorační činnosti mu bylo povoleno vrátit se až o osmnáct let později.   jb ped  