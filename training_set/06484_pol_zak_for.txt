 Vrah z pákistánské ochranky chránil také prezidenta a premiéra  Islámábád 12. ledna (ČTK) - Člen ochranky, který před týdnem zavraždil guvernéra pákistánské provincie Paňdžáb, byl v minulosti označen za nespolehlivého. Přesto byl později přidělen také k ochraně prezidenta a premiéra, a to celkem osmnáctkrát za poslední tři roky. Rovněž střežil bezpečnost dvou zahraničních delegací. Informovala o tom dnes agentura AP s odvoláním na vyšetřovací spis pákistánské policie.   Ta také má podezření, že podobného "teroristického činu, který může přijít kdykoli", jsou schopní minimálně čtyři další bodyguardi. Podle AP tyto informace zvýrazňují, nakolik je vážné nebezpečí, že do bezpečnostních složek pronikli islámští extremisté.   Podle bývalého policejního šéfa v provincii Paňdžáb se údajně při náboru lidí do specializovaných složek ozbrojených sil neprovádějí v zemi skoro žádné psychologické či osobnostní testy a nepoužívají se ani jiné metody k prověřování bezpečnostního personálu.   Šestadvacetiletý vrah guvernéra Salmána Tasíra, jehož smrt v ulicích pákistánských měst a vesnic odsoudily desetitisíce lidí, byl přitom před šesti lety zařazen do seznamu nevhodných osob pro bezpečnostní službu v citlivých případech. Do tohoto rejstříku byli po neúspěšných atentátech na tehdejšího prezidenta Parvíze Mušarafa zapsáni i další lidé, u nichž bylo zjištěno, že jsou napojení na různé sektářské organizace.   Tasírův vrah Mumtaz Kadrí byl nicméně v roce 2008 opět do ochranky významných činitelů zařazen. Tasíra chránil desetkrát, než se ho rozhodl nakonec zabít.   Důvodem atentátu bylo podle vyšetřovatelů Tasírovo vystupování proti kontroverznímu zákonu o rouhání, jehož užívání prosazují pákistánští islamisté.   Tasír je nejvyšším politickým činitelem zavražděným od atentátu na bývalou pákistánskou premiérku Bénazír Bhuttovou v roce 2007. Byl členem Pákistánské lidové strany a blízkým spolupracovníkem prezidenta Ásifa Alího Zardárího, který je vdovcem po Bhuttové. Angažoval se v několika politických sporech.   rv  