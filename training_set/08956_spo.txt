 Štafeta biatlonistů získala v závodě SP v Oberhofu stříbro  --------------------    Ke zpravodajství: FOTO/aktuality   --------------------    Oberhof (Německo) 5. ledna (ČTK) - Štafeta českých biatlonistů ve složení Zdeněk Vítek, Jaroslav Soukup, Ondřej Moravec a Michal Šlesingr dosáhla v závodě Světového poháru v Oberhofu na druhé místo. Lepší byli jen domácí Němci.   Za silného mrazu i větru se Češi dostali díky Vítkově přesné střelbě vstoje do čela a na druhém úseku měli půlminutový náskok. Výkony na střelnici však v každém kole značně míchaly pořadím a poté, co musel Soukup na trestný okruh, to s českými šancemi na stupně vítězů nevypadalo příliš dobře.   Od poloviny závodu se v čele pevně usadili Němci a do cíle si nakonec dovezli bezpečný náskok více než dvou minut. Ve složení Stephan, Wolf, Peiffer a Greis slavili první výhru od olympiády v Turíně 2006.   Daleko za nimi vrcholil dramatický souboj o další příčky. Moravec sice také musel na trestný okruh, ale finišmanu Šlesingrovi předal na šestém místě s nevelkou ztrátou na třetí Rusko.   Dvojnásobný medailista z MS Šlesingr předvedl na posledním úseku skvělý běh, a i když vstoje čtyřikrát minul terč, na své soupeře ještě nějaké sekundy získal. Jediným, kdo při střelbě nechyboval, byl slavný Nor Ole Einar Björndalen. Ten se vyšvihl z druhé desítky až na stříbrnou pozici, na záda už mu ale dýchal Šlesingr.   Český biatlonista prokázal rychlejší finiš a pomohl štafetě k nejlepšímu výsledku za posledních deset let. Také v italské Anterselvě v prosinci 2000 doběhla čtveřice Garabík, Masařík, Dostál, Vítek druhá.   ohr smr nkr  