 Na jihu Čech se zvýšil počet lidí s respiračními chorobami  České Budějovice 21. ledna (ČTK) - Na jihu Čech stoupl za poslední týden počet ohlášených akutních respiračních onemocnění o více než desetinu. Na 100.000 obyvatel připadá v přepočtu 1360 nemocných, o 11,3 procenta víc než minulý týden. Jde o zatím nejvyšší výskyt v této epidemiologické sezoně, sdělil dnes ČTK František Kotrba z krajské hygienické stanice. Nemocnost je ale zatím pod epidemiologicky významnými hodnotami.   Pacienti přibyli ve všech věkových kategoriích s výjimkou dospělých ve věku 25 až 59 let. Výrazný nárůst počtu onemocnění hygienici zaznamenali mezi předškoláky do pěti let, a to o 16,9 procenta, a školními dětmi do 14 let, o 25,4 procenta.   Nejvíce nemocných je na Českobudějovicku, v přepočtu 1706 nemocných na 100.000 obyvatel. Je to o 16 procent víc než minulý týden. Nejvíce stůňou děti od šesti do 14 let. Druhý nejvyšší počet nemocných hygienici zaznamenali na Českokrumlovsku, a to 1557 v přepočtu na 100.000 obyvatel. To je o 3,5 procenta víc, nejčastěji jsou nemocné děti do pěti let.   Nejmenší výskyt akutních respiračních onemocnění hlásí z Jindřichohradecka, a to 982 v přepočtu na 100.000 obyvatel, o 11 procent víc než minulý týden.     Počet chřipkových onemocnění v přepočtu na 100.000 obyvatel       okres  počet onemocnění  porovnání s minulým týdnem v procentech     Č. Budějovice  1706  + 16     Č. Krumlov  1557  + 3,5     J. Hradec  982  + 11,0     Písek  1010  + 9,1     Prachatice  1138  + 16,2     Strakonice  1112  + 12,1     Tábor  1483  + 6,9     kraj  1360  + 11,3     Zdroj: Krajská hygienická stanice České Budějovice     kpe snm  