 Ceny ropy kvůli dluhové krizi eurozóny výrazně klesly  Aktualizovali jsme ceny, upravili a doplnili informace ve 4. a 5. odstavci.   --------------------    New York 23. května (ČTK) - Ceny ropy zahájily týden výrazným poklesem a nakonec ztratily více než dva dolary na barel. Trh oslabily zvýšené obavy z dluhové krize v eurozóně, které srazily kurz eura k dolaru nejníže za dva měsíce a vyhnaly investory z trhů komodit i akciových trhů.   Severomořská ropa Brent zlevnila před koncem obchodování o zhruba 2,20 dolaru na 110,20 dolaru za barel a dopoledne se propadla až na 108,58 dolaru. Cena americké WTI se snížila podobným tempem na 97,85 dolaru za barel.   "Dopolední pokles cen zřejmě způsobilo snížení ratingu Itálie, obavy z restrukturalizace dluhu Řecka a následné oslabení eura," řekl agentuře Reuters Mark Thomas z makléřské firmy Marex Financial.   Analytici dodávají, že výkyvy eura a dolaru zřejmě budou ovlivňovat vývoj na trhu s ropou i nadále. Silný dolar srážel ceny dalších komodit a komoditní index Reuters-Jefferies CRB dnes klesl o jedno procento. Ke zhoršení nálady na komoditních trzích přispěla i ranní zpráva o nejpomalejším růstu průmyslové aktivity v Číně za deset měsíců.   Dolar dnes kvůli vlně špatných zpráv z eurozóny posiloval vůči euru, které se krátce propadlo až pod 1,40 USD. Investoři se v této situaci stahují z komoditních trhů a akcií a uchylují se do závětří bezpečných měn jako dolaru a švýcarského franku.   Agentura Fitch snížila v pátek hodnocení úvěrové spolehlivosti Řecka o tři stupně hlouběji do spekulativního pásma. Konkurenční Standard &amp; Poor's pak v sobotu zhoršila výhled pro Itálii na "negativní" z předchozího hodnocení "stabilní". Víkendové regionální a místní volby ve Španělsku podkopaly pozici vládnoucích socialistů a vyvolaly obavy z možných střetů kvůli rozpočtovým škrtům.     Ceny ropy v dolarech za barel (asi 159 litrů) ve 20:00 SELČ:      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  110,23  112,39     New York - Nymex  WTI  červenec  97,85  100,09       hp irl dvd mha  