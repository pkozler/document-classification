 V olomouckých parcích budou soutěžit mladí zahradníci z celé ČR  Olomouc 24. ledna (ČTK) - V olomouckých městských parcích nejspíš budou v květnu soutěžit studenti zahradnických středních škol a učilišť z celého Česka ve čtvrtém ročníku klání Lipová ratolest. Úkolem družstev mladých zahradníků bude upravit prostor takzvané fontánové aleje ve Smetanových sadech. ČTK to řekla Naděžda Krejčí, vedoucí zahradnického úseku Výstaviště Flora, které je správcem parků. S úpravami ještě musí souhlasit památkáři.   Účastníci klání budou podle ní pracovat na drobných terénních úpravách či výsadbě nové zeleně ve frekventované fontánové aleji podle stanoveného projektu. "Díky soutěži si studenti mohou v praxi osahat, jaké to je pracovat na projektu. Klání ale bude mít význam i pro nás a především návštěvníky parku, protože se díky němu zlepší prostor fontánové aleje," uvedla Krejčí.   Dalším cílem soutěže je podle ní zpopularizovat povolání zahradníků. "V praxi se setkáváme s tím, že na tento obor se sice přihlašuje relativně dost mladých lidí, ovšem málo se mu pak dále věnuje," řekla vedoucí zahradnického úseku olomouckého výstaviště.   Soutěž pro mladé zahradníky vyhlašuje Svaz zakládání a údržby zeleně. Loňský ročník se uskutečnil v Jihlavě, kde studenti provedli úpravy při obnově původně barokně založených ploch před budovou gymnázia. Předchozí dva ročníky se konaly na brněnském výstavišti. Vznikly tam dva malé parčíky.   orv sap  