 ISM: Sektor služeb rostl v prosinci nejrychleji od 2006  New York 5. ledna (ČTK) - Sektor služeb ve Spojených státech rostl v prosinci nejrychleji za více než čtyři roky. Institut pro řízení dodávek (ISM) dnes uvedl, že jeho index aktivity ve službách stoupl na 57,1 bodu z listopadových 55 bodů. Dostal se tak na nejvyšší úroveň od května 2006.   Analytici dotazovaní agenturou Reuters počítali s mírnějším zvýšením indexu na 55,6 bodu. Pokud je indikátor nad 50 body, signalizuje růst sektoru, pod touto hranicí měří jeho útlum. Sektor se drží v růstové hladině nad 50 body již 12 měsíců.   Hodnota dílčího indexu zaměstnanosti se v prosinci snížil na 50,5 bodu z listopadových 52,7 bodu. Index nových zakázek, který naznačuje budoucí vývoj, stoupl na 63 bodů z 57,7 bodu.   Údaje o vývoji v sektoru služeb patří mezi pozorně sledované, protože služby jsou ve vyspělých zemích největším sektorem ekonomiky. Na celkové zaměstnanosti ve Spojených státech bez zemědělského sektoru se služby podílejí více než 80 procenty. Do sektoru služeb patří například zdravotnictví, banky, hotely, doprava nebo restaurace. Služby jsou však vysoce závislé na výdajích spotřebitelů, které tvoří téměř 70 procent celkové ekonomické aktivity země.   Index v listopadu 2008 klesl až na 37,2 bodu. Celý rok 2009, vyjma dvou měsíců, sektor klesal, od počátku loňského roku však expanduje, napsaly agentury AP a Reuters.   Růst ekonomiky Spojených států ve třetím čtvrtletí zrychlil na 2,6 procenta z 1,7 procenta v předchozích třech měsících. Analytici vzhledem k posledním statistickým údajům očekávají další zrychlení i ve čtvrtém čtvrtletí.   irl mha  