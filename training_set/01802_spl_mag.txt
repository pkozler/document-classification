 Bambiriáda v Č. Budějovicích představí 40 různých subjektů  --------------------    Ke zpravodajství: FOTO ve Fotobance  ID foto:  FO00304430 ,  FO00404415 ,  FO00404412 ,  FO00172268    --------------------    České Budějovice 17. května (ČTK) - Na tradiční přehlídce dětských a mládežnických sdružení Bambiriáda se v Českých Budějovicích představí přes 40 různých subjektů. Návštěvníci akce se u sportovní haly budou moci seznámit s nabídkou aktivit pro volný čas a vyzkoušet si různé činnosti, řekl dnes za pořadatele novinářům Vladimír Kubát. Bambiriáda se uskuteční od 27. do 29. května na různých místech republiky, letos se zaměří na dobrovolnictví.   Pro zájemce zúčastněné organizace představí ukázky svých činností, které si návštěvníci budou moci vyzkoušet. Děti se budou moci projet na koni, jezdit na kánoi nebo raftu, zdolat lanové překážky nebo střílet z luku, poznamenal Kubát.   Bambiriádě bude 26. května předcházet den otevřených dveří v klubovnách, klubech a střediskách různých organizací pracujících s dětmi. Své prostory na jihu Čech zpřístupní například Česká tábornická unie, Pionýr nebo středisko Zálesák.   Na pódiu se během tří dnů vystřídá přes 860 účinkujících s 86 programy, které budou reprezentovat 30 sdružení a souborů z různých míst Jihočeského kraje. Na programu jsou pěvecká a taneční vystoupení i ukázky bojového umění nebo divadlo. Bambiriáda začíná vždy v 9:00, v pátek a sobotu trvá do 17:00, v neděli končí ve 13:00.   Bambiriáda se koná už potřinácté. Loni akci v Českých Budějovicích navštívilo kolem 16.000 lidí, v celé republice na akci přišlo 250.000 lidí. Informace o akci najdou zájemci na  www.bambiriada.cz.    kpe jnd  