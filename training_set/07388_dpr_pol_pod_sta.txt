 Cheb dá letos na plošné opravy ulic 12 milionů korun  Cheb 2. května (ČTK) - Cheb dá letos na plošné opravy komunikací ve městě 12 milionů korun, tedy o pět milionů víc, než původně plánoval. Radnice navíc zvažuje, že některé ulice opatří dlažbou. Její životnost je totiž výrazně delší než životnost asfaltových povrchů, řekl dnes novinářům místostarosta Tomáš Linda (ODS).   V rozpočtu měl Cheb letos připraveno na plošné opravy komunikací sedm milionů, ale poté, co vedení města odložilo na neurčito rozšíření průmyslového parku, využije část ušetřených prostředků právě na silnice.   "V současné době vybíráme ulice, které jsou v nejhorším stavu a které opravy potřebují. Jasno bychom měli mít asi do týdne," uvedl Linda. Pravděpodobně se letos opraví část Valdštejnovy ulice a další.   Místo asfaltu, který má krátkou životnost, a musí se proto neustále opravovat, vedení města zvažuje i větší využití dlažby. "Například Sládkova ulice za radnicí byla opravovaná před mnoha lety a stále je v dobrém stavu. Silnice s asfaltem se opravují často. Navíc při havárii, jako je třeba prasklé potrubí, u dlažby stačí ji znovu položit, zatímco asfaltový povrch se musí udělat znovu," uvedl starosta Chebu Pavel Vanoušek (ČSSD).   Dlažba se ale podle starosty hodí spíše pro ulice, kde auta jezdí pomalu nebo v nichž nepřevažují bytové domy. Jízda po dlažbě je totiž hlučnější. Jestli ale někde dlažba asfalt opravdu nahradí, se chce vedení Chebu rozhodnout až po ekonomické analýze.   Pavel Peňás hj  