 V ČR se prodávalo až 120 kusů rizikových okurek ze Španělska  --------------------    Ke zpravodajství: PROFIL   Od 2. odst. dál jsme doplnili podrobnosti k zásilkám nebezpečných okurek. V posledních odst. jsme dodali background.   --------------------    Brno 29. května (ČTK) - V Česku se prodávaly bio okurky ze Španělska, které mohou být kontaminovány bakterií způsobující smrtící střevní infekci. ČTK to řekl mluvčí Státní zemědělské a potravinářské inspekce (SZPI) Michal Spáčil. Její inspektoři dnes podnikli kontrolu ve firmě Country Life v Nenačovicích na Berounsku, které byla potenciálně nebezpečná šarže okurek tento týden dovezena. Do prodejen šlo až 120 kusů rizikových okurek.   Firmě byly dovezeny rizikové bio okurky ve dvou zásilkách - v úterý a ve čtvrtek. V první zásilce bylo deset kartonů po 12 kusech, celkem 120 okurek. Toto množství je podle Spáčila "celé vyexpedované". Sedmdesát sedm okurek z této zásilky šlo mimo prodejny Country Life, skončily u dodavatelů po celé republice. "Všechny odběratele jsme identifikovali a všechny jsme informovali o situaci," uvedl Spáčil.   Zbylých 43 okurek z potenciálně nebezpečných okurek skončilo v prodejnách firmy Country Life. Podle Spáčila to vypadá, že část z nich nebyla prodaná, některé se stahují ještě v těchto hodinách.   V další dodávce ve čtvrtek dorazilo 96 okurek, ty už však do prodeje nebyly dodány. Inspekce odebírá vzorky z obou dodávek. Vyjádření firmy ČTK zjišťuje.   Inspekce už v sobotu zakázala uvádění nebezpečných okurek do oběhu a stažení těch, které už na trhu jsou. Od konce týdne monitoruje zeleninu dovezenou ze Španělska.   Na střevní nákazu, kterou vyvolala podle expertů střevní bakterie zvaná enterohemoragická Escherichia coli (EHEC), už v Německu zemřelo deset lidí. Evropské centrum pro prevenci a kontrolu nemocí (ECDC) ve Stockholmu označilo nynější epidemii vyvolanou střevní bakterií zvanou enterohemoragická Escherichia coli (EHEC) za jednu z největších svého druhu na světě a v Německu vůbec nejhorší v dějinách. Ročně se ve Spolkové republice touto bakterií nakazí v průměru necelých 1000 lidí, nyní byl tento počet překročen za zhruba 14 dní. Několik stovek osob je navíc ve velmi vážném stavu; běžně jsou to jen desítky.   Bakterie EHEC objevili zdravotníci na zásilce okurek v severoněmeckém Hamburku, který je jedním z nejvíce zasažených míst v Německu. Zemský ministr zdravotnictví sousedního spolkového státu Šlesvicka-Holštýnska Heiner Garg však předpokládá, že zdrojů muselo být více.   Odborníci předpokládají, že současná epidemie ještě nedosáhla svého vrcholu. Německá ministryně zemědělství Ilse Aignerová dnes v tisku znovu varovala před konzumací syrových rajčat, salátu a salátových okurek, které by mohly být zdrojem smrtící infekce.   lab pba  