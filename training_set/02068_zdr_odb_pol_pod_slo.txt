 Slovensko počítá s odchody lékařů do ČR, bude jich prý ale málo  Brno 13. ledna (ČTK) - Aktuálních výpovědí českých lékařů mohou využít někteří jejich slovenští kolegové a mohou jít za lepším platem do ČR. Podle šéfa slovenských hejtmanů Tibora Mikuše však nebude jev rozhodně tak masivní, kolik je výpovědí v ČR. Odchody ze Slovenska odhaduje na desítky, maximálně stovky, řekl dnes novinářům v Brně. Ke konci roku bylo v celé republice podáno podle údajů ministerstva 3772 výpovědí.   Podle Mikuše je logické, když zdravotníci jdou za lepšími podmínkami. Zdůraznil však, že pro lékaře, který je pevně zakotven ve své nemocnici, není jednoduché naráz změnit působiště a případně odejít i od rodiny. Zatím se to podle něj neděje.   "V minulosti víc lékařů z našich krajů přešlo do ČR. My máme prakticky na hranicích jednu nemocnici ve městě Skalica, ale nemám signály ani o jednotlivci, že by přecházel," řekl Mikuš. Slovenský deník Sme dnes napsal, že odchody slovenských lékařů do Česka hrozí zejména nemocnicím v Čadci, Trenčíně, Myjavě a v Malackách. Češi již prý zdravotníky v některých zařízeních s nabídkou oslovili, ti však na ni ve větším počtu zatím nereagovali.   "Tito lékaři se do Česka ani nemusejí přestěhovat. Sednou do auta a za půl hodiny jsou v české nemocnici za dvojnásobný příjem," řekl Sme prezident slovenské Asociace soukromých lékařů Ladislav Pásztor. Deník napsal, že průměrný plat slovenského lékaře loni dosáhl necelých 1600 eur (kolem 39.000 korun, zatímco jeho český kolega si ve stejném období vydělal zhruba o čtvrtinu více. Také pracovní podmínky jsou na Slovensku údajně horší.   Partnerské lékařské odbory ze Slovenska přitom už v závěru loňska vyslovily nespokojeným českým lékařům podporu a solidaritu. Upozornily tehdy, že česká vláda po masovém odchodu českých lékařů z nemocnic nemůže počítat s tím, že na jejich místa přijdou lékaři ze Slovenska.   Podle jihomoravského hejtmana a předsedy Asociace krajů ČR Michala Haška (ČSSD) by ani nebylo řešením, kdyby ČR potíže svého zdravotnictví řešila přetahováním lékařů ze Slovenska. Řešením je prý pouze systémová změna.   Navrhl, že Asociace krajů ČR by mohla sehrát roli mediátora mezi vládou a lékařskými odbory, které mezi sebou podle něj nyní vedou zákopovou válku. Kdyby situace zůstala dál vyhrocená, může to podle něj uškodit pacientům.   Čeští hejtmani mají v pátek v Brně o situaci ve zdravotnictví jednat s ministrem Leošem Hegrem (TOP 09). Hašek mu chce předložit koncepci krajského zdravotnictví. Počítá třeba s tím, že v krajských nemocnicích ubude akutních lůžek. Nemocnice by se naopak mohly soustředit na doléčování pacientů.   lce hš mol  