 Obama je zatím v boji o Bílý dům sám, republikáni se drží zpátky  New York 30. ledna (zpravodaj ČTK) - Ve Spojených státech se stále více diskutuje o prezidentských volbách v roce 2012, možní republikánští vyzývatelé prezidenta Baracka Obamy se ale zatím zdrží zpátky. Dva roky před minulými volbami do Bílého domu přitom bylo známo devět uchazečů o nominaci. Letos zatím možní kandidáti jenom více či méně opatrně zkoušejí terén.   Podle deníku The Los Angeles Times (LAT) za to může několik faktorů. Jedním z nich jsou peníze. Očekává se, že příští prezidentská kampaň bude velmi nákladná. List The Washington Post nedávno zveřejnil spekulaci, že by Obama na svou kampaň mohl získat dosud nevídanou miliardu dolarů. Pozdější start tak může republikánským uchazečům ušetřit cenné prostředky.   Opatrnosti uchazečů nahrává i komplikovaná situace v republikánské straně. Významnou roli v ní hraje konzervativní hnutí Tea Party, které se často staví do pozice strážce ideologické čistoty strany. Každý z uchazečů o nominaci projde jeho drobnohledem. V zájmu některých je přitom zůstat pod ním co nejkratší dobu. V minulosti se navíc ukázalo, že hnutí dokáže rozhodovat výsledky primárních voleb.   Svůj podíl na váhání možných republikánských uchazečů má podle LAT i oživení popularity nynějšího šéfa Bílého domu. Obamovi značně pomohla jeho ochota spolupracovat s republikány, kteří výrazně posílili v listopadových parlamentních volbách. Veřejnost také vysoce hodnotila jeho smířlivý projev po útoku střelce na mítink členky Kongresu Gabrielle Giffordsové. Pro oznámení úmyslu stát se jeho soupeřem v boji o Bílý dům tak není nejvhodnější doba.   Oč se možní kandidáti drží zpátky při podávání přihlášky k volbám, o to více se činí v zákulisí při shánění peněz, všiml si deník The Los Angeles Times. Nejvíce peněz zatím sehnal asi největší favorit pole neoficiálních uchazečů, multimilionář a bývalý guvernér státu Massachusetts Mitt Romney. Politik, který se o nominaci ucházel již v roce 2008, za poslední dva roky vybral devět milionů dolarů.   Romneyho slabou stránkou je malá popularita u konzervativců. V Massachusetts během své vlády vytvořil zdravotní systém, který pak do značné míry okopírovala Obamova reforma zdravotnictví. Právě ta je ale jedním z největších trnů v očích příznivců hnutí Tea Party. Lze tak očekávat, že by na něm nenechalo nit suchou. Romney podle internetového deníku Politico také výrazně ztratil podporu v klíčových státech Iowa a Jižní Karolína.   Bývalá aljašská guvernérka a někdejší uchazečka o místo viceprezidentky Sarah Palinová, zřejmě nejkontroverznější americká politička minulých let, za poslední dva roky na kampaň získala kolem pěti milionů dolarů. Během této doby také v podstatě nezmizela z obrazovky, kde měla i svou vlastní reality show, a ze stránek novin. Otázkou je, jaký cíl Palinová sleduje. Zda chce opravdu kandidovat, anebo spekulace o kandidatuře jenom využívá k prodlužování svého mediálního věhlasu a tím i zájmu o svou osobu, který ji v současnosti v podstatě živí.   Palinová navíc ze všech možných republikánských uchazečů o Bílý dům nejvíce rozděluje veřejnost. Je velice populární u konzervativců, pro velkou část liberálů je ale naprosto nepřijatelná. Politička navíc není příliš oblíbená ani u vedení republikánské strany. V posledních letech nejvíce získávala chytrou kritikou Obamových kroků. V poli možných republikánských kandidátů tak u ní nejvíce platí, že posiluje, když Obama slábne, a naopak. Nyní tak pro případné oznámení jejího zájmu o nominaci zřejmě není nejlepší doba.   Peníze pilně sbírají i další adepti. Patří mezi ně bývalý šéf Sněmovny reprezentantů a vůdčí duch konzervativní revoluce z poloviny 90. let minulého století Newt Gingrich. Jeho největší slabinou je skutečnost, že konzervativní odpor vůči tehdejšímu prezidentovi Billu Clintonovi nedotáhl do konce a nakonec se ztrapnil kvůli malichernostem. Gingrich je ale přesto jedním z možných kandidátů, kteří jsou celostátně dobře známí.   Dalším takovým je snad již jen bývalý guvernér Arkansasu Mike Huckabee, který štěstí zkoušel již před minulými prezidentskými volbami a nyní podobně jako Palinová pracuje pro velmi sledovanou konzervativní stanci Fox News. Mezi jeho slabiny ale patří nedostatek spojenců v Republikánské straně. Ostatní možní adepti pak mohou Huckabeemu popularitu zatím jenom závidět. Patří mezi ně například ambiciózní bývalí guvernéři Minnesoty a Mississipi Tom Pawlenty a Haley Barbour či někdejší senátor z Pennsylvánie Risk Santorum.   Situace mezi republikány proto zhruba 21 měsíců před volbami není vůbec přehledná. Je možné, že jméno konečného kandidáta bude velkým překvapením. Zatím se ale zdá, že největším soupeřem pro Obamu bude ekonomika. Pokud do voleb neklesne vysoká nezaměstnanost - a dosud tomu nic nenasvědčuje - bude mít proti současnému šéfovi Bílého domu šanci pravděpodobně jakýkoliv republikánský kandidát přijatelný i pro liberálněji laděné voliče.   Zdeněk Fučík mik  