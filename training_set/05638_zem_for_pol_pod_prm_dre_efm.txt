 Podle MZe bude dostatek dřeva na trhu na přelomu února a března  Praha 19. ledna (ČTK) - Na přelomu letošního února a března už by měl být na trhu dostatek dřeva pro jeho zpracovatele. Na dnešním jednání sněmovního zemědělského výboru to prohlásil náměstek ministra zemědělství pro lesní hospodářství Jiří Novák. Reagoval tak na kritiku zástupců zpracovatelů dřeva, kteří si stěžují naopak na jeho nedostatek. Podle dřevozpracovatelů způsobilo zpožděné podepisování smluv mezi státními Lesy ČR a vítězi tendrů na práce ve státních lesích pro letošní rok nedostatek dřeva na trhu a výrazný růst jeho cen.   "Jsem přesvědčen o tom, že tak, jak se podepisují smlouvy, tak na přelomu února a března to dříví na trhu bude, myslím si, že situace bude úplně obrácená," řekl dnes náměstek Novák. Současné situace navíc podle něj využili soukromí majitelé lesů a těží tam, kde jim to počasí dovolí.   Mluvčí Společenstva dřevozpracujících podniků ČR Zdeňka Besedová naopak před poslanci prohlásila, že tendry Lesů ČR dopadly pro zpracovatele dřeva poměrně zdrcujícím způsobem, protože dříví zmizelo z trhu. Firmy si ho sice mohou koupit, ale za velmi vysoké ceny, dodala. Špatná situace je hlavně v pohraničí, kde většina lesů patří právě státu. Nejtíživější situace podle ní panuje v Moravskoslezském kraji. "Tam ty firmy prostě nemají kde nakoupit, tam je vymalováno, tam není ani kubík dřeva na trhu," posteskla si.   Podle Nováka bylo vždy první čtvrtletí roku nejslabším ze všech, pokud jde o těžbu dřeva a pokud se v něm nevyskytla nějaká kalamita. Těžbu v tomto období omezuje nepříznivé počasí a ani letošní leden nebyl výjimkou, zdůraznil. Jeho slova podpořil i přítomný generální ředitel Lesů ČR Svatopluk Sýkora.   Sýkora přítomné informoval, že pokud jde o jednoleté tendry Lesů ČR, představuje celková hodnota této zakázky 2,44 miliardy korun. Do úterního večera uzavřely Lesy ČR 60 smluv s lesnickými firmami, které dohromady představují těžbu 3,6 milionu kubíků dřeva za 4,6 miliardy korun. Další smlouvy se podle Sýkory uzavírají každým dnem a všechny nabídky se podle odhadů firmy podaří uzavřít do poloviny února.   nlm vju  