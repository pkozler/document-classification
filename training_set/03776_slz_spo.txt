 Sazka: Pohledávky činí 10,5 miliardy, závazky 9,4 miliardy  Doplnili  jsme další informace ve 3. a 4. odstavci   --------------------    Praha 31. ledna (ČTK) - Majetek loterijní společnosti Sazka činí 14,16 miliardy Kč, z toho pohledávky představují 10,5 miliardy korun. Naopak závazky Sazky jsou celkem 9,4 miliardy korun. Vyplývá to ze seznamu majetku, který Sazka dnes zveřejnila v insolvenčním rejstříku.   Městský soud v Praze dostal od podnikatele Radovana Vítka návrh na zahájení insolvenčního řízení se Sazkou 17. ledna. Sazka musela proto do 20 dnů ode dne doručení usnesení o zahájení řízení poslat soudu celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Sazka v materiálech k přehledu majetku připomněla, že podala žalobu proti Komerční bance o zaplacení 574 milionů Kč a proti Raiffeisenbank o 599 milionů korun za poškození dobrého jména. Obě banky prodaly své pohledávky vůči Sazce Vítkovi. Vedle toho podala žalobu proti společnosti Penta o náhradu škody dvě miliardy Kč kvůli jejímu údajnému nekalosoutěžnímu jednání. Penta koncem minulého roku oznámila, že je Sazka v problémech a nabídla jejím akcionářům finanční pomoc. Sazka také vede u Ústavního soudu spor proti finančním úřadům na odpočet DPH za celkem 538 milionů korun.   Sazka v jednom z dokumentů také uvedla, že popírá závazky Vítkových společností Moranda a Sidereus za 422 milionů, respektive 400 milionů korun a některé další závazky za necelých deset milionů Kč.     Vítek skoupil pohledávky za Sazkou v hodnotě 1,5 miliardy korun. Vlastní také zhruba čtvrtinu jejích dluhopisů. Sazka ale jeho pohledávky neuznává a tvrdí, že není v insolvenční situaci. Vítek však míní, že Sazka je v insolvenční situaci, protože je předlužená a její celkové závazky přesahují deset miliard korun.   Představenstvo Sazky v neděli přijalo na mimořádném zasedání jeden z předložených návrhů řešení situace firmy, oficiálně ale nesdělilo který. Podle některých informací přijme pomoc Martina Ulčáka, který nyní s vedením sazky spolupracuje. Vítek dnes v MF Dnes uvedl, že je připraven s Ulčákem jednat a je přesvědčen, že dospějí k dohodě. Podle MfD by měl Ulčák navýšit základní jmění společnosti. Vítek připustil, že s Ulčákem několikrát jednal a podle svých slov by se rád na navýšení jmění Sazky podílel.   Manažeři Sazky měli na stole návrhy holdingu Synot, který spolupracuje s podnikatelem Karlem Komárkem mladším ze skupiny KKCG, a investiční skupiny Penta, řekl v neděli v České televizi místopředseda Českého olympijského výboru pro ekonomiku Jiří Kejval. Ulčák jako jediný nepožaduje v Sazce akciový podíl, chce mít jen výnos ze zisků loterijní firmy.   Podrobnosti k nedělnímu rozhodnutí a následným krokům chce vedení Sazky zveřejnit až na tiskové konferenci v úterý 1. února.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd mha  