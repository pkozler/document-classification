 Statistiky ČLK a MZ o odchodech lékařů do ciziny se liší  Praha 12. ledna (ČTK) - Česká lékařská komora (ČLK) a ministerstvo zdravotnictví se nemohou shodnout v tom, kolik lékařů vlastně odchází za prací do ciziny. Jejich statistiky se zásadně liší. ČLK tvrdí, že obávaný exodus lékařů za lepšími pracovními i platovými podmínkami již nastal. Podle ministerstva se počty odchodů nevymykají průměru předchozích let.   ČLK i ministerstvo vycházejí podle zjištění ČTK z počtu vydaných potvrzení, jež potřebuje lékař pro práci v cizině. To, že lékař má zmíněné potvrzení, ještě ale neznamená, že skutečně do ciziny odešel.   Podle ministerstva byl největší odliv lékařů v roce 2005, tedy v prvním roce po vstupu ČR do EU, kdy se českým odborníkům otevřely nové možnosti - tehdy o osvědčení pro práci v zahraničí požádalo na ministerstvu 555 lékařů. ČLK k tomuto roku statistiku neuvedla.   V roce 2006 uvádí ministerstvo 288 osvědčení, ČLK 348, tolika lékařům vydala certifikát o profesní bezúhonnosti. V roce 2007 vydalo ministerstvo 295 osvědčení, ČLK 339 certifikátů.   V roce 2008 uvádí ministerstvo 324 osvědčení, ČLK má čísla nižší - ale objevuje se nový trend, že o potvrzení žádají i absolventi, kteří nemají dosud atestaci a po škole vůbec nenastoupili do českého zdravotnictví, proto ani členy komory nejsou - vedle 263 certifikátů pro lékaře udělila ČLK 50 certifikátů o nečlenství pro absolventy, dohromady evidovala 313 lékařů, kteří chtěli odejít do ciziny.   V roce 2009 vydalo ministerstvo 266 osvědčení, ČLK 272 certifikátů o profesní bezúhonnosti a 64 certifikátů o nečlenství, dohromady 336.   Loni, kdy lékařské odbory od března vedly akci Děkujeme, odcházíme, bylo podle údajů ministerstva k 31. srpnu vydáno 192 osvědčení. Data nezahrnují poslední měsíce roku, kdy lékařské odbory dělaly masový nábor v nemocnicích a s černobílou sanitou a doktorem Exodem (odchod) objely celou republiku. Výsledkem je 557 vydaných certifikátů o profesní bezúhonnosti od ČLK a dalších 134 certifikátů o nečlenství v ČLK, dohromady se tak rozhodlo loni odejít do ciziny 691 lékařů.   Mluvčí ministerstva Vlastimil Sršeň ČTK řekl, že komorová čísla jsou zkreslena tím, že zahrnují i stážisty a studenty ze zahraničí, kteří se po absolvování lékařské fakulty vracejí do své země.   Prezident ČLK Milan Kubek takový výklad ale odmítl. Kromě toho, že ministerská čísla jsou jen za část roku, takže nutně musejí být nižší, navyšuje data komory například to, že eviduje všechny lékaře, tedy i absolventy bez specializace. Ti od ministerstva potvrzení nepotřebují, tudíž je ministerstvo ani neeviduje.   Potvrzení od ministerstva nepotřebují podle Kubka ani lékaři s tzv. euroatestací, kteří složili specializační zkoušky již podle nových evropských podmínek. Ministerstvo tedy eviduje jen lékaře se "starou" atestací, a to jen ty, kteří jdou pracovat od jiné země EU. Do jiných zemí světa podle Kubka lékař žádné potvrzení nepotřebují.     Potvrzení vydaná lékařům pro odchod do ciziny od MZ a ČLK     rok  MZ osvědčení pro práci v zahraničí  ČLK certifikát o profesní bezúhonnosti  ČLK certifikát o nečlenství  ČLK celkem     2005   555        2006   288   348     -   348     2007   295   339     -   339     2008   324   263     50   313     2009   266   272     64   336     2010   192 (do 31.8.)   557    134   691     Zdroj: MZ a ČLK     Naďa Myslivcová mal    