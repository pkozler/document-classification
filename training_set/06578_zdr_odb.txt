 Heger se domluvil s ambulantními lékaři, obstarají více pacientů  --------------------    Ke zpravodajství: FOTO/aktuality; AUDIO   --------------------    Praha 6. ledna (ČTK) - Ministr zdravotnictví Leoš Heger (TOP 09) se dnes domluvil s praktickými lékaři i ambulantními specialisty, že převezmou pacienty, které nebudou moci ošetřit nemocnice kvůli odchodům lékařů v odborové akci Děkujeme, odcházíme. Slíbil jim, že dojedná se zdravotními pojišťovnami, aby lékařům péči navíc zaplatily a za překročení limitu jim nekrátily platby. ČTK to řekl mluvčí ministerstva Vlastimil Sršeň.   Předseda Sdružení praktických lékařů Václav Šmatlák ČTK za všechny přítomné zástupce lékařů řekl, že nemá signály o tom, že by lékaři chtěli zavřít ambulance na podporu nemocničních lékařů a jejich platových požadavků. Odbory chtějí pro lékaře až 70.000 korun základního platu. Nyní mají kolem 50.000 se službami a přesčasy.   "Rozhodně nezavřeme ordinace a o pacienty se určitě postaráme, pokud nám pojišťovny tuto péči zaplatí a nebudou nám srážet platby kvůli překročení limitů," potvrdil Šmatlák.   Lékaři by měli dostat od zdravotních pojišťoven co nejdřív písemné dohody k cenovým dodatkům, podle kterých jim pojišťovny za léčení platí. "Je to důležité, aby lékaři neměli obavy, že případné překročení limitu zaplatí ze svého," vysvětlil Šmatlák.   Podle představ lékařů by v každém ze 14 krajů mělo vzniknout informační centrum, buď ve zdravotních pojišťovnách, nebo v sídle krajů, kde by pacienti i lékaři našli informace o tom, kde a jaké nemocniční oddělení funguje a které ambulance a kde poskytují potřebnou péči.   Skokové navýšení platů, které požadují lékařské odbory, není podle ministra možné, s tím lékaři z ambulancí souhlasí. Navýšení příjmů umožní reformy, s nimiž dnes ministr lékaře také seznámil. Lékaři z ambulancí dávají podle Šmatláka přednost tomu, aby byla jejich práce lépe oceněna v seznamu výkonů, tak se zvýší příjmy rovnoměrně lékařům i sestrám v nemocnicích i ambulancích.   nam rot  