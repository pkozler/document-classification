 Honda kvůli zemětřesení čeká letos pokles zisku o 65 procent  Doplnili jsme informace k výrobě a prodeji ve 4. odstavci a tržbám v 5. odstavci.   --------------------    Tokio 14. června (ČTK) - Třetí největší japonská automobilka Honda Motor čeká v letošním fiskálním roce pokles provozního zisku o 65 procent na 200 miliard jenů (41,6 miliardy Kč). Důvodem je přerušení výroby po březnovém zemětřesení. Automobilka to uvedla v dnešním prohlášení.   Očekávaný zisk výrazně zaostává za odhady analytiků. Ti v anketě agentury Reuters po zemětřesení očekávali za rok do konce března 2012 zisk 407,2 miliardy jenů.   Čistý zisk se má snížit o 63 procent na 195 miliard jenů. Čistý zisk zahrnuje i operace firmy v Číně a počítá s průměrným směnným kurzem k dolaru 80 JPY a k euru 110 JPY. Loni čistý zisk automobilky činil 534 miliard JPY.   Honda očekává, že její výroba v Japonsku se vrátí na běžnou úroveň ještě tento měsíc. Výroba v regionech mimo Japonsko má být na úrovních před neštěstím v srpnu nebo v září. Automobilka se sice snaží vyrovnat výpadek výroby, přesto očekává v letošním roce pokles prodeje aut o šest procent na 3,3 milionu.   Tržby se mají letos snížil o 7,1 procenta na 8,3 bilionu jenů. Kromě nižšího prodeje k poklesu přispěje i vývoj směnných kurzů. Silný jen zdražuje japonské zboží v zahraniční a snižuje hodnotu tržeb ze zahraničí při přepočtu na domácí měnu.   Honda, podobně jako další japonské automobilky, zveřejnila svůj celoroční výhled o měsíc později, než bývá obvyklé. Důvodem byla nejistá situace v zemi, kdy automobilka sama nevěděla, kdy se jí podaří obnovit výrobu. Koncem dubna firma uvedla, že za leden až březen její provozní zisk klesl o 52 procent, když v druhé polovině března se její výroba téměř zastavila, napsaly agentury AP a Reuters.   Ničivé zemětřesení 11. března poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Problémy s dodávkami japonských součástek se projevily také v zahraničí. Hondu zemětřesení přinutilo přerušit veškerou výrobu v Japonsku do 10. dubna. Firma tak přišla o produkci 58.500 vozů.   irl jw vju  