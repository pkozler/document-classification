 Deník: Čištění přehrady v Luhačovicích se zastavuje, chybí peníze  Luhačovice (Zlínsko) 26. května (ČTK) - Povodí Moravy, které financuje čištění turisticky vyhledávané přehrady v Luhačovicích, nemá peníze na dokončení bagrování usazenin z jejího dna. Těžba má být zastavena do konce tohoto týdne a zatím není jasné, kdy práce opět začnou. Na odbahnění zhruba 65.000 metrů krychlových nánosů vodohospodářům chybí prý asi 35 milionů korun. Informuje o tom dnešní Zlínský deník. Povodí Moravy původně počítalo s investicí 105 milionů Kč bez DPH.   "V současnosti je odtěženo 230.000 metrů krychlových sedimentů, tedy množství, které je uvedeno v projektové dokumentaci akce. Na základě výsledků nového zaměření je však na dně nádrže ještě zhruba 65.000 metrů krychlových nánosů, které do projektové dokumentace zahrnuty nebyly," uvedla pro Deník mluvčí Povodí Moravy Veronika Hrdá.   Podle Hrdé na vytěžení zbytku usazenin chybí vodohospodářům peníze. "Co bude dál, tak nyní řešíme s ministerstvem zemědělství," dodala. Povodí Moravy přitom počítalo s tím, že přehrada by se mohla začít napouštět na přelomu června a července. Podle jednatele Rybářského svazu Luhačovického Zálesí Františka Mika je ale už teď jasné, že voda v přehradě hned tak nebude.   Podle Deníku kvůli těžbě sedimentů prý luhačovickým rybářům hrozí dokonce zánik. Spolek má tři zaměstnance, které není z čeho platit. "Neprodávají se povolenky, naši restauraci a bufet u přehrady už dva roky nikdo nechce do pronájmu. Máme jen výdaje a žádné příjmy," vysvětlil.   "Je to katastrofa. Na letní sezonu mám obsazeno z pěti procent, přitom běžně touto bývají pokoje objednány ze sedmdesáti procent," sdělila Deníku ředitelka hotelu Adamantino Jarmila Stojová.   Voda v přehradní nádrži byla dlouhodobě velmi špatná a v létě v ní hygienici pravidelně zakazovali koupání kvůli nadměrnému výskytu sinic. Její vyčištění se plánovalo několik let. S vypouštěním díla vodohospodáři začali na konci loňského září.   slu mol  