 Zvýšení DPH vyvolává v Británii politické kontroverze  Londýn 6. ledna (zpravodaj ČTK) - Zvýšení daně z přidané hodnoty (DPH), které na začátku roku zavedla britská vláda, vyvolává v zemi ostré politické střety mezi vládou a opozicí. O politickém dopadu zvýšení daně a rozpočtových škrtů by mohly již příští týden napovědět doplňovací volby v Oldham East na severu Anglie.   Vláda konzervativců a liberálních demokratů zvýšila DPH ze 17,5 procenta na 20 procent v rámci snah zlikvidovat strukturální rozpočtový deficit do roku 2015, tedy do konce funkčního období koaličního kabinetu. Je to zatím nejvyšší úroveň DPH v Británii od jejího zavedení v roce 1973. Zvýšení se netýká většiny potravin či dětského oblečení. Vláda doufá, že vyšší DPH přinese do státní kasy přes 12 miliard liber (351 miliard Kč) ročně.   Ministr financí George Osborne tvrdí, že zvýšení DPH je "tvrdým, ale nezbytným krokem" a zdůvodnil je "velmi obtížnou situací", v jaké se země nalézá. Podle něj to je "nejméně škodlivé zvýšení daní". Uvedl také, že bohatší Britové zaplatí na zvýšené DPH víc než chudší.   Labouristická opozice naopak zdůrazňuje, že vyšší DPH dopadne nejvíc na chudé. Cituje studie, podle nichž zvýšení zbaví deset procent nejchudších Britů o dvě procenta jejich příjmů, zatímco deset procent nejbohatších o necelé procento. "Je to nesprávná daň v nesprávnou dobu," řekl šéf labouristů Ed Miliband. Stínový ministr financí Alan Johnson zase varoval, že může ohrozit ekonomické oživení.   V názoru na vyšší DPH jsou podle svého zaměření rozdělená i média. Konzervativní list The Times napsal, že to je vzhledem ke stavu veřejných financí "nelákavý, ale nezbytný krok". Stejně tak pravicový bulvár Daily Mail označil zvýšení za "velmi nepříjemné, ale nezbytně nutné".   Naopak spíše levicový The Guardian píše o "politickém rozhodnutí, které je maskované jako ekonomická nevyhnutelnost". Stejně hodnotí vládní rozhodnutí levicový bulvární list Daily Mirror, podle něhož má zvýšení DPH "jen málo společného s deficitem". Zdůrazňuje v této souvislosti Osborneův výrok, že zvýšení DPH bude trvalé.   Zvýšení DPH je jedním z řady kroků, pro které se vláda rozhodla po volbách loni v květnu a které zdůvodňuje vysokým deficitem. Většina z nich vstupuje v platnost nyní nebo až v dubnu.   Již nyní je však patrný pokles popularity vládních stran, k němuž přispělo i razantní zvýšení poplatků na univerzitách přijaté koncem roku. Zvýšení školného poškodilo především menší vládní stranu, liberální demokraty, kteří se před volbami zavázali, že poplatky nezvýší a budou naopak usilovat o jejich zrušení.   Také nyní labouristé připomínají v souvislosti s DPH předvolební výroky vládních politiků. Premiér David Cameron v květnu řekl, že DPH "postihuje nejvíc chudé...je to mnohem regresivnější daň než daň z příjmu nebo místní daně". Stejně tak jedním z klíčových momentů předvolební kampaně liberálních demokratů byl útok na konzervativce a jejich plány zvýšit DPH.   Podle posledního průzkumu, který zveřejnil list The Independent by nyní labouristy volilo 40 procent Britů a konzervativce 38 procent. Podpora liberálních demokratů poklesla na pouhých 11 procent, což je nejméně od roku 1988, kdy strana vznikla. V květnových volbách je volilo skoro 24 procent Britů.   Prvním reálným barometrem by však ve čtvrtek 13. ledna mohly být doplňovací volby ve volebním okrsku Oldham East a Saddleworth na předměstí Manchesteru na severu Anglie. V květnu zde rozdílem pouhých 103 hlasů porazil liberálnědemokratického kandidáta labourista Phil Woolas, který však byl na podzim zbaven mandátu kvůli nepravdivým výrokům během kampaně. Konzervativní kandidát skončil třetí s odstupem jen několika procent.   Všechny hlavní strany přikládají doplňovacím volbám v Oldhamu velký význam a kampaň zde vedli osobně Ed Miliband, David Cameron i šéf liberálních demokratů Nick Clegg.   Stanislav Mundil sva  