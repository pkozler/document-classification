 Obrazy Lhotáka, Čapka a Janouška se vydražily za rekordní ceny  Praha 15. května (ČTK) - Tři rekordy padly při dnešní aukci výtvarného umění společnosti Kodl. Za rekordní ceny se prodala díla malířů Kamila Lhotáka, Josefa Čapka a Františka Janouška nazvaná Z Paříže, Neděle a Milosrdný Samaritán. Nešlo však o absolutní prodejní rekordy, nýbrž o rekordní prodeje těchto umělců. Celkové tržby při dnešní aukci přesáhly 50 milionů korun, informovali ČTK organizátoři akce.   Janouškův obraz Milosrdný Samaritán z roku 1933 byl dnes vydražen za 3,3 milionu korun, a stal se tak nejdražším vydraženým Janouškovým obrazem. Překonal jeho olej Andělíčkářka, který se v roce 2007 prodal za vyvolávací cenu 2,5 milionu korun. Janoušek (1890-1943) byl autorem figurálních kompozic lyrického kubismu, později v jeho tvorbě zesílila imaginativní složka. Milosrdný Samaritán patří ke stěžejním ukázkám českého surrealismu.   Za 2,6 milionu korun byl dnes vydražen Lhotákův olej na plátně nazvaný Z Paříže z roku 1948, který je dokladem Lhotákova civilistního pojetí, a za 4,7 milionu korun Čapkův obraz Neděle z roku 1934. V případě Čapka je to rekordní prodej díla z jeho postkubistického období.   Tvorbu Lhotáka (1912-1990) charakterizuje a spojuje nostalgicky chápaný civilismus s tradicí mimo jiné surrealismu a naivismu. Čapek (1887-1945), bratr spisovatele Karla Čapka, byl nejen malířem, ale i dramatikem a prozaikem.   hš snm  