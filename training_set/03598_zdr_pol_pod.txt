 Zubní pohotovost v Plzni se od února zas stěhuje na polikliniku  Plzeň 13. ledna (ČTK) - Zubní pohotovost, na kterou se v případě noční nebo víkendové bolesti zubů obracejí lidé z většiny Plzeňského kraje, bude od 1. února opět fungovat na poliklinice na Denisově nábřeží v centru Plzně. Rok provozovala pohotovost po vyhraném výběrovém řízení stomatologická klinika fakultní nemocnice, nyní se služba vrátí zpět na místo, kde fungovala řadu let, řekl dnes ČTK krajský radní Václav Šimánek (ČSSD).   Poliklinika vyhrála výběrové řízení už na podzim, druhý účastník, fakultní nemocnice, ale podala námitky. Kraj pak raději výběrové řízení zrušil a vyhlásil nové, do něj se přihlásila už jen poliklinika. Nabídla kraji, že pohotovost pro něj bude zajišťovat za 4,88 milionu korun za rok, řekl ČTK jednatel polikliniky Norbert Plch. Cena fakultní nemocnice byla v prvním výběrovém řízení o pár milionů vyšší, uvedl Šimánek.   I kvůli nižší ceně polikliniky se nemocnice ohradila. "Nyní je už všechno ukončené, pohotovost bude na poliklinice od 1. února, budou se v ní střídat zubní lékaři z celého města. Objednali jsme další rentgen, je pro nás připravený už od září," uvedl Plch. Šimánek doplnil, že poliklinika vyhrála službu do konce tohoto roku. Na podzim kraj vypíše nové výběrové řízení už na víceleté zajištění zubní pohotovosti.   Proti pohotovosti v nemocnici protestovala řada pacientů. Sepsali i petici, v níž kritizovali horší dostupnost kliniky i pěti či šestihodinové čekací doby. Podle Plcha v době, kdy byla pohotovost na poliklinice, ošetřili lékaři měsíčně v průměru kolem tisícovky pacientů. Nyní bude ve službě na pohotovosti ve všední dny v noci jeden lékař, na víkend se služba posílí na dva stomatology.   Lada Pešková mol  