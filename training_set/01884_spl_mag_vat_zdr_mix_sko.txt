 Nová databáze chovatelům radí, co vše může psům a kočkám ublížit  --------------------    Ke zpravodajství: ilustrační FOTO ve Fotobance  ID foto: F201010220353901, FO00488749, F200911280632701, F200910190376701   --------------------    Brno 20. ledna (ČTK) - Pro psa mohou být smrtelné obyčejné rozinky, kočku dokáže ohrozit na životě psí sprej proti klíšťatům. Většinu chovatelů by zřejmě překvapilo, co všechno může jejich domácím mazlíčkům ublížit. Právě kvůli tomu vznikla nová on-line databáze jedovatých látek  Vettox . Na konci minulého roku ji spustila Veterinární a farmaceutická univerzita v Brně (VFU) s Ústavem pro státní kontrolu veterinárních biopreparátů a léčiv, oznámil dnes novinářům mluvčí VFU Alexandr Průša.   Majitelé domácích mazlíčků v databázi zjistí, s jakými toxiny může jejich zvíře přijít do styku a jak v případě otravy postupovat. "Doufáme, že databáze přispěje ke zvýšení vzdělanosti a informovanosti jak laické veřejnosti, tak i odborníků. Snad díky informacím v ní obsaženým přispějeme ke snížení počtu otrav zvířat z nevědomosti," řekla odborná asistentka Zuzana Široká z VFU.   Databáze má dvě části. V toxikologické části je seznam látek, které se nacházejí běžně v našem okolí a mohou být pro většinu zvířat jedovaté. U každé látky se uvádí, jaké hrozí nebezpečí a jak by měl majitel zvířete v případě zasažení či pozření látky zvířetem postupovat.   Pro všechna zvířata například může být smrtelným nebezpečím pozření většího množství pesticidů, pro psy i docela obyčejných rozinek. Riziko záleží na genetické výbavě psa. Chovatelé by proto nikdy neměli dávat psům rozinky jako pamlsek. Naopak nebezpečí otravy podle databáze většinou nehrozí při pozření vteřinového lepidla. Někdy ale chovatelé u svých zvířat řeší podrážděné sliznice nebo tlapky přilepené k papíru.   V další části jsou informace o lécích, na jejichž účinky jsou jednotlivé druhy zvířat různě citlivé. Typickým příkladem látky, která je u jednoho druhu používána s prospěchem, ale jinému ublíží, jsou psí přípravky proti klíšťatům a blechám s obsahem permethrinu. Pro kočky jsou tyto přípravky velice nebezpečné, může je otrávit i malé množství - někdy stačí, aby přišly do kontaktu s takto ošetřeným psem.   Důležitou součástí databáze je i popis zásad první pomoci a další rady pro veřejnost. "Databáze může veřejnosti poskytnout důležité informace, ale základem je pročíst si tyto informace i preventivně, dříve než situace akutní otravy nastane. Dále je nezbytné mít vždy ve svém mobilním telefonu uložen kontakt na svého veterinárního lékaře i jeho nejbližšího zástupce. Pokud se vaše zvíře přiotráví a bude během několika minut v křečích, bohužel nebudete mít čas hledat na internetu, co máte dělat," řekla Široká.   Výhodou databáze oproti jiným internetovým poradnám je to, že ji připravují odborníci. Do budoucna chystají ještě jednu část, jež bude sloužit pouze veterinárním lékařům a dalším odborníkům z oblasti toxikologie a urgentní medicíny. Najdou v ní podrobnější informace o jedovatých látkách, jejich účincích a postupu léčby včetně dávkování léků. Tato část již však zůstane pro veřejnost uzavřená.   Jan Tomandl dr  