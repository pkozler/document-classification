 Soud by měl ohlásit celkový počet věřitelů loterijní firmy Sazka  Praha 6. května (ČTK) - Městský soud v Praze by měl dnes odpoledne pravděpodobně ohlásit celkový počet věřitelů a sumu jejich pohledávek za loterijní společností Sazka. Soud zatím eviduje 1877 věřitelů, přičemž hodnota jejich pohledávek přesahuje 32,1 miliardy Kč. Sazka je v úpadku od konce března.   Soud s ohledem na značné množství věřitelů a stále přibývající přihlášky celkový počet věřitelů a součet všech pohledávek k dispozici zatím nemá. "Očekáváme, že definitivní čísla budeme znát zřejmě dnes," uvedla mluvčí soudu Martina Lhotáková.   O platnosti řady pohledávek zřejmě rozhodnou soudy. Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   jap mha  