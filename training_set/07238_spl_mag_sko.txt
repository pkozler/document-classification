 Studenti ve Stromovce oslavovali svůj tradiční svátek - majáles  --------------------    Ke zpravodajství: FOTO/aktuality; AUDIO   --------------------    Praha 6. května (ČTK) - Jarní slunečné počasí dnes vylákalo do pražské Stromovky tisíce mladých lidí. Na prostranství na břehu Vltavy se zde uskutečnil tradiční studentský svátek majáles. Na pěti scénách se do půlnoci vystřídá přes třicet kapel; na programu bude i volba krále majálesu, jemuž by měl podle pořadatelů večer pražský primátor Bohuslav Svoboda symbolicky předat vládu nad městem.   Oslavy zahájil již před polednem průvod městem. Studenti v maskách s "alegorickým" žebřiňákem prošli z náměstí Republiky za zájmu zvědavých Pražanů centrem Prahy a Holešovicemi až do dějiště oslav. Studenti unavení z pochodu usedli do vyhřáté trávy nebo mezi zvolna ožívajícími scénami korzovali s kelímky, z nichž upíjeli pivo.   Nejprve se začalo hrát na pódiích určených studentským kapelám. Střídaly se na nich soubory převážně s humornými názvy jako Psí kšíry, Äemän Käki, Fousy Mojo či Vagyny dy Praga. "Je to nářez," křičel na muzikanty z mladé kapely hrající styl ska jeden z nadšených fanoušků tančících pod pódiem.   Hlavní scény patřily skupinám zvučnějších jmen, na soupisce vystupujících byly například soubory Vypsaná fixa, Sto zvířat, Mig 21, Tata Bojs, Wohnout a Chinaski.   "Hrát se tu bude až do půlnoci, budeme se tady veselit. Potom samozřejmě vytáhneme do města a budeme se bavit, doufám, že až do rána," řekl ČTK mluvčí organizátorů Štěpán Neubauer.   Proud diváků směřujících od tramvajové zastávky k festivalovému areálu odpoledne stále houstl. "Čekáme, že přijde kolem 15.000 lidí," uvedl Neubauer. "Nabídneme jim asi 50 atrakcí od soubojů v sumu po různé dovednostní soutěže," konstatoval.   Nejsledovanější zřejmě bude večerní klání o krále majálesu, které bude uvádět moderátor programu na hlavní scéně, herec Tomáš Matonoha. Nejkrásnější studentky budou soupeřit o titul Miss Majáles.   Podle Neubauera se náladě lidí na majálesu nic nevyrovná, prý je lepší než na běžných hudebních open air festivalech. "Studenti se rádi baví a je to první velký festival, kterým se otevírá sezona, takže všichni jsou natěšení. Atmosféra je tady vynikající," dodal mluvčí.   Na území Čech a Moravy se majálesy, jejichž původ sahá až do dob starověké Římské říše, rozšířily v předminulém století. Na bohatýrské oslavy vzpomíná ve svých pamětech také spisovatel Alois Jirásek. Nástup komunistického režimu v roce 1948 přinesl z obav před politickými protesty zákazy a tradice byla nakrátko znovu obnovena až v 60. letech.   Novou etapu rozvoje přinesla studentským veselicím sametová revoluce. Prvního porevolučního majálesu, který se konal v roce 1990, se v Praze zúčastnily desetitisíce lidí včetně amerického básníka a kronikáře hnutí beatnické generace Allena Ginsberga, někdejšího krále majálesu ze 60. let.   Jiří Janda kš  