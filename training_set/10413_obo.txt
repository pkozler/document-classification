 Schwabová: Jednání o volném obchodu jsou odsouzena ke zkáze  Washington 25. května (ČTK) - Členové Světové obchodní organizace (WTO) by měli přijmout skutečnost, že dlouho trvající jednání o globálním obchodu jsou odsouzena ke zkáze a vypracovat plány na nové kolo, jehož výsledky budou dosažitelné. Uvedla to bývalá šéfka Úřadu obchodního zmocněnce USA Susan Schwabová.   Ve Spojených státech musí návrhy z jednání o uvolnění volného obchodu schválit Kongres. Podle Schwabové je velký rozdíl mezi tím, co je Kongres ochoten schválit, a tím, co požadují velké rozvojové země, jako Čína, Indie a Brazílie.   Současné katarské kolo jednání o liberalizaci volného obchodu bylo zahájeno v katarské metropoli Dauhá v listopadu 2001 a mělo být už dávno uzavřeno. Jeho cílem je prohloubit liberalizaci světového obchodu a zpřístupnit světový trh dalším rozvojovým zemím. Jednání však byla několikrát přerušena kvůli sporům mezi vyspělým světem a rozvojovými zeměmi.   Ministři obchodu z 21 členských zemí Rady pro ekonomickou spolupráci Asie a Tichomoří (APEC) na svém zasedání minulý týden v Montaně odmítli označit katarské kolo jednání za mrtvé. Připustili však, že jsou zde "nepřekonatelné" rozpory v mnoha důležitých oblastech. Podle nich je velmi nepravděpodobné, že by byl letos učiněn významný průlom v dohodě a vyzvali ostatní členy k "vytvoření jasné a realistické cesty", která by dovedla jednání k úspěšnému konci.   Schwabová dodává, že země by se měly snažit zachránit ze současného kola jednání co nejvíce z oblastí jako zemědělství a uvolnění obchodu. Pokud se jim však nepodaří rychle dospět ke konci, mají být připraveni se všeho vzdát a jít dál.   Další velké setkání všech členských zemích WTO se uskuteční v prosinci. Na tomto jednání by se členské země měly zaměřit na to, jak bude vypadat další kolo jednání, uvádí Schwabová. Nové kolo by mohlo zahrnovat dohody v oblastech jako farmacie a zdravotnické přístroje a environmentální zboží a služby či otázky podpor pro průmyslový rybolov a regulačních bariér obchodu.   Odborník z Petersonova Institutu Jeffrey Schott se domnívá, že je možné dosáhnout dohody v rámci katarského kola a naléhá na země, aby začaly menšími a dočasnými balíčky snížení cel, které by byly jakousi "zálohou" na vznik větší dohody. Jeho kolega Arvind Subramanian však velké šance dokončení jednání nedává. Podle něj se příliš mnoho členů WTO obává silné konkurence z Číny v případě, že by otevřeli své trhy, napsala agentura Reuters.   irl vju  