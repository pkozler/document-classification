 Na internetu se dražila totožnost tajemného umělce Banksyho  Aktualizovali jsme o zmizení aukce.   --------------------    New York 18. ledna (zpravodaj ČTK) - Na internetovém aukčním serveru eBay se dražila údajná totožnost zřejmě nejtajemnějšího umělce současnosti, který je známý pod pseudonymem Banksy a jehož tvář znají asi jen nejbližší spolupracovníci. Prodejce hodlal identitu britského pouličního výtvarníka prozradit pouze vítězi aukce. Informoval o tom americký blog Mashable. Hodnota nejvyššího příhozu dnes již činila téměř milion dolarů, pak ale aukce ze serveru zmizela.   "Pokud vyhrajete tuto aukci, pošlu vám poštou kus papíru odhalující skutečnou identitu 'Banksyho'. Jeho totožnost jsem zjistil porovnáním cen, za kterou se prodala jeho díla a odpovídajících daňových záznamů. Další podrobnosti neprozradím," stálo v popisu aukce. Na papíru mělo podle prodejce být pouze jméno, nic jiného.   Autor aukce, jenž na eBayi vystupuje pod přezdívkou "jaybuysthings", podle informací ve svém uživatelském profilu pochází z newyorského Brooklynu. Na eBayi má od ostatních uživatelů kladné hodnocení. Vítězi již neexistující aukce nabídl "stoprocentní záruku, že s největší pravděpodobností půjde o jméno pouličního umělce známého jako Banksy".   Místo aukce ale nyní eBay zobrazuje oznámení, že položka byla odstraněna, anebo že již není k dispozici. Na serveru se zároveň objevilo několik dalších nabídek odhalení umělcovy identity. Součástí popisu jedné z nich je fotografie papíru, na němž je napsáno Robin Gunningham. Jde o jméno, se kterým zhruba před dvěma lety jako s možńou identitou Banksyho přišel anglický list Mail On Sunday.   Umělec vystupující pod jménem Banksy zřejmě pochází z anglického Bristolu. Díky svým pouličním dílům, která často ironicky komentují politiku,  společnost  i svět výtvarného umění, patří k nejpozoruhodnějším výtvarníkům současnosti. I proto jeho anonymita dráždí mnoho lidí.   Banksy nejčastěji pracuje se sprejem a šablonami. Mezi jedny z jeho nejvydařenějších výtvarných provokací patří například "pravěká" kresba  jeskynního muže  tlačícího nákupní vozík, kterou umělec propašoval do Britského muzea, kde mezi exponáty visela tři dny, než si jí všiml místní personál. V roce 2005 vzbudil velkou mezinárodní pozornost, když namaloval několik  obrazů  na zeď mezi Palestinou a Izraelem. Stavbu nazval největším vězením světa.   Aukce, jejíž vítěz se zřejmě dozví Banksyho totožnost, skončí ve středu. Vyvolávací cena byla 3000 dolarů. eBay ji přitom podle prodejce již jednou zrušila, protože se prý v ní prodávalo něco, co nebylo hmatatelné. "Nyní to hmatatelné je," napsal prodejce v narážce na to, že draží papír se jménem.   fcz šeb  