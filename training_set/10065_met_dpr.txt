 Viditelnost na silnicích Zlínského kraje snižuje vytrvalý déšť  Zlín 13. ledna (ČTK) - Viditelnost na vozovkách Zlínského kraje snižuje vytrvalý déšť, dopravu ztěžuje i slabý vítr. Sněhová pokrývka z cest regionu již téměř zmizela, zbytky rozbředlého sněhu do tří centimetrů zůstávají jen na vedlejších tazích v horských oblastech Valašska. Vyplývá to z informací Ředitelství silnic a dálnic ČR.   Ostatní komunikace v kraji, hlavní tahy i silnice nižších tříd, jsou holé a mokré. Silničáři přesto při jízdě doporučují opatrnost. Ve Zlínském kraji je dnes ráno zataženo a prší. Teploty se pohybují od jednoho do šesti stupňů Celsia.   V příštích dnech se rtuť teploměru ve dne vyšplhá až na osm stupňů, teploty nad nulou budou panovat i v noci. Pršet by navíc mělo až do soboty. Mírné ochlazení má přijít příští týden, teploty se však pod bod mrazu nejspíš nedostanou.   jav jpt  