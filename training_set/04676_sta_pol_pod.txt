 Sušice si v kraji zatím po Plzni drží nejvíce městských bytů  --------------------    Ke zpravodajství: AUDIO   --------------------    Sušice (Klatovsko) 18. ledna (ČTK) - Jedenáctitisícová Sušice dlouhodobě vlastní v Plzeňském kraji po Plzni nejvíce bytů, tedy 1500. Většina měst v regionu se svých bytů ve velkém zbavila. Sušice zatím prodej neplánuje, ani necítí poptávku občanů po koupi. Díky loňskému růstu nájmů, kdy lidé více opouštějí velké byty, se ale rozhýbal trh ve městě. ČTK to řekli starosta Petr Mottl (ODS) a místostarostka Věra Marešová (nez.).   "Za pět let jsme neprodali žádný byt a zatím to neplánujeme. Má to svá pro i proti, je to věc k diskuzi," dodal Mottl. Podle něj stojí údržba a opravy majetku velké peníze, ale na druhé straně jde také o zdroj příjmů z nájmů. Radnice vybere ročně přibližně 50 milionů korun a z toho více než dvě třetiny vrací zpět do bytů. Opozice by chtěla vracet vše, ale vedení radnice oponuje, že město nemá pouze bytový fond, ale má také například školy a školky, kde žádný nájem nevybírá a do jejich oprav musí investovat stejně jako do bytů. Velkou letošní investicí do revitalizace bytů, asi za 17 milionů korun, bude obnova oken.   "Hodně lidí už si řeší bydlení samo. Tím, jak se zvedly loni v lednu nájmy u městských bytů, tak je pro lidi skoro stejné, zda platí hypotéku nebo nájem. Mírně opadává zájem o městské byty, největší poptávka je po těch malých," řekla Marešová. Možná právě díky tomu nastane podle ní brzy diskuze o mírné redukci počtu bytů.   Radnice zvýšila ceny nájmu na možné maximum, tedy 44,90 Kč/m2 (pro byty do velikosti 2+1). Zároveň slíbila, že po nastávající čtyři roky s ním nebude hýbat. "Není to sice ještě až tak tržní nájemné, ale je přiměřené vzhledem k lokální ekonomické situaci lidí," uvedl starosta. Tržní nájem se nyní v Sušici pohybuje kolem 60 Kč/m2.   Velké byty 4+1 a 3+1 nyní nájemníci mění za menší, a rozhýbal se tak trh ve městě. Volné byty nabízí radnice od loňska do nájmu obálkovou metodou. "Dáváme šanci lidem, kteří si chtějí zvýšit komfort bydlení, například mladé rodiny, a je o to docela velký zájem," dodal Mottl. Obálková metoda městu podle něj za dva tři roky ukáže tržní nájemné v místě. Už nyní se nabízené ceny pohybují od 55 do 60 Kč/m2.   Město už podle Mottla nebude stavět nové nájemní byty, protože jich více nepotřebuje. "Teď je řada na soukromých investorech a občanech. Chceme vytvářet podmínky pro individuální bytovou výstavbu," dodal.   Sušice je dlouhodobě druhá v počtu městských bytů v Plzeňském kraji, stosedmdesátitisícová Plzeň jich vlastní 3500; ještě ve druhé polovině 90. let minulého století jich měla 24.000. Druhé největší město v kraji, Klatovy s 23.500 lidmi, vlastní 650 bytů.   Václav Prokš sap  