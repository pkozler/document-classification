 Pákistánská vláda znovu získala většinu v parlamentu  Islámábád 7. ledna (ČTK) - Vládní koalice v Pákistánu dnes opět nabyla většiny v parlamentu, když se do jejích řad vrátilo hnutí, které odešlo před pěti dny do opozice kvůli zvýšení cen benzinu. Oznámily to tiskové agentury.   Devítiprocentní zdražení pohonných hmot, ohlášené v poslední den loňského roku, vyvolalo nejen nevoli obyvatel, ale především také rozkol ve vládní koalici. Vláda nakonec zdražení benzinu odvolala a Národní hnutí muhadžírů (MQM) tak svým návratem do koalice zatím zažehnalo politickou krizi, která Pákistánu hrozila.   Vládě Júsufa Rázy Gíláního teď ale hrozí, že se jí nepodaří získat miliardové půjčky ze zahraničí. Zhorší se tím i nepříliš dobrá finanční situace země, která se potýká s vážnými ekonomickými potížemi a neutuchajícími útoky islámských extremistů. Stejně tak se ještě nevypořádala s následky katastrofálních povodní z loňského léta.   Mezinárodní měnový fond požaduje, aby Pákistán snížil svůj deficit, pokud chce nadále dostávat miliardové půjčky pro svou stagnující ekonomiku.   Vzrůst může také znepokojení Spojených států, které potřebují stabilní situaci v Pákistánu; počítají s jeho pomocí v boji proti extremistickému hnutí Taliban a teroristické síti Al-Káida v sousedním Afghánistánu i regionu vůbec.   hit mik  