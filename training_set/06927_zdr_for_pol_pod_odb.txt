 Štěch vyzval lékaře a ministerstvo k dohodě do konce února  --------------------    Ke zpravodajství: FOTO/aktuality   Doplnili jsme údaje o spoluúčasti pacientů v 5. a 6. odst.   --------------------    Praha 18. ledna (ČTK) - Ministerstvo zdravotnictví a zástupci nemocničních lékařů, kteří podali výpovědi, by měli podle předsedy Senátu Milana Štěcha (ČSSD) nejpozději do konce února nalézt kompromisní řešení, jak nezhoršit poskytování zdravotní péče. Uvedl to dnes na semináři, jehož cílem je podle Štěcha sblížit obě strany a přivést je ke společnému jednacímu stolu. Řešit je nutno podle něj požadavky lékařů, nikoli důsledky jejich ohlášených odchodů.   Seminář má za účasti vedení ministerstva, lékařských odborů a komory obě strany sporu "aspoň drobet sblížit" a svést je k jednacímu stolu. "Nemůže být v tomto sporu ani vítěze, ani poraženého. Mohlo by se stát, že poražení budeme všichni," poznamenal. Především kvůli platovým požadavkům podalo přes 3800 nemocničních lékařů výpověď. Pokud nepřijdou 1. března do práce, hrozí v řadě míst republiky krach nemocniční péče.   Štěch podotkl, že odcházející lékaři poukazovali také na problémy svého vzdělávání, nehospodárnost v nemocnicích a na propad příjmů do zdravotního pojištění. Místo toho se ale podle Štěcha zatím řešilo, kdo končící lékaře nahradí, kam se péče přesune a kdo za současný stav může.   Ministr zdravotnictví Leoš Heger (TOP 09) už dříve slíbil, že se finanční situace lékařů zlepší po prosazení zdravotnické reformy. Štěch nicméně očekává spor o podíl přímých plateb občanů do zdravotnického systému, který by se mohl podle něj zvýšit až na 17 procent. Takové navýšení ovšem může podle Štěcha obrátit veřejnost proti zdravotníkům a lékařům. Obává se, aby současné problémy nebyly záminkou pro privatizaci zdravotnických zařízení.   Podle statistiků však už nyní se blíží spoluúčast pacientů k 17 procentům. Na zdravotní péči dali Češi podle nejnovějších údajů za rok 2009 v rámci soukromých výdajů 46,549 miliardy korun. V roce 2005 činily tyto výdaje 27,4 miliardy, to je za pět let nárůst o 19,1 miliardy korun.   Ke zvýšení přispěly zejména regulační poplatky u lékaře, v nemocnici a za recept, zavedené v lednu 2008, a také vyšší doplatky za léky na recept a nákupy nejrůznějších přípravků na podporu zdraví. Spoluúčast pacientů tak byla předloni 16,3 procenta.   Premiér Petr Nečas (ODS) na pátečním setkání s prezidentem České lékařské komory (ČLK) Milanem Kubkem slíbil, že peníze ušetřené reformou půjdou na platy zdravotníků.   mhm nam mkv  