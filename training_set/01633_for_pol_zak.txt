 Arizona chystá zákon proti automatickému občanství dětí imigrantů  Phoenix 28. ledna (ČTK) - Zákonodárci v Arizoně navrhují právní předpis rušící automatické občanství pro děti nelegálních přistěhovalců, které se narodí v USA. Agentura AP dnes uvedla, že to je letos již druhý návrh z Phoenixu, který se týká 14. dodatku ústavy. Ten garantuje občanství komukoli, kdo se narodí na půdě Spojených států.   "Výsledek je ten, že (děti nelegálních imigrantů) okamžitě získávají nárok na všechny výhody, od sociálních dávek po sýr, což zvyšuje náklady států," řekl republikán John Kavanagh, který návrh podal.   Stoupenci jeho předlohy argumentují, že se 14. dodatek nevztahuje na děti ilegálních imigrantů proto, že takové rodiny nejsou Spojeným státům zavázány výlučnou loajalitou. Návrh má přimět soudy, aby v budoucnu rozhodovaly v tom duchu, že dítě narozené v USA se stává občanem pouze tehdy, pokud jeden z jeho rodičů je buď občanem, nebo legálním přistěhovalcem.   Pro odpůrce je návrh pouze ztrátou času, protože problém ilegálních přistěhovalců, s nímž se potýká řada států, vůbec neřeší. Podle nich je účelově namířen proti imigrantům a nakonec bude soudy prohlášen za protiústavní.   V tom jim dávají za pravdu někteří právní experti. "Není mi jasné, jak by mohl stát omezit něco, co je garantováno Ústavou Spojených států. Je velmi nepravděpodobné, že by jakákoli snaha omezit právo na občanství získané narozením mohla u soudů uspět," řekl Kevin Johnson, profesor práva na Kalifornské univerzitě v Davisu.   V minulém roce byl v Arizoně schválen kontroverzní imigrační zákon, který měl policii uvolnit ruce v boji proti nelegálnímu přistěhovalectví. Jeho sporné části byly na žádost Bílého domu zablokovány federálním soudem ve Phoenixu.   jzk mtw mik  