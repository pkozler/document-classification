 Cenu diváků v Czech Press Photo získala Jarmila Kovaříková  --------------------    Ke zpravodajství: FOTO/aktuality   --------------------    Praha 28. ledna (ČTK) - Cenu diváků ve fotografické soutěži Czech Press Photo získala Jarmila Kovaříková za svou reportáž z Haiti postiženého zemětřesením. Fotografka, která své snímky zasílá mimo jiné do Lidových novin a agentur Isifa a Getty Images, si cenu převezme v pondělí v podvečer v Křížové chodbě pražské Staroměstské radnice. V soutěži fotografie hodnotilo téměř 10.000 lidí, skoro 2000 z nich zvolilo jako nejpůsobivější snímek záchranářů z haitské reportáže Jarmily Kovaříkové.   Za Czech Press Photo o tom informovala Gabriela Zajícová. Výstavu Czech Press Photo vidělo od poloviny loňského listopadu do dnešního dne přes 40.000 lidí.     Snímky Kovaříkové zabodovaly loni na podzim také u poroty. Získala za ně první cenu v kategorii Reportáž. Kovaříková odjela na začátku roku 2010 na Haiti s kamarádkou s cílem fotit. "Nechtěli jsme fotit mrtvoly, protože už takových fotek bylo moc, mě zajímalo, jak se tam vrací život v uvozovkách do normálu," řekla na podzim ČTK Kovaříková.   Mladá fotografka vyhledává zajímavá témata po celém světě. Fotografovala například děti ulice v kanálech ukrajinské Oděsy, nedávno se vrátila z africké Etiopie, kde sledovala dětské prostitutky a pracující děti žijící v kobkách.   Fotografie z Haiti měla úspěch i v hlavní kategorii. Za snímek zraněné haitské dívky dostal slovenský volný fotograf Martin Bandžák cenu Czech Press Photo za novinářskou fotografii roku 2010. Získal za to peněžitou odměnu ve výši 120.000 korun a skleněnou plastiku Křišťálové oko.   Grant Prahy spojený s ročním tvůrčím stipendiem k nafocení metropole získal loni na podzim fotograf ČTK Roman Vondrouš, který uspěl i v dalších kategoriích. Čestné uznání v kategorii Reportáž získal Igor Zehl z ČTK za snímky návštěvníků, kteří si prohlíželi soubor pláten Slovanská epopej Alfonse Muchy.   Výstava Czech Press Photo skončí v pondělí 31. ledna. Otevřená bude i o posledním lednovém víkendu od 10:00 do 18:00 hodin. Vstupné činí pro dospělé 100 korun, pro studenty a seniory 60 korun.   hck mkv  