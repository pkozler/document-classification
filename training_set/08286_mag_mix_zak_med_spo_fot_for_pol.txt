 Britský poslanec prozradil, že fotbalista Giggs měl aféru  --------------------    Ke zpravodajství: FOTO ve Fotobance  ID foto:  P201105140345801 ,  F201104130170801 ,  F201105230596001    --------------------    Londýn 24. května (zpravodaj ČTK) - Poslanec britského parlamentu v pondělí v parlamentní debatě uvedl, že slavným fotbalistou, který se snaží prostřednictvím soudních příkazů zabránit zveřejnění svého údajného mimomanželského románku, je záložník Manchesteru United Ryan Giggs. Prohlášení poslance Johna Hemminga završilo několikatýdenní tahanice kolem celebrit, které chtějí předejít zveřejnění svých jmen v tisku v souvislosti s aférami, ale jejich totožnost je přesto veřejným tajemstvím kvůli sociálním sítím jako je Twitter.   Kontroverze dnes z titulních stránek všech britských listů vytlačila ostatní aktuality včetně návštěvy amerického prezidenta Baracka Obamy. Podle britských médií spory kolem preventivních soudních příkazů přerostly ve frašku. Premiér David Cameron prohlásil, že situace je neudržitelná, a přislíbil revizi zákona.   Již několik týdnů v Británii roste odpor vůči nynějšímu stavu, kdy média nesmějí jmenovat celebrity, kterým se podařilo získat preventivní soudní příkaz zabraňující informovat o jejich eskapádách. Často se přitom do médií dostala jména jejich milenek, které neměly prostředky na to, aby dosáhly téhož. Londýnské listy tak již dlouho psaly o tom, že bývalá miss Wales Imogen Thomasová měla poměr se slavným ženatým fotbalistou, ale nemohla uvést se kterým.   Před necelými dvěma týdny se Giggsovo jméno spolu s dalšími celebritami objevilo ve vzkazech na Twitteru a jeho identita byla veřejným tajemstvím. Giggs pak podal žalobu na Twitter.   V neděli pak bez uvedení jména jeho snímek otiskl list Sunday Herald ve Skotsku, které má oddělený justiční systém. Liberálnědemokratický poslanec Hemming pak využil imunity pro parlamentní debaty a v pondělí Giggse jmenoval. Učinil tak prý především proto, že Giggs žaloval uživatele sociální sítě. "Když Ryana Giggse jmenovalo 75.000 lidí na Twitteru, je zjevně nepraktické je všechny uvěznit," řekl.   "Dokud nežaloval Twitter, nebylo v zájmu veřejnosti jeho jméno zveřejnit... Když máte tým drahých právníků, kteří honí obyčejné lidi a chtějí jim hrozit vězením za to, že 'drbají' na Twitteru o nějakém fotbalistovi, tak je to hluboce chybné," uvedl.   Sedmatřicetiletý velšský reprezentant Giggs hraje za Manchester United už skoro 20 let. Ženatý otec dvou dětí patří k nejznámějším fotbalistům v Británii a je považovaný za sportovního gentlemana.   V parlamentní debatě byl již dříve jmenován bývalý šéf banky Royal Bank of Scotland (RBS) Fred Goodwin, který chtěl preventivním soudním příkazem předejít zveřejnění své údajné aféry se zaměstnankyní banky. Goodwin byl terčem kritiky kvůli mnohamilionovým odměnám a důchodovému plánu. Jeho banku přitom musel mnohamiliardovou injekcí zachránit stát.   Londýnský soud nicméně v pondělí zamítl žádost bulvárního deníku The Sun, aby oficiálně zrušil příkaz nezveřejňovat Giggsovo jméno. Znamená to, že v anglických médiích může být Giggsovo jméno zmiňováno jen v souvislosti s Hemmingovým vystoupením v parlamentě. Stejně tak Imogen Thomasová nesmí říct novinářům svou verzi celého příběhu a novináři se na ni nemohou ptát ani Giggse.   Stanislav Mundil kš  