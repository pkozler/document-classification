 Největší americké banky chtějí organizovat prodej akcií AIG  New York 14. ledna (ČTK) - Největší americké banky mají eminentní zájem na tom, aby mohly zorganizovat chystaný sekundární prodej akcií amerického pojišťovacího ústavu American International Group (AIG). Advokátní kancelář Davis Polk &amp; Wardwell LLP, která bude organizátory emise vybírat, podle agentury Reuters ve čtvrtek osobně navštívili nejvyšší šéfové ústavů JPMorgan Chase &amp; Co, Morgan Stanley a Bank of America.   Přítomnost generálních ředitelů není v této fázi procesu obvyklá, což ukazuje na to, že banky mají o zakázku značný zájem. Objem nabízených akcií by mohl dosáhnout až 20 miliard dolarů (zhruba 370 miliard Kč), což by byla jedna z největších nabídek akcií v historii.   Předpokládá se, že banky za poradenství a za zorganizování celého procesu nabídnou sníženou cenu. Oželí tak část zisků výměnou za to, že se budou moci zúčastnit prestižní akce, jakou historický prodej akcií AIG podle pozorovatelů představuje. V roce 2008, když eskalovala finanční krize, kdysi věhlasnou pojišťovnu zachránila americká vláda. Ta je dodnes jejím největším akcionářem.   Pokud se objem prodávaných akcií vyšplhá na předpokládaných 20 miliard dolarů, banky by podle zdroje Reuters mohly na poplatcích inkasovat zhruba 150 milionů dolarů (asi 2,8 miliardy Kč). To je 0,75 procenta z celkového objemu a zhruba polovina toho, co si prestižní banky za tuto práci obvykle říkají. Pokud ale teď nabídnou výhodnou cenu, mohou si tím otevřít dveře k dalším zakázkám od AIG.   Objem prodávaných emisí nebyl ještě stanoven. Kdyby se ale vyšplhal na 20 miliard dolarů, byla by tato emise v první desítce podle jakéhokoli měřítka. Tedy bez ohledu na to, zda jde o primární nabídku (IPO), nebo jen o sekundární, jako je tato.   Generální ředitel AIG Robert Benmosche má na dnešek naplánovanou schůzku s americkým ministrem financí Timothym Geithnerem. Vláda totiž AIG vlastní právě přes ministerstvo. Až dnes bude uzavřena smlouva o rekapitalizaci pojišťovny, bude mít ministerstvo v AIG podíl 92,1 procenta. Když se vláda v září 2008 rozhodla AIG zachránit před kolapsem, postupně do ní vložila až 182 miliard dolarů (asi 3,4 bilionu Kč).   První prodej akcií AIG v rámci připravované sekundární nabídky se patrně neodehraje dřív, než v druhé polovině května. AIG totiž musí burzovní komisi nejprve předložit zprávu o hospodaření za první čtvrtletí. Pokud by ale byly všechny podmínky splněny, teoreticky se prodej mohl uskutečnit už v březnu.   Akcie AIG se nyní prodávají asi za 57 dolarů. To je zhruba deset procent pod ročním maximem, jinak je to ale jen zlomek ceny z roku 2008, než firmu převzala vláda. Akcie byly mezitím rozštěpeny, aby se s nimi dalo vůbec na burze obchodovat, neboť jejich kurz spadl skoro na nulu. Pokud se tedy přihlédne k štěpení, pak by kurz akcií AIG v roce 2008 činil více než 1000 dolarů, než začal padat.   spr vju  