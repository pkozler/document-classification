 Menší cesty Zlínského kraje jsou sjízdné se zvýšenou opatrností  Zlín 7. ledna (ČTK) - Vedlejší tahy ve Zlínském kraji jsou dnes ráno sjízdné jen se zvýšenou opatrností. Některé silnice pokrývají zbytky rozbředlého sněhu. Na Valašsku pak na menších cestách ve vyšších polohách leží ujetá vrstva sněhu do tří centimetrů, místy jsou vyjeté ledové koleje. Vyplývá to z informací Ředitelství silnic a dálnic ČR.   Komunikace první třídy v kraji jsou převážně holé, mokré a sjízdné bez omezení. Teplota se ve Zlínském kraji ráno pohybovala od nuly do sedmi stupňů Celsia. Podle meteorologů by si motoristé měli až do pondělí dát pozor na možnou tvorbu ledovky, která již trápí řidiče v jiných oblastech Česka.   Denní teploty sice stoupnou nad nulu a sníh začne tát, v noci však bude opět namrzat a vytvářet ledovku. Český hydrometeorologický ústav také varoval, že kvůli tání se mohou zvednout hladiny řek. Ode dneška tak ve Zlínském kraji platí povodňová bdělost, v některých krajích dokonce pohotovost.   jav rot  