 České hutnictví zvýšilo výrobu do konce září o čtvrtinu  Praha 5. ledna (ČTK) - České hutnictví pokračuje v pozvolném zotavení z hospodářské krize, výroba ocelářského průmyslu se od ledna do konce září loňského roku meziročně zvýšila o 25 procent. Tržby českých hutních podniků v tomto období vzrostly o 12,3 procenta na 71,6 miliardy korun. Vyplývá to z informací Hutnictví železa, které sdružuje přední hutnické společnosti v tuzemsku.   V roce 2009 klesla výroba v českém hutnictví o 27 procent a ocelářské firmy se propadly do celkové ztráty 4,1 miliardy korun. V loňském roce ale rostl počet zakázek, ve třetím čtvrtletí o více než 40 procent.   Provozní hospodářský výsledek tuzemského hutnictví za první tři loňská čtvrtletí činil 126 milionů korun. Za stejné období roku 2009 přitom české hutnictví vykázalo ztrátu 3,1 miliardy Kč.   Podle Miroslava Svobody z Hutnictví železa zotavení českého hutnictví pomáhá především růst zakázek v Německu. Pozitivní vývoj také přináší zakázky z Francie, Švédska či Holandska. "Pozitivní signály přicházely rovněž z USA a zejména z Číny, kde masivní investice státu podpořily výrobu a odbyt evropských výrobků," dodal Svoboda. Cash-flow tuzemských firem podle Svobody roste a klesá splatnost jejich pohledávek.   Dodávky hutních výrobků na zahraniční trhy se loni do konce září meziročně zvýšily o 26 procent. Tržby z přímého vývozu meziročně vzrostly o 28 procent.   Objem výroby válcovaného materiálu vzrostl o 23,6 procenta. Produkce ocelových trubek se zvýšila o 30,9 procenta. Svařovaných trubek se za první tři loňská čtvrtletí vyrobilo o 11,2 procenta více než během stejného období roku 2009.   Růst cen vstupních surovin podle Svobody v loňském roce vytvářel tlak na zvyšování cen ocelářských výrobků. Za první tři čtvrtletí 2010 se zvýšily ceny energetického uhlí v průměru o 37 procent, cena železné rudy stoupla o 43,6 procenta a ceny šrotu se zvýšily téměř o polovinu.   Průměrný počet zaměstnanců v českém hutnictví do konce září klesl o 7,7 procenta. Klesly také mzdy, a sice o 4,3 procenta.   "V období 1. až 3. čtvrtletí roku 2010 lze v meziročním srovnání stále ještě hovořit o růstu dynamiky výroby a zakázek. Nicméně třetí čtvrtletí roku přispělo k hodnocení celého období spíše negativně. Úroveň předkrizové výroby a zejména tržeb dosažena prozatím nebyla a nelze to předpokládat ani v dalším průběhu roku," uvedl Svoboda.   Hutnictví železa sdružuje mimo jiné podniky ArcelorMittal Ostrava, Evraz Vítkovice Steel nebo Třinecké železárny.   lko vju  