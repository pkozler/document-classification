 Turisté opět musí platit za vstup na Horní můstek nad Macochou  --------------------    Ke zpravodajství: FOTO ve Fotobance  ID foto:  F200911090203501    --------------------    Vilémovice (Blanensko) 2. května (ČTK) - Za průchod na Horní můstek tyčící se nad propastí Macocha v Moravském krasu se po roční přestávce opět vybírá vstupné. ČTK to dnes řekl starosta Vilémovic František Kala (KDU-ČSL). Peníze nevybírá obec, ale podnikatel Jiří Tichopád, který si cestu i celé dno propasti od Vilémovic pronajímá za částku 100.000 korun ročně. Jeskyňáři ale tento postup odmítají. O vstupné na můstek se vedou vleklé spory.   Obci patří nejen silnice, po níž je nutné při cestě na můstek projít, ale i dno této přírodní turistické atrakce na Moravě. Můstek ale Vilémovice nevlastní.   Výběrčí za průchod na můstek se u něj objevili v sobotu. Dospělí platí za pohled do 138,7 metru hluboké propasti Macochy 20 korun, děti polovinu.   Obec se před lety snažila vybírat peníze sama. Po hádkách ale od toho upustila a cestu pronajala Tichopádovi. Ten pak začal vstupné vybírat sám.   "Vybírání vstupného, nebo v tomto případě průchodného, je podle nás neoprávněné. Věcí se budou zabývat naši právníci," řekl dnes ČTK vedoucí Správy jeskyní Moravského krasu Jiří Hebelka. Můstek navštíví ročně přes půl milionu turistů. Předem neohlášené vybírání vstupného je podle Hebelky překvapením pro cestovní kanceláře, které částku nezahrnuly do cen zájezdů.   Loni podnikatel Tichopád uvažoval dokonce o tom, že Horní můstek ohradí plotem postaveným na cestě pronajaté od Vilémovic. Správa Chráněné krajinné oblasti Moravský kras mu to ale neumožnila.   Do sporů vstoupil i Klub českých turistů (KČT), jenž v minulosti vyzval veřejnost, aby za vstup na můstek neplatila. Při vybírání poplatků se odehrálo již několik dramatických hádek.     Můstek vznikl přes 133 lety. Byl celoročně volně přístupný. Je v majetku státu, který jej před pěti lety za půl milionu korun opravil. Vilémovice si před asi 60 lety vydělaly vybíráním vstupného za vstup na můstek na plynofikaci obce. Pak přestaly peníze vybírat. Dlouhodobou snahou obce je opět získat finanční podíl z turistickém ruchu v Moravském krasu.   Vladimír Klepáč hj  