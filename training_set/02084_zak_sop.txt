 Boleslavští policisté odhalili varnu pervitinu, výrobce zadrželi  Úherce (Mladoboleslavsko) 31. ledna (ČTK) - Policisté stíhají pětadvacetiletého muže a čtyřiapadesátiletou ženu z obce Úherce na Mladoboleslavsku kvůli výrobě a distribuci pervitinu. Varnu pervitinu odhalili kriminalisté minulý pátek, řekl ČTK mluvčí boleslavské policie Ladislav Mareš. Oběma pachatelům hrozí až pětileté vězení.   Muž vyráběl pervitin ve svém domě v Úhercích nedaleko Dobrovice za pomoci laboratorního a varného skla, s použitím různých chemikálií a léčiv. Drogu pak distribuoval dál. "Pervitin od něho přebírala mimo jiné také čtyřiapadesátiletá žena, která drogy předávala i prodávala v jedné firmě v Dobrovici i na jiných místech," uvedl Mareš.   Distributorku policisté zadrželi minulý čtvrtek, výrobce o den později. Při domovní prohlídce v domku v Úhercích policisté objevili také několik gramů drogy, zajistili i sušené rostliny konopí. Výrobce i distributorku obvinili z trestného činu nedovolená výroba a jiné nakládání s omamnými a psychotropními látkami a jedy. Oba obvinění jsou stíháni na svobodě.   zik jpt  