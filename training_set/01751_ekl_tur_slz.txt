 Thajsko zakázalo potápění v mořských parcích kvůli korálům  Bangkok 20. ledna (ČTK) - Thajsko dnes zakázalo potápění v sedmi mořských parcích, které s oblibou navštěvovali turisté. Cílem zákazu s dobou platnosti na neurčito je ochránit korálové útesy, jejichž stav se zhoršuje. Oznámila to agentura AP.   Zákaz se vztahuje na 22 míst v parcích, kde 80 nebo více procent korálových útesů bledne. Podmořské parky se nacházejí v Andamanském moři u západního pobřeží Thajska.   Zotavování korálů bude monitorováno až do odvolání zákazu, prohlásil šéf úřadu pro národní parky Sunan Arunnopparat.   Opatření zřejmě poškodí velmi lukrativní turistický průmysl. V loňském roce očekávalo Thajsko na 16 milionů zahraničních turistů, které sem lákají zejména pláže.   Úřady počítají s vysvětlovací kampaní o situaci pro cestovní agentury, turisty i thajskou veřejnost, informoval dále Arunnopparat. A se zákroky se počítá i proti ilegálnímu rybolovu.   Blednutí korálů nastává, když jsou korály stresované a vypuzují řasy, které v nich žijí a dodávají jim barvu. Oslabené korály pak mohou být snadno poškozeny, ať už lidmi, nebo také lodními kotvami i bójemi. A dlouhodobý stres může korály zabít úplně, v důsledku čehož ztratí útočiště i zdroje potravy ryby.   Problém je často způsoben změnami ve vodě, ať už jde o nárůst teplot, sedimentaci nebo kyselost. Korály se mohou zotavit, pokud se do nich vrátí řasy, ale jsou stále výrazně oslabené a také náchylnější k chorobám.   Oteplení vod v asijsko-tichomořském regionu způsobilo už loni značné škody na korálových útesech i v Indonésii, Malajsii a Vietnamu.   Mořští biologové ze Společnosti pro ochranu divoké přírody (WCS) zaznamenali blednutí korálů u indonéské provincie Aceh, kde teplota povrchových vod vyšplhala na téměř 34 stupně Celsia. To je o téměř čtyři stupně více než je dlouhodobý průměr. A následné průzkumy ukázaly, že 80 procent korálů uhynulo.   hit hej  