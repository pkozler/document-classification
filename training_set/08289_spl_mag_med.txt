 ČT začne vysílat třetí řadu reality show Den D  Praha 3. ledna (ČTK) - Diváci České televize se mohou těšit na nové díly oblíbeného pořadu Den D, v němž si pětice bohatých investorů vybírá projekty, do kterých vloží své peníze. Ve třetí sérii rozdělí mezi české vynálezce, kutily a autory zlepšováků 14 milionů korun. Reality show se bude vysílat od 6. ledna každý čtvrtek ve 20:55 na programu ČT1, informoval ČTK Tomio Okamura ze společnosti Miki Travel Prague.   Na úvod si tvůrci přichystali speciální rekapitulační díl Den D - rok poté, který se ohlédne za nejzajímavějšími projekty druhé řady. Třetí řada Dne D vstoupí do vysílání ve čtvrtek 13. ledna a ve třinácti dílech přinese i několik změn.   Uchazeči nyní mohli žádat o investici až tři miliony korun, tedy dvojnásobek toho, co v předcházejících řadách. Obměněná bude i sestava investorů, v níž Ondřeje Bartoše nahradil Ivan Pilný, jehož diváci dobře znají už z první řady. Jeho kolegy budou opět Dana Bérová, Marta Nováková, Tomio Okamura a Michael Rostock-Poplar.   Novinkou je i speciální budka, v níž mohou uchazeči komentovat rozhodnutí investorů, takže prý nebude nouze o peprné výroky. Šanci představit své projekty před kamerami dostalo více než 50 vybraných uchazečů či začínajících podnikatelů. Celkově se do reality show Den D přihlásilo již přes 1000 lidí, z toho více než 400 do chystané třetí řady.   Televizní formát s podnikatelskými projekty vynalezli v Japonsku, kde jej vysílali v letech 2001 až 2004. V lednu 2005 pořad pod názvem Dragon's Den poprvé odvysílala britská televizní stanice BBC2. ČT byla první televizí střední Evropy, která vsadila na pořad tohoto typu.   phg kš  