 PPF bance stoupl do března čistý zisk o polovinu na 324 mil. Kč  Praha 6. května (ČTK) - Tuzemské PPF bance stoupl podle českých účetních standardů v prvním čtvrtletí čistý zisk meziročně o 54 procent na 324,4 milionu korun z loňských 211,1 milionu Kč. Bilanční suma klesla o 13 procent na 51,2 miliardy Kč. O výsledcích dnes banka informovala ČTK v tiskové zprávě.   "Čistý zisk za první čtvrtletí roku 2011 ukazuje, že stanovená strategie dovoluje bance dosahovat nadstandardních výsledků i v období poklesu tempa růstu ekonomiky,” uvedl předseda představenstva a generální ředitel banky Petr Milev. Banka podle něj profitovala z kvality svého úvěrového portfolia, rostoucích čistých úrokových výnosů a také ze zvyšujícího se podílu výnosů z poplatků a provizí. Bilanční suma klesla především kvůli sezonnímu poklesu krátkodobých vkladů municipálních klientů.   Objem úvěrů poskytnutých klientům meziročně poklesl o 13,65 procenta na 16,7 miliardy Kč. Banka snížila podíl klasifikovaných úvěrů na celkových úvěrech klientům na 6,06 procenta z 10,19 procenta před rokem. Podíl pochybných a ztrátových úvěrů se za první čtvrtletí snížil ze 6,28 na 3,2 procenta objemu všech úvěrů klientům. Kapitálová přiměřenost PPF banky se pohybuje kolem úrovně 12 procent.   Čisté výnosy z poplatků a provizí jsou meziročně sedminásobně vyšší a vzrostly na 172,7 milionu Kč. Čisté úrokové výnosy meziročně stouply o 32,3 procenta na 292,4 milionu Kč.   PPF banka je součástí mezinárodní investiční skupiny PPF. Držitelem 92,96 procenta akcií banky je PPF Group N.V., podíl 6,7 procenta drží Hlavní město Praha. Skupina PPF je jednou z největších investičních a finančních skupin v regionu střední a východní Evropy s aktivy téměř 12 miliard eur (294 miliard Kč).   fd vju  