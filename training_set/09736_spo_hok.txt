 V Utkání hvězd KHL nebude vedle Jágra chybět ani Hašek  Zprávu jsme rozšířili od čtvrtého odstavce.   --------------------    Moskva 14. ledna (ČTK) - Čtyři čeští hokejisté se představí v zahajovacích formacích Utkání hvězd KHL, které se hraje 5. února v Petrohradu. Ve výběru Jaromíra Jágra se za Východní konferenci dostali v hlasování příznivců k ikoně Omsku také jeho kluboví spoluhráči - obránce Martin Škoula a útočník Roman Červenka. Do týmu Alexeje Jašina ze Západní konference fanoušci vybrali brankáře Dominika Haška ze Spartaku Moskva, který na konci ledna oslaví už šestačtyřicáté narozeniny.   Hašek, který získal 32.615 hlasů, sice ve statistikách není s výjimkou zápasů s čistým kontem ve své premiérové sezoně v KHL v popředí, ale volby pro Utkání hvězd ukázaly popularitu dvojnásobného vítěze Stanleyova poháru a olympijského vítěze z Nagana. V týmu Západu spolu s bývalým hráčem Chicaga, Buffala, Ottawy, Detroitu a naposledy Pardubic budou také obránci Alexandr Guskov z Jaroslavle (29.811 hlasů), Sandis Ozolinš z Dinama Riga (29.115) a útočníci Sergej Mozjakin (28.271) a Maxim Sušinskij (26.394).   Tým Jaromíra Jágra má v nominaci vedle Škouly (38.696) a Červenky (43.795) také čtvrtého hráče Omsku, finského gólmana Karriho Rämöa, jenž celkově vládl s 55.459 hlasy. Šestici doplňují bek Ilja Nikulin z Kazaně (38.299) a forvard Alexandr Radulov z Ufy (33.374).   Jágr, který propůjčil své jméno jednomu z výběrů, nebude chybět ani na třetím Utkání hvězd KHL. Ostatní tři Češi hrají soutěž první sezonu, takže si atmosféru exhibice vychutnají poprvé. Jágr s Haškem, dvě největší české osobnosti v historii NHL, se setkali na All Star Game slavné zámořské soutěže celkem čtyřikrát, naposledy v roce 2002 v Los Angeles.   Letošní Utkání hvězd KHL se hraje novým systémem, kdy proti sobě nastoupí týmy Západní a Východní konference. V minulých dvou letech šlo o souboj Jašinova výběru ruských hráčů proti Jágrovu týmu zahraničních hokejistů. Další krokem při stavbě kádru bude volba druhých pětek a druhých gólmanů, které mezi 15. a 22. lednem vyberou média.   Už v současné době má český hokej mezi hráči stejné početné zastoupení jako loni v Minsku, kde se podíleli na výhře Jágrova týmu 11:8 také Karel Rachůnek s Jiřím Hudlerem tehdy z Dynama Moskva a Josef Vašíček z Jaroslavle. Na lavičce stál také Miloš Říha ze Spartaku Moskva.   V roce 2009 na Rudém náměstí v Moskvě pod širým nebem se premiérové akce zúčastnilo hned sedm českých zástupců. Vedle Jágra také jeho bývalý spoluhráč z Omsku Jakub Klepiš, Jan Marek s Jaroslavem Kudrnou z Magnitogorsku, Pavel Brendl z Nižného Novgorodu, Rachůnek a trenér Vladimír Vůjtek z Dynama Moskva. I tehdy pod širým nebem zvítězil Jágrův celek 7:6.       jip nkr  