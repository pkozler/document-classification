 Do K. Varů se možná vrátí asi za tři roky stálý divadelní soubor  Karlovy Vary 5. ledna (ČTK) - Do Karlových Varů se možná vrátí zhruba do tří let stálý divadelní soubor. Na jeho vzkříšení začal pracovat městský zastupitel Pavel Žemlička (KOA) a projekt má i podporu magistrátu. Na letošek vyčlenil v rozpočtu pro tyto účely milion korun. Už letos by měli herci nastudovat minimálně jednu premiéru, její uvedení je naplánováno na září, informoval ČTK primátor Petr Kulhánek (KOA).   Projekt na vzkříšení místního divadelního souboru, jenž město zrušilo v roce 2004, je podle Žemličky rozložen do období tří let. Letos chce především najít uměleckého šéfa budoucího souboru, který by měl připravit dramaturgii na další dva roky včetně letošního představení. "Titul, jenž chceme uvést v premiéře, hledáme. Původně jsme uvažovali o komorním představení, ovšem nakonec to bude patrně hra pro velkou scénu," uvedl Žemlička.   Kdo by měl v novém souboru hrát, není zatím jasné. Žemlička k tomu řekl, že chce oslovit některé herce, kteří kdysi v karlovarském divadle působili. Mezi nimi třeba Lucii Domesovou. Další herce by měl potom hledat umělecký šéf vždy pro jednotlivá představení. "Postupně by se tak měl vytvořit zárodek nového souboru, který by se mohl do tří let změnit ve stálý. Může se to podařit třeba i za dva roky, ale nic uspěchat nechceme," uvedl Žemlička.   Městské divadlo Karlovy Vary slouží po likvidaci stálého souboru jako scéna pro dovezená představení. Tak by mělo fungovat i nadále s tím, že jeho program bude postupně doplňovat produkce domácích divadelníků. Pro letošek mělo dostat od města původně 13,5 milionu korun, ale jeho rozpočet byl posílen ještě o další milion. "O obnovu místní divadelní tvorby se snažíme už několik let a teď by se to mohlo podařit," podotkl Kulhánek.   Karlovy Vary zrušily své divadelníky v březnu 2004 přes řadu protestů laické i odborné veřejnosti. Radnice svůj počin zdůvodňovala klesající návštěvností a vysokými náklady na provozování vlastního souboru. Poté město pronajalo scénu na čtyři roky pražskému Divadlu Na zábradlí Karla Heřmánka. Od ledna 2008 divadlo začala provozovat, a dosud také provozuje, obecně prospěšná společnost Karlovarské městské divadlo.   Vladimír Meluzín snm  