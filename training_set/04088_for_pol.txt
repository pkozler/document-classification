  Ke zpravodajství: PROFIL; FOTO ve Fotobance   Do hodiny vydáme PROFIL s vizitkou nového libanonského premiéra Nadžíba Míkátího.   ------------------------------    Kandidát Hizballáhu Míkátí byl jmenován libanonským premiérem  --------------------    Ke zpravodajství: FOTO/aktuality   Zprávu jsme přepracovali po jmenování Míkátího premiérem. Doplnili jsme informace o jmenování v 1. a 2. odstavci a Harírího kritiku násilností ze strany v 8. odstavci.   --------------------    Bejrút 25. ledna (ČTK) - Libanonský prezident Michel Sulajmán dnes jmenoval premiérem Nadžíba Míkátího, kterého podporuje šíitské hnutí Hizballáh. Informovala o tom agentura Reuters. Míkátímu už dřív během dne vyjádřilo podporu 68 ze 128 libanonských poslanců. Proti nově jmenovanému premiérovi dnes demonstrovaly tisíce lidí, v Tripolisu dokonce napadli vůz arabské televize Al-Džazíra. Míkátí i dosavadní premiér Saad Harírí vyzývaly demonstranty, aby se zdrželi násilností.   Harírího vláda padla před dvěma týdny, kdy z ní odešli ministři nominovaní Hizballáhem. Šíitské hnutí později získalo podporu poslanců bloku drúzského vůdce Valída Džumbláta, který byl dříve Harírího spojencem, a podařilo se mu prosadit Míkátího do čela vlády. O složení kabinetu chce nově jmenovaný premiér začít jednat ve čtvrtek.   Harírího stoupenci obvinili v pondělí Hizballáh z provedení státního převratu s cílem dostat Libanon pod kontrolu íránských duchovních vůdců. V Íránu je většinovým náboženstvím šíitský islám a Hizballáh má na Teherán úzké vazby.   Kvůli politickému vývoji vyzvali Harírího příznivci Libanonce k uspořádání "dne hněvu". Do ulic tak vyšly tisíce demonstrantů. Přestože však dosavadní premiér požadoval nenásilné vedení protestů, demonstrace poznamenalo několik střetů.   V jižní části Bejrútu demonstranti zablokovali silnici zapálenými pneumatikami a převrácenými popelnicemi. Proti demonstrantům zasáhla armáda: vojáci několikrát varovně vystřelili do vzduchu, nikdo ale při střetu nebyl zraněn.   Pneumatiky pálili protestující i v Tripolisu. Zde také napadli a zapálili vůz Al-Džazíry, jejíž reportéři utekli před davem do jedné z blízkých budov. "Pokud armáda brzy nezasáhne, budeme v nebezpečí," uvedl v živě odvysílaném telefonátu jeden z napadených novinářů.   Míkátí dnes vyzval všechny demonstranty ke klidu a prohlásil, že chce zastupovat všechny obyvatele Libanonu. "Toto je demokratický proces. Chci zachránit svou zemi," řekl ke své kandidatuře na předsedu vlády.   Násilnosti odmítl i Harírí. "Rozumím vašim pocitům," vzkázal demonstrantům. "Tento hněv by nás ale neměl dovést k tomu, co odporuje našim hodnotám a naší víře, že demokracie je naší spásou," řekl.   Nepokoje v Libanonu vypukly poté, co Hizballáh stáhl své ministry z Harírího prozápadní vlády. Šíitské hnutí si tak chtělo vynutit, aby vláda zastavila spolupráci se Zvláštním tribunálem OSN pro Libanon (STL). Tribunál vyšetřuje okolnosti vraždy někdejšího premiéra Rafíka Harírího v roce 2005 a očekává se, že obviní i členy Hizballáhu. Saad Harírí ale požadavek Hizballáhu odmítl a trvá na objasnění vraždy svého otce.   str mik  