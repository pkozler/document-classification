 Austrálie obnoví sporný vývoz živého skotu do Indonésie  Sydney 6. července (ČTK) - Austrálie obnoví vývoz živého skotu do Indonésie, který před měsícem zastavila kvůli obavám z krutého zacházení se zvířaty. Australský ministr zemědělství se domnívá, že indonéská jatka splňují australské standardy, a proto dnes dočasný zákaz zrušil.   Vývoz živých krav do Indonésie ročně dosahuje objemu v hodnotě 330 milionů australských dolarů (5,8 miliardy korun). Vláda ho zastavila 7. června poté, co televize odvysílala záznam krutých porážek na indonéských jatkách. Zákaz měl platit šest měsíců.   "Zrušil jsem dočasné nařízení, abychom mohli podporovat... pro Austrálii a Indonésii vzájemně výhodný obchod," prohlásil podle Reuters ministr Joe Ludwig. Podle nového systému budou jatka muset prokázat, že splňují požadavky na zacházení se zvířaty. Úřady také zdokonalí systém, který umožňuje sledovat zvíře na cestě z ohrady na porážku, řekl ministr.   Australská menšinová vláda byla kvůli zákazu vývozu pod tlakem chovatelů dobytka, kteří varovali před poklesem ceny hovězího masa a úbytkem pracovních míst. Skupiny na ochranu zvířat naopak po Canbeře žádaly úplný zákaz vývozu živého dobytka.   Rozhodnutí přišlo den před návštěvou šéfa australské diplomacie Kevina Rudda v sousední Indonésii. Náměstek indonéského ministra zahraničí zrušení zákazu označil za "skvělou zprávu".   Vývoz živého hovězího dobytka představuje až 40 procent indonéské spotřeby hovězího masa; Indonésie nakupuje z Austrálie zhruba půl milionu kusů ročně, což je asi 60 procent celkového objemu australského vývozu živého hovězího dobytka. V Indonésii funguje asi 770 jatek a jen v pěti z nich se používá omráčení zvířete před porážkou pistolí, které používají australská jatka.   Televize ABC ale 30. května odvysílala záznam z indonéských jatek, na nichž byla zvířata bičována, bita a mrzačena a jak umírala dlouhé minuty poté, co jim byla opakovaně podříznuta hrdla. Podle místních úřadů citovaných agenturami je indonéská metoda porážky zvířat založena na islámských zvyklostech, podle nichž aby bylo maso "halál", tedy vhodné pro konzumaci muslimů, musí zvíře vykrvácet.   kne hej  