 Mahenovo divadlo v sobotu hostí reprezentační ples města Brna  --------------------    Ke zpravodajství: FOTO ve Fotobance  ID foto: P201001230514101, P201001230515501, P201001230511101   --------------------    Brno 14. ledna (ČTK) - Mahenovo divadlo se v sobotu podruhé stane dějištěm reprezentačního plesu města Brna. Díky speciálně vyrobenému parketu, který překryje hlediště a spojí ho s jevištěm, vznikne unikátní prostor obklopený lóžemi. O vstupenky na Ples před oponou, jak se slavnost nazývá, byl velký zájem. Zbývají už jen lístky do třetího pořadí, což jsou místa prakticky pod stropem divadla. ČTK to řeka Šárka Motalová z pořádajícího Národního divadla Brno.   Inspirace pro uspořádání plesu v historické divadelní budově s působivou výzdobou přišla do Brna z Vídně, kde je ples v opeře vrcholem společenské sezony. "Naší ambicí je vytvořit třetí vrchol trojúhelníku vrcholných kulturně společenských akcí a zařadit se po bok vídeňského a bratislavského plesu v opeře," uvedl ředitel Národního divadla Brno Daniel Dvořák. Podobná akce se koná také 5. února ve Státní opeře Praha.   Na brněnský ples si pořadatelé pozvali řadu českých celebrit i zahraničních hostů. Moderátorem bude Marek Eben, na parketu se představí účastníci televizní taneční soutěže StarDance IV... když hvězdy tančí Monika Absolonová a Saša Rašilov. Známá jména se postarají také o hudební program.   "Hlavními hvězdami druhého ročníku budou světoznámá operní pěvkyně Eva Urbanová, německý zpěvák Lou Bega, celosvětově proslulý především díky hitu Mambo No. 5, popová zpěvačka Sandra nebo Miro Žbirka, který vystoupí se zpěvačkou Marthou," řekl Pavel Bartošek ze spolupořádající agentury. Počet zahraničních účinkujících doplní mexický dirigent José Areán, který povede operní orchestr.   Součástí večera je kromě kulturního programu a tance také charitativní aukce, jejíž výtěžek směřuje na projekt chráněného bydlení občanského sdružení Práh. Loni se při charitativní dražbě mezi hosty vybralo 361.000 korun.   tmd kš  