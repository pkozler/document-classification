 Americké akcie v pondělí stouply díky optimismu ohledně zisků  New York 25. ledna (ČTK) - Americké akcie v pondělí posílily díky optimismu ohledně firemních zisků. K růstu výrazně přispěly těžební společnosti a technologické firmy. Americký dolar se však propadl na nové dvouměsíční minimum vůči euru.   Nejsledovanější Dow Jonesův index se zvýšil o 0,92 procenta na 11.980,52 bodu. Přiblížil se tak k psychologicky důležité hranici 12.000 bodů. Širší index Standard &amp; Poor's 500 vzrostl o 0,58 procenta na 1290,84 bodu a index technologického trhu Nasdaq Composite stoupl o 1,04 procenta na 2717,55 bodu.   "Trh tlačí vzhůru silné firemní zisky," uvedl analytik Keith Springer ze společnosti Springer Financial Advisors. Výrobce hliníku Alcoa posílil o čtyři procenta poté, co předpověděl pokračující růst poptávky po tomto kovu. Největší světový producent čipů Intel si připsal dvě procenta díky zprávě o zvýšení dividendy a novém programu na zpětný odkup vlastních akcií za deset miliard dolarů (177 miliard Kč).   Na devizovém trhu euro popáté za sebou posílilo vůči dolaru, jeho růst však zbrzdily přetrvávající obavy ohledně dluhových problémů v eurozóně. V závěru pondělního obchodování v New Yorku jednotná evropská měna vůči dolaru stoupla o 0,2 procenta na 1,3644 USD. Předtím se vyšplhala až na 1,3683 USD, tedy na nejvyšší úroveň za dva měsíce.   "Euro se velmi rychle dostalo velmi vysoko, a to za absence skutečného řešení dluhových problémů eurozóny. Proto se domnívám, že prozatím dosáhlo nejzazší hodnoty," uvedl analytik Brendan McGrath ze společnosti Western Union Business Solutions.   pmh jw  