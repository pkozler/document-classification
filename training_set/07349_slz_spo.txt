 Sokol doporučil vstup investora do Sazky při zachování vlastníků  Praha 15. ledna (ČTK) - Předsednictvo Sokola dnes doporučilo umožnit kapitálový vstup investora do Sazky a upřednostňuje zachování nynější vlastnické struktury loterijní firmy. ČTK to po jednání předsednictva sdělil náčelník České obce sokolské Miroslav Vrána. Podobné usnesení tento týden schválilo vedení Českého svazu tělesné výchovy. Ze tří uchazečů o Sazku, která čelí finančním problémům, jako jediný nežádá žádný podíl v loterijní firmě pouze Martin Ulčák. Sokol je po ČSTV druhým největším akcionářem Sazky a ve firmě drží 13,54 procenta akcií.   "Předsednictvo doporučuje umožnit kapitálový vstup silného investora do společnosti Sazka, který by řešil její dlouhodobé problémy s tím, že upřednostňuje zachování stávající vlastnické struktury," stojí ve zprávě předsednictva Sokola. Ten nyní posoudí nabídky všech finančních investorů a zahájí jednání s ostatními minoritními akcionáři o řešení situace loterijní firmy.   Akcionáři Sazky zatím dostali tři oficiální nabídky. Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc. Penta za to chce stoprocentní podíl v Sazce, Synot dvě třetiny akcií, jediný Ulčák přímý vstup do společnosti nepožaduje a netrvá ani na změně jejího vedení. Podnikatel Radovan Vítek, který skupuje dluhy Sazky a v pondělí zřejmě na Sazku podá insolvenční návrh, zatím žádnou oficiální nabídku nepředložil.   beh jw  