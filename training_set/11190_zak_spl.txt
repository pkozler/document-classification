 Policie obvinila dva cizince z krádeže lyží za 188.000 korun  Vrchlabí (Trutnovsko) 27. ledna (ČTK) - Trutnovští policisté obvinili osmadvacetiletého a čtyřiadvacetiletého cizince z krádeže lyžařského vybavení v Herlíkovicích na Trutnovsku. Oba muži jsou podezřelí, že v noci na úterý z půjčovny lyží ukradli věci za 188.000 korun. V případě prokázání viny jim hrozí až pět let vězení, informoval dnes ČTK mluvčí trutnovské policie.   Z půjčovny zloději ukradli peníze, pět desítek párů nových lyží, lyžařské helmy, boty a další vybavení. Podezřelé muže se podařilo zadržet policistům v Harrachově, v jejich automobilu našli také všechny kradené věci. Oba muži se ke krádeži doznali.   sja snm  