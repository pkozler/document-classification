 Billboard u Splitu prosí Pannu Marii, aby zemi uchránila od EU  --------------------    Ke zpravodajství: ilustrační FOTO ve Fotobance  ID foto: FO01024102   --------------------    Split (Chorvatsko) 17. ledna (ČTK) - Chorvatští odpůrci Evropské unie se u jadranského Splitu pomocí velkého  billboardu  obrátili na Pannu Marii, aby zemi uchránila od vstupu do tohoto bloku. Informoval o tom zpravodajský web portaloko.net. Současné průzkumy veřejného mínění navíc ukazují, že většina společnosti je k myšlence přičlenění lhostejná a dokonce odmítavá.   "Královno Chorvatů, ochraňuj nás před vstupem do Evropské unie," hlásá text na reklamní ploše, na které je Panna Marie vyobrazena. Je zde také příklad špatností, jež prý lze od unie očekávat. Mezi nimi jsou například geneticky modifikované potraviny, smrt kultury nebo dluhové područí.   Očekává se, že Chorvatsko evropský blok rozšíří v roce 2012. Podpora pro členství není ale v zemi silná. Jeden z posledních průzkumů veřejného mínění ukázal, že by pro ně hlasovalo jen 38 procent lidí. Vláda se proto před nadcházejícím referendem o přistoupení připravuje na kampaň, která má Chorvatům vysvětlit unijní výhody.   zpt mik  