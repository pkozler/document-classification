 Pořadí v čele domácí hitparády se nemění, stále vede Kabát  --------------------    Ke zpravodajství: FOTO ve Fotobance  ID foto: F201012150178801, P201007030540001, F201010060286801   --------------------    Praha 25. ledna (ČTK) - Pořadí v čele domácí prodejní hitparády se nemění, stále vede skupina Kabát s albem Banditi Di Praga. Pořadí se nezměnilo ani na dalších místech, na druhé příčce jsou Nightwork s albem Tepláky aneb Kroky Františka Soukupa, na třetím místě je deska Hany Hegerové Mlýnské kolo v srdci mém. Čtvrtá příčka stejně jako minulý týden patří výběru hitů Benefice černých koní Petra Hapky a Michala Horáčka. Na svých internetových stránkách to uvedla česká pobočka Mezinárodní federace hudebního průmyslu (IFPI).   Nightwork i Hegerová mají ještě alba ve druhé desítce hitparády, Hegerové Paběrky a pamlsky jsou jedenácté, debut Nightworku Respectmaja je šestnáctý. Tito interpreti uspěli i v nominacích na Ceny Anděl. Nightwork získali čtyři nominace (skupina roku, album roku, skladba roku a videoklip roku), Hegerová má nominace dvě (zpěvačka roku, album roku).   Změna v hitparádě nastala až na pátém místě, kde "posmrtné" album Michaela Jacksona nazvané prostě Michael nahradil Daniel Landa se soundtrackem k filmu Tacho, v němž zpěvák hraje hlavní roli. Jackson je nyní sedmý, když ho ještě předběhla CD a DVD nahrávka Michala Davida Mejdan roku. Na osmou příčku ze šesté sestoupil písničkář Xindl X s Praxí relativity.   Deváté místo patří stejně jako minulý týden nahrávce Sun Comes Out / Sale El Sol, kterou v rodné španělštině i angličtině natočila zpěvačka Shakira. Desítku nejprodávanějších nahrávek uzavírá kompilace hitů Top20.cz 2009/2.   Ve druhé desítce hitparády dále domácí interprety a kapely zastupují Marie Rottrová, Jan Spálený, David Koller a Tomáš Klus.   Ze zahraniční tvorby se dále na tuzemském trhu dobře prodávaly nahrávky Norah Jonesové, Pink, Richarda Müllera a Madonny.   Oficiální žebříček 50 nejprodávanějších alb a výběrů populární hudby publikuje česká pobočka IFPI každý týden na základě hlášení prodejen pokrývajících téměř polovinu objemu prodeje zvukových nosičů v České republice.        1. Kabát - Banditi Di Praga      2. Nightwork - Tepláky aneb Kroky Františka Soukupa      3. Hana Hegerová - Mlýnské kolo v srdci mém      4. Hapka/Horáček - Benefice černých koní      5. Daniel Landa - Tacho      6. Michal David - Mejdan roku      7. Michael Jackson - Michael      8. Xindl X - Praxe relativity      9. Shakira - Sun Comes Out / Sale El Sol      10. Různí - Top20.cz 2009/2     jir kš  