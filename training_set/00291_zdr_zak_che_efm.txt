 Vizitka podnikatele Josefa Šťávy  --------------------    Ke zpravodajství: FOTO ve Fotobance  ID foto:  FO02091817 ,  FO02091827    --------------------    Praha 1. června (ČTK) - Vizitka podnikatele Josefa Šťávy, dosavadního majitele společnosti Diag Human, který prodal akcie své firmy:     - V roce 1968 Šťáva jako student zemědělské fakulty emigroval do Švýcarska. Zde vystudoval biologii.   - Obchodovat s lidskou krví začal ještě před rokem 1989, z bývalé NDR exportoval velké množství krevní plazmy.   - Kvůli údajným obchodům se zbraněmi se o něj začala na konci 80. let zajímat komunistická vojenská kontrarozvědka. Podle týdeníku Respekt či podle Hospodářských novin ho vedla pod krycím jménem Upír.   - Po roce 1989 se Šťáva rozhodl rozjet obchody s krví i v Česku.   - Tisk například spekuloval, že v minulosti prodával infikovanou krev, násilně odebíranou vězňům z bývalé NDR. Kvůli těmto obviněním byl na Šťávu v Německu podle Hospodářských novin vydán zatykač. Nic se mu však neprokázalo.   - Jeho jméno figurovalo i v korupčním skandálu: byl podezřelý, že uplácel šéfy bavorského Červeného kříže, když jim prodával krev. Šťáva se hájil tím, že obchody podnikal ze Švýcarska, kde v té době nebylo trestné dávat provize obchodním partnerům.   - Deník Mladá fronta Dnes a další média v minulosti také napsala, že Šťáva stál u pokusu vyvézt do afrického státu Lesotho přes sto kilogramů hypnotika metachalonu, které se používá k výrobě drog. Interpol ale žádné viníky nenašel.   - V 90. letech Šťáva založil společnost Diag Human. Již 16 let vede arbitrážní spor s českým státem. Požaduje odškodné za to, že mu Česko v polovině 90. let zmařilo obchody s krevní plazmou. Tehdejší ministr zdravotnictví Martin Bojar totiž jeho činnost označil za podezřelou. Obchodní partneři se Šťávou poté rozvázali spolupráci.   - V roce 2003 Diag Human získala od státu získala 326 milionů korun, pokračující arbitráž Šťávovi v létě 2008 přiřkla dalších téměř devět miliard. Obě strany se však odvolaly.   - Šťáva je vlastníkem zámku v jihočeské Bechyni. Jeho dlouholetým přítelem a sousedem je podle spekulací ministr financí Miroslav Kalousek (TOP 09).   mav ped mkv  