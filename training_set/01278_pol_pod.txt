 Přibyslav má kompletní vedení radnice až tři měsíce po volbách  Přibyslav (Havlíčkobrodsko) 12. ledna (ČTK) - V Přibyslavi na Havlíčkobrodsku se podařilo zvolit kompletní vedení radnice až tři měsíce po komunálních volbách. Během listopadového ustavujícího zasedání zastupitelstva obhájil funkci starosta Jan Štefáček (SNK) a zvolen byl radní za ČSSD. Na místostarostovi a na obsazení zbývajících dvou míst v pětičlenné radě se zastupitelé dohodli až na dnešním večerním jednání. Místostarostou se stal Martin Kamarád z ODS.   V Přibyslavi se 4000 obyvateli rozhodovala do dnešního dne o městských záležitostech stará rada. V novém složení může rada fungovat jen tehdy, pokud jsou zvoleni všichni členové. Povolební vyjednávání se táhla kvůli neshodám mezi stranami i mezi některými zastupiteli. Občanští demokraté, kteří v komunálních volbách ve městě zvítězili, ohlásili v listopadu odchod do opozice. Zkraje nového roku se však kvůli patové situaci na radnici k jednáním vrátili.   Důležitou roli sehráli dva lidovečtí zastupitelé, kteří sice byli spolu s levicově orientovanými stranami pro znovuzvolení starosty Štefáčka, ale levicovou koalici s nimi nevytvořili. Aby umožnili dohodu o širší koalici, rezignovali dnes na nabídnuté místo radního. V radě jsou nakonec kromě ODS a ČSSD zastoupena obě sdružení nezávislých kandidátů. ODS dostala, tak jak požadovala vzhledem ke svému volebnímu vítězství, dva radní.   Do patnáctičlenného zastupitelstva Přibyslavi se po volbách dostalo šest stran a seskupení. ODS má čtyři mandáty. ČSSD a Nezávislí pro Přibyslav mají po třech křeslech. Po dvou mandátech mají lidovci a starostovo sdružení nezávislých kandidátů. Poslední místo získala KSČM.   vst snm  