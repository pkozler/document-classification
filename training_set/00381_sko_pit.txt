 Jihlavské školky získaly 25 počítačů se speciálním programem  --------------------    Ke zpravodajství: AUDIO; FOTO/aktuality   --------------------    Jihlava 19. května (ČTK) - Jihlavské mateřské školy získaly celkem 25 počítačových sestav se speciálním výukovým programem. Osmnáct je jich rozmístěno na pracovištích mateřské školy Mozaika, sedm počítačů je ve školce pro děti s různými druhy postižení v Demlově ulici. Vzdělávací program určený pro děti ve věku od tří do sedmi let rozvíjí nenásilnou formou logické myšlení, samostatnost a tvořivost. Novinářům to řekla ředitelka Mateřské školy Demlova Lubica Váchová Nováková.   Speciální dětské počítače KidSmart doplněné tiskárnou dodala do mateřských škol společnost IBM jako součást své celosvětové iniciativy KidSmart Early Learning Program.   Počítačové pracoviště je ergonomicky přizpůsobené dětem v předškolním věku. Sestavu tvoří barevný domeček, v němž je zabudován počítač, a sedátko pro dvě děti. Interaktivní program s dětmi komunikuje, učí je jednak znalosti z různých oborů, ale také podporuje soustředění a rozvíjí sociální dovednosti a jemnou motoriku.   Podle Moniky Ladmanové ze společnosti IBM jsou ohlasy na kvalitu vzdělávacího programu velmi dobré. "V dotaznících řada školek uvedla, že počítač učí děti zdvořilosti. Díky programu si osvojí zdvořilostní fráze a aktivně je pak používají," řekla Ladmanová. Hodnota jedné počítačové jednotky zahrnující počítač, tiskárnu a software je podle ní přibližně 100.000 korun.   bjr hj  