 Lumius získal zpět od ČEZ kontrolu nad svým obchodním podílem  Praha 4. ledna (ČTK) - Tuzemský obchodník s elektřinou a plynem Lumius získal zpět kontrolu nad svým obchodním podílem, který předloni zastavil ve prospěch společnosti ČEZ. Zástupci obou firem dnes podepsali dokument potvrzující konec zástavního práva k 31. prosinci 2010. ČTK o tom informovala mediální zástupkyně společnosti Lumius Liběna Nová.   ČEZ měl od června 2009 v Lumiusu zástavní právo ke stoprocentnímu obchodnímu podílu. Energetická firma ale následně uvedla, že Lumius koupit nehodlá. ČEZ požadoval zástavní právo k podílu Lumiusu pro zajištění rizik budoucích obchodů s elektřinou.   "Kolem zástavy obchodního podílu se vyrojila spousta spekulací. Nikdy jsme nepřemýšleli nad fúzí či prodejem společnosti, ale standardním postupem jsme v červnu 2009 řešili přecitlivělost bank na rizika spojená s podnikáním v elektroenergetice," uvedl obchodní ředitel Lumiusu Miloň Vojnar.   Stoprocentní obchodní podíl Lumius ve prospěch společnosti ČEZ zastavil kvůli zajištění nákupu elektřiny, vysvětlil Vojnar. "Tímto způsobem jsme zaručili platby za nakoupenou elektřinu do konce roku 2010 a umožnili Lumiusu další růst," dodal.   Lumius vznikl v roce 2002. Mezi významné odběratele Lumiusu patří například Správa Pražského hradu, Národní divadlo či Národní galerie.   lko dvd  