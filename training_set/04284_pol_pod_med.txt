 Paroubek ukončil vydávání politického měsíčníku Trend  Praha 6. ledna (ČTK) - Bývalý šéf sociální demokracie Jiří Paroubek oznámil, že se rozhodl ukončit vydávání politického měsíčníku Trend. ČSSD přitom v rozpočtu na letošek počítala s tím, že na předplatné Trendu poskytne 100 tisíc korun, uvedl server  www.novinky.cz . ČSSD nyní podle serveru plánuje věnovat tyto peníze Masarykově demokratické akademii.   Masarykova demokratická akademie je levicové občanské sdružení blízké ČSSD. Původně bylo založené v roce 1896, činnost obnovilo v roce 1991.   Paroubek nevyloučil, že jednou za čtvrt roku titulu Trend využije ke zveřejnění nejúspěšnějších článků z internetového portálu  www.vasevec.cz . Ten stejně jako Trend provozuje Společnost Williho Brandta a Bruna Kreiského, což je občanské sdružení, jehož zakladatelem je právě bývalý předseda ČSSD.   "Nebylo snadné udržet po celých osmnáct let vydávání Trendu. Žijeme v tržní ekonomice a vše stojí peníze. A dnes už dost peněz. Alespoň určitá finanční podpora ČSSD přišla až v posledních šesti či sedmi letech. Ta však kryla jen část nákladů," napsal Paroubek v úvodníku posledního, prosincového čísla Trendu.   Bývalý šéf ČSSD uvádí, že v prvních letech, když chyběly Trendu peníze, tak je dával z vlastní kapsy. Dodal, že měl firmu a peníze vydělával. Expředseda zároveň vyslovil přesvědčení, že čtenáři zanikajícího časopisu budou jako zdroj informací využívat jeho internetový portál  www.vasevec.cz .   Statutární šéf ČSSD Bohuslav Sobotka serveru Noviny řekl, že zastavení Trendu lituje už proto, že strana na jeho podporu letos vyhradila 100.000 korun. Měsíčník podle něj představoval platformu pro levicové a levo-středové názory. "Předpokládám, že bychom těmito prostředky posílili dotaci pro Masarykovu demokratickou akademii,"řekl dnes Právu.   vh mkv  