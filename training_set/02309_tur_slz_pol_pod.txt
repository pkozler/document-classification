 V Tunisku zmítaném nepokoji je nyní zřejmě jen několik Čechů  Praha 12. ledna (ČTK) - V Tunisku, zmítaném v současné době nepokoji, je nyní zřejmě jen několik individuálních turistů z Česka. Uvedl to dnes viceprezident Asociace českých cestovních kanceláří (AČCKA) Tomio Okamura. Z vyjádření cestovních kanceláří pro ČTK vyplývá, že v zimní sezóně Tunisko nenabízejí.   Čedok v zimní sezóně například Tunisko nenabízí vůbec, Firotour v zimě létá pouze na ostrov Džerba a do pevninské části Tuniska neprodává žádný zájezd.   V Tunisku již čtyři týdny protestují převážně mladí lidé proti vysoké nezaměstnanosti a nedostatku pracovních míst pro absolventy. Demonstranti v hlavním městě Tunisu rabovali obchody, zapálili banku a střetli se s policií. V metropoli se poté objevili ozbrojení vojáci v obrněných vozech, armádní džípy a nákladní vozy.   Při střetech demonstrantů s policií a armádou zahynulo již 23 lidí. Postup tuniské vlády odsoudila Evropská unie za podle ní nepřiměřené použití síly proti demonstrujícím.   Zájezdy do Tuniska budou opět obnoveny až s nástupem letní sezóny, nejdříve na přelomu března a dubna. Do té doby provozovatelé cestovních kanceláří doufají v uklidnění situace v zemi, která je podle statistik AČCKA 13. nejoblíbenější zahraniční turistickou destinací. Loni ji navštívilo 70 tisíc Čechů.   cfr jw  