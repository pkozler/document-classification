 Nezaměstnanost na Slovensku v dubnu klesla, zůstává vysoká  Doplnili jsme komentář analytika ve 3. a předposledním odstavci.   --------------------    Bratislava 19. května (ČTK) - Nezaměstnanost na Slovensku v dubnu klesla druhý měsíc po sobě a dostala se pod hranici 13 procent. Bez práce bylo ve čtvrtém měsíci 12,94 procenta Slováků, ve srovnání se stejným obdobím loňska nezaměstnanost vzrostla o 0,42 procentního bodu. Vyplývá to z údajů Ústředí práce, sociálních věcí a rodiny. Nezaměstnanost v zemi nadále zůstává jednou z nejvyšších v Evropské unii a řadí se k největším problémům ekonomiky.   Ke snížení míry nezaměstnanosti, která ještě začátkem roku byla na šestiletém maximu, přispěl rozběh sezonních prací a vytváření nových pracovních míst díky zlepšení výkonnosti ekonomiky. "Trh práce se stabilizuje. V dubnu zaznamenaly pokles nezaměstnanosti všechny kraje," řekl dnes novinářům šéf ústředí Ivan Juráš.   "Rostoucí zaměstnanost v průmyslu stále nedokáže pohltit propouštění ve veřejné správě a nadále upadající stavebnictví," reagoval ale analytik UniCredit Bank Slovakia Dávid Dereník. Dubnová nezaměstnanost podle něj klesla jen díky sezonním vlivům. Za pozitivní ale označil mírný pokles počtu dlouhodobě nezaměstnaných.   Na českém trhu práce se v dubnu situace také zlepšila, oživení domácí ekonomiky pomohlo ke snížení míry registrované nezaměstnanosti proti březnu o 0,6 procentního bodu na 8,6 procenta.   Počet nezaměstnaných Slováků, kteří mohli ihned nastoupit do práce, v dubnu klesl na 345.303 osob z březnových 350.328 uchazečů. Proti loňskému dubnu se řady nezaměstnaných ale rozšířily o 8926 osob. Z regionů tradičně největší nezaměstnanost zůstala na středním a východním Slovensku.   "Očekáváme, že v květnu nastane opět stabilizace nebo mírný pokles míry nezaměstnanosti," odhadl Juráš. Čísla by podle něj mohli zhoršit absolventi vysokých škol, kteří si hned po skončení školy nenajdou práci.   Nezaměstnanost na Slovensku začala rychle růst po propuknutí světové hospodářské krize, kdy mnohé firmy kvůli poklesu poptávky omezily produkci. Ještě v roce 2008 bylo bez práce méně než osm procent obyvatel země. Na výraznější snižování nezaměstnanosti je podle expertů potřebný silnější růst ekonomiky, který země vykazovala před globální krizí.   Ve statistikách se letos navíc projevuje snižování zaměstnanosti ve státní správě a také vlna propouštění ve třech státem kontrolovaných železničních společnostech. Juráš rovněž upozornil, že mnoho z nezaměstnaných se nedokáže uplatnit na pracovních místech, která firmy nabízejí. "Rozbíhající se investiční projekty zejména ve výrobě hlásí najímaní pracovníků v průběhu tohoto roku. V konečném důsledku by tak oživení ekonomiky, a to zejména průmyslu, mohlo v najímaní za celý rok překonat snížení zaměstnanosti ve stavebnictví a propuštění v některých sektorech veřejné správy," dodal Dereník.   Odlišné údaje o nezaměstnanosti na Slovensku přináší statistický úřad, který při jejím zjišťování používá výběrové šetření. V posledním čtvrtletí minulého roku se podle metodiky úřadu míra nezaměstnanosti snížila na 13,9 procenta, ve třetím čtvrtletí činila 14,1 procenta.     Vývoj míry nezaměstnanosti na Slovensku v letech 2003 až 2010 podle počtu evidovaných nezaměstnaných v procentech:     OBDOBÍ  2011  2010  2009  2008  2007  2006  2005  2004  2003     leden  12,98  12,89  9,03  8,06  9,45  11,82  13,39  16,60  17,71     únor  13,16  12,97  9,72  7,84  9,20  11,66  13,08  16,51  17,07     březen  12,94  12,88  10,33  7,59  8,89  11,42  12,71  16,00  16,48     duben   12,52  10,92  7,38  8,50  11,04  11,87  15,25  15,44     květen   12,24  11,39  7,44  8,33  10,56  11,33  14,47  14,81     červen   12,34  11,81  7,42  8,33  10,36  11,09  13,91  14,60     červenec   12,33  12,07  7,47  8,30  10,20  11,03  13,65  14,49     srpen   12,19  12,05  7,36  8,19  9,85  10,88  13,24  14,31     září   12,42  12,45  7,54  8,30  9,75  11,20  13,14  13,87     říjen   12,29  12,40  7,51  7,92  9,27  10,93  12,72  13,75     listopad   12,22  12,40  7,80  7,76  9,12  10,86  12,58  14,19     prosinec   12,46  12,66  8,39  7,99  9,40  11,36  13,07  15,56     Zdroj: Ústředí práce, sociálních věcí a rodiny   boa dvd  