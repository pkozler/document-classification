 Wall Street smazal všechny ranní ztráty, v poledne zpevňoval  New York 5. ledna (ČTK) - Americké akcie během dopolední části obchodování postupně smazaly všechny ztráty, které utrpěly během rána, a ještě před polednem tamního času zamířily vzhůru. Hlavní indexy tak jsou na nových maximech za více než dva roky a zatím odsunuly korekci, s kterou analytici v lednu počítají.   Ve 12:00 EST (18:00 SEČ) se Dow Jonesův index pohyboval kolem 11.730 bodů a proti předchozímu závěru vykazoval zisk asi 0,3 procenta. Širší index S&amp;P 500 přidal 0,4 procenta na 1275 bodů, index Nasdaq Composite měl k dobru 0,6 procenta a nacházel se blízko 2698 bodů.   Akciím pomohla k růstu především statistika z trhu práce, která ukázala, že v prosinci vzniklo v americkém soukromém sektoru rekordních asi 297.000 nových pracovních příležitostí. To je asi třikrát tolik, co odhadovali analytici. Je to navíc další růst k listopadovému zvýšení počtu pracovních míst o zhruba 92.000.   "Blížíme se k hodně příznivým údajům," poznamenal ke statistice analytik společnosti Interactive Brokers Andrew Wilkinson. Data, která zveřejnila organizace ADP, dávají totiž první představu o tom, jak v posledním měsíci vypadala situace na širším pracovním trhu. V pátek bude zveřejněna vládní zpráva o počtu lidí bez práce a míře nezaměstnanosti.   K celkově příznivé náladě na trhu přispěla také zpráva o růstu aktivity v klíčovém sektoru služeb. Prosincový růst byl nejrychlejší za poslední čtyři roky, což pomohlo například akciím v sektoru stavebnictví. Analytici považují čerstvá data za známku dalšího zlepšení stavu ekonomiky.   spr vju  