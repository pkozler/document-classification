 Lístky na Judas Priest a Adamse se začnou prodávat v úterý  --------------------    Ke zpravodajství: FOTO ve Fotobance  ID foto: F200911130484301, F200911130409301, F200911130306901   --------------------    Praha 10. ledna (ČTK) - Vstupenky na pražský koncert kanadského zpěváka a skladatele Bryana Adamse, který se koná 19. června v O2 areně, se začnou prodávat v úterý. Od stejného dne budou k dispozici lístky na pražskou zastávku údajně posledního turné britské metalové skupiny Judas Priest, která se rovněž v O2 areně uskuteční 28. června. Vstupenky v cenách od 990 do 1590 korun nabídnou ve sběrnách společnosti Sazka s možností rezervace na  www.sazkaticket.cz . ČTK o tom dnes informoval Petr Novák z pořádající agentury Live Nation.   Adams svým fanouškům zahraje nové i starší hity včetně balad známých z filmů Tři mušketýři a Robin Hood: Král zbojníků. Turné se váže k Adamsově zatím poslední nahrávce Bare Bones z loňského roku obsahující všechny zásadní skladby jeho dosavadní kariéry v koncertním provedení.   Judas Priest dorazí v rámci turné s názvem Epitaph ve své nejsilnější sestavě, kterou vedle kytaristů Glenna Liptona a K. K. Downinga, basisty Iana Hilla a bubeníka Scota Travise tvoří zejména zpěvák Rob Halford, který se po svém odchodu ze kapely v roce 1992 vrátil zpět před sedmi lety. Na turné kapela z Birminghamu oslaví 43. výročí své existence i vydání nové desky. Poslední řadové album Nostradamus vydala skupina v roce 2008 a při jeho propagaci vystoupila i v České republice.   Do Prahy si Judas Priest jako speciálního hosta přivezou své krajany Whitesnake se známým zpěvákem Davidem Coverdalem, který mimo jiné působil v legendárních Deep Purple. Na Whitesnake World Tour 2011 chce kapela podpořit své dosud nepojmenované nové album, jehož vydání je naplánováno na březen.   Roman Jireš jnd  