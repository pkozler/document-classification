 Pobyty v cizině pro Čechy za rok do března zlevnily o 3 procenta  Praha 16. května (ČTK) - Pobyty v zahraničí pro české turisty díky sílící koruně v březnu meziročně zlevnily v průměru o tři procenta. Kupní síla české měny se nejvýrazněji zvýšila vůči egyptské libře, zvedla se o desetinu, uvedl dnes hlavní ekonom UniCredit Bank Pavel Sobíšek. Mezi nejčastěji navštěvovanými zeměmi je stále nejlevnější Bulharsko, na shodnou cenovou úroveň jako v Česku spadlo Chorvatsko, doplnil.   "V porovnání s minulými lety je pozoruhodné, že kupní síla koruny vzrostla vůči třinácti sledovaným zemím bez jediné výjimky," uvedl Sobíšek. Vůči zemím eurozóny česká měna posilovala v rozpětí jednoho až tří procent. Sílu české měny povzbudilo její zpevnění proti euru o 3,6 procenta, opačně působila vyšší inflace v jednotlivých zemích ve srovnání s inflací v Česku.   Mezi dvanácti nejnavštěvovanějšími zeměmi je dlouhodobě nejlevnější Bulharsko. Podle šetření UniCredit Bank je zde možné za 1000 korun nakoupit stejné množství zboží a služeb jako za 1474 korun v Česku. Pro české turisty zůstávají drahé zejména země "staré" Evropy. Například ve Francii, která se ze sledovaných zemí jeví jako nejdražší, turista za tisícikorunu pořídí shodné množství zboží a služeb jako za přibližně 600 korun v tuzemsku.   Výrazně cenová hladina klesla v tradičně dražším Chorvatsku. Letos by tam Češi měli být schopni nakoupit za tisícovku o 16 korun větší balík zboží a služeb než doma, doplnil Sobíšek.   Nejčastější zahraniční destinací, kam Češi vyjíždějí na dovolenou, je stále Chorvatsko. V roce 2010 sem na pobyt se čtyřmi a více noclehy vyrazilo podle Českého statistického úřadu 687.000 českých turistů, meziročně se ovšem počet dovolených snížil z předchozích 814.000. Druhou nejčastější destinací bylo loni sousední Slovensko se 604.000 příjezdy a třetí pozici v pomyslném pořadí obsadila Itálie s 593.000 příjezdy českých turistů.     Změny v kupní síle proti březnu roku 2010      Země  Meziroční nárůst kupní síly v procentech     Egypt  10     Turecko  9     Chorvatsko  4,5     Francie  3     Německo  3     Itálie  2,5     Rakousko  2     Španělsko  2     Slovensko  1,8     Řecko  1,5     Bulharsko  1     Maďarsko  1     Velká Británie  1     Průměrná hodnota  3     Zdroj: UniCredit Bank   cfr dvd  