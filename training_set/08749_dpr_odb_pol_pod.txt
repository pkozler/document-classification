 Ostravskou MHD čeká stávka, kolik spojů nevyjede, se neví  Ostrava 31. května (ČTK) - Odbory ostravského dopravního podniku se stále nedohodly se zaměstnavatelem na růstu mezd. Stávkovat se podle obou stran proto ve středu bude. Nakolik bude doprava v Ostravě omezena, se ale přesně ještě neví. Podle vedení dopravní společnosti budou spoje jezdit jako v neděli. Ani odboráři zatím netuší, kolik kolegů je podpoří. Světlo do nejasností nevneslo ani dnešní setkání vedení podniku se zaměstnanci.   Představitelé společnosti dnes objížděli jednotlivá pracoviště a hovořili se zaměstnanci. "Naším cílem bylo jim vysvětlit, jak by stávka měla probíhat, aby nebyla nezákonná," řekl ČTK mluvčí společnosti Miroslav Albrecht. Jednání se účastnili i zástupci odborů. Odboráži situaci vnímají jinak. "Snažili se zaměstnance přesvědčit, aby nestávkovali," řekl ČTK odborový předák Ivo Protivínský.   Jak dopravní podnik, tak i jeho odbory jsou už se stávkou smířeni. "Nepředpokládám, že by došlo k posunu," řekl Protivínský. Ani představitelé městské společnosti pro nespokojené odboráře nemají nový návrh. "Dopravní podnik už nemá kam ustoupit. Rozpočet nám neumožňuje splnit požadavky odborů," řekl Albrecht.   Důvodem stávky je požadavek odborové organizace na růst tarifní mzdy v letošním roce o pět procent. Vedení společnosti ale nabízí jen 1,5 procenta a tvrdí, že více si nemůže dovolit. O zvýšení dotace neuvažuje ani ostravský magistrát. Odborářům ale v pondělí nabídl garanci stejného růstu platů i pro rok 2012. Odbory to však nepřijaly.   Stávka má začít už o půlnoci. "Řidiči, kteří budou v tu chvíli v práci, mohou cestující vysadit na nejbližší zastávce či dojet až na konečnou. To si myslíme, že by bylo lepší. Rozhodnout se ale musí každý sám," řekl Protivínský.   Vedení společnosti už v pondělí avizovalo, že ve středu tramvajové a autobusové spoje pojedou podle nedělních jízdních řádů, což je přibližně o třetinu spojů méně než v běžný pracovní den. Měly by to zajistit tři stovky řidičů, kteří slíbili, že budou pracovat. "O tom, kolik řidičů do stávky skutečně nakonec vstoupí, se budeme dozvídat postupně podle toho, jak budou přicházet do práce. Všechny nestávkující řidiče budeme postupně vysílat, a budeme tak posilovat omezené spoje," uvedl mluvčí dopravce.   Zatím není jasné, kde se budou stávkující pracovníci zdržovat. Odbory si přály využít kulturní místnosti na jednotlivých provozovnách. "To se ale zaměstnavateli nelíbilo. Bojí se případných konfliktů mezi stávkujícími a stávkokazi. Nabídli nám proto jeden centrální prostor v Martinově, kde se ale vejde jen 200 lidí. To jsme nepřijali a ještě to budeme řešit," uvedl Protivínský.   dvc snm  