 Předsedou školských odborů byl znovu zvolen František Dobšík  Praha 6. května (ČTK) - Předsedou školských odborů byl dnes znovu zvolen František Dobšík, hlasovala pro něj nadpoloviční většina ze 180 delegátů. Mandát má na čtyři roky, v tomto období bude nejspíše řešit hlavně platy ve školství. Součástí třídenního odborářského sjezdu byla ale také debata o tom, jak se ve školách promítne zvýšení DPH nebo jak řešit vzrůstající agresivitu a nekázeň žáků.   Dobšík byl zvolen předsedou už potřetí. V dnešní volbě porazil brněnského kandidáta Petra Pečenku a šéfku znojemských odborářů Růženu Šalomonovou. Místopředsedkyní se stala Markéta Vondráčková.   Odbory nyní řeší zejména problém platů nepedagogických pracovníků, od začátku letošního roku jim totiž mzdy poklesly o více než plánovaných deset procent. Školy jsou financovány podle počtu žáků, a i když počet žáků klesá, a školy tedy dostávají méně peněz, práce pro uklízečky nebo školníky neubývá. Průměrný plat nepedagogických pracovníků ve školství se pohybuje kolem 13.000 korun hrubého.   Odborářům se nelíbí ani nové platové tabulky pro učitele, kvůli nimž berou nastupující pedagogové často více peněz než jejich zkušení kolegové bez vysoké školy. Sepsali už kvůli tomu petici. Dalším velkým tématem je pro odbory plánované zvýšení DPH v roce 2012 z deseti na 14 procent. Obávají se, že kvůli tomuto kroku bude méně prostředků na školní pomůcky, a na změny tak doplatí rodiče.   Adéla Klimešová cap  