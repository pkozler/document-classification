 Cena severomořské ropy Brent stoupla, americká ropa WTI zlevnila  Zprávu jsme upravili na základě dalšího vývoje na trhu, doplnili jsme názory analytiků ve 2., 3. a posledním odstavci.   --------------------    Londýn 7. června (ČTK) - Ceny ropy na světových trzích dnes šly oběma směry. Cena severomořské ropy Brent stoupla o více než dolar za barel, zatímco americká lehká ropa WTI zlevnila. Cenový rozdíl mezi těmito dvěma druhy ropy tak dosáhl nového rekordu nad 17 dolary za barel.   Ropa Brent zdražovala kvůli slabšímu dolaru a nepokojům na Blízkém východě. Cenu ropy WTI však podle analytiků tlačily dolů údaje o vysokých zásobách suroviny ve Spojených státech.   Pozornost trhu se nyní soustředí na středeční zasedání Organizace zemí vyvážejících ropu (OPEC). Předpokládá se, že ministři OPEC zřejmě zvýší celkový těžební limit, tento krok ale možná bude pouze kosmetickou úpravou. Proti zvýšení kvót se důrazně staví Írán s Venezuelou a na jejich stranu se mohou postavit země, kterým vyhovují nynější vysoké ceny ropy a nemusí se starat o jejich následky. "Existuje hodně lidí, kteří jsou před tímto setkáním nervózní," řekl nezávislý analytik ropného trhu Jim Ritterbusch.   Krátce po 19:30 SELČ cena ropy Brent stoupla o 1,09 dolaru na 115,57 dolaru za barel. Americká ropa WTI naopak zlevnila o 61 centů na 98,40 dolaru za barel, napsala agentura Reuters.   "Zvýšení produkce OPEC je možná již započítáno do cen a Brent je podporován silným eurem a slabým dolarem," uvedl analytik Richard Ilczyszyn ze společnosti Lind-Waldock.       Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  115,57  114,48     New York - Nymex  WTI  červenec  98,40  99,01     pmh vju jw  