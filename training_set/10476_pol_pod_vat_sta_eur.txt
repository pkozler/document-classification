 Biotechnologické centrum u Vestce nevznikne, není pro ně pozemek  Nahradili jsme v 1. odstavci chybné "ministerstvo obrany" na správné "ministerstvo vnitra" a ve 2. odstavci jsme vypustili Rathovu citaci. Původní chybnou informaci opravila Alžběta Bublanová z krajského úřadu. Vypustili jsme klíčové slovo armáda.   --------------------    Praha 10. května (ČTK) - Národní biotechnologické a biomedicínské centrum za 365 milionů korun u Vestce nedaleko Prahy nevznikne. Ministerstvo vnitra na kraj nepřevedlo příslušný pozemek, řekl dnes novinářům hejtman David Rath (ČSSD). Reakci ministerstva ČTK zjišťuje.   Většinu peněz na výstavbu centra měl kraj získat z Evropské unie. Podle Ratha ale záleželo i na tom, zda se hejtmanství podaří získat nevyužívané pozemky ministerstva. Celý projekt byl zatím ve stádiu příprav, byl vybrán provozovatel centra a jednalo se o pozemcích. Důvody zamítavého stanoviska prý Rath nezná.   Vědecké pracoviště mělo podle hejtmana navazovat na další významné evropské projekty, které se v této lokalitě chystají - na Biotechnologické a biomedicínské centrum (Biocev), které připravují Akademie věd a Univerzita Karlova, a na centrum s nejvýkonnějším laserem na světě v Dolních Břežanech, jež nedávno definitivně schválila Evropská komise.   Zda se podaří nevyužitou dotaci přesměrovat na jiný projekt, kraj zatím nezjistil. "Musíme se zorientovat, co lze dělat, zda je to přesunutelné jinam," uvedl Rath. Zda se to podaří, je ale otázkou, protože nejde o peníze z regionálního operačního programu, nýbrž z programu spravovaného vládou.   khj mol  