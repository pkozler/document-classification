 Heger nabídl lékařům dvě miliardy korun, odbory chtějí záruky  --------------------    Ke zpravodajství: AUDIO; FOTO/aktuality   --------------------    Praha 28. ledna (ČTK) - Ministr zdravotnictví Leoš Heger (TOP 09) nabídl dnes lékařům dvě miliardy korun na zvýšení platů zdravotníků a požádal doktory, aby stáhli své výpovědi. Lékařské odbory nabídku podle svého šéfa Martina Engela považují za posun. Zatím se ale s ministrem nedohodly na zárukách, aby se lékaři mohli vrátit zpátky do své práce. Po dnešním společném jednání to na tiskové konferenci řekli Heger a Engel.   "Po dlouhém hledání zdrojů a přehodnocení rychlosti postupu reformy jsme uvnitř zdravotnického systému nalezli dvě miliardy korun," řekl ministr. Dodal, že se tak stalo "v zájmu rodiček, nedonošených dětí, všech občanů a hladkého průběhu reformy".   Podle Hegera by se peníze měly použít na zvýšení mezd "zdravotnických pracovníků", tedy nejen doktorů. Ty ministr na tiskové konferenci několikrát poprosil, aby své výpovědi stáhli. Zdůraznil, že je to maximální nabídka. Pokud by se měly uvolňovat další finance, znamenalo by to podle něj kolaps zdravotnického systému.   V odborářské protestní akci Děkujeme, odcházíme podalo výpověď asi 3800 z 20.000 nemocničních lékařů. Odbory žádají zvednutí příjmů na 1,5 až trojnásobek průměrného platu podle kvalifikace a praxe. Podle šéfa lékařské komory Milana Kubka by nabízené dvě miliardy znamenaly navýšení hodinové mzdy o 15 až 50 korun.   Šéf Lékařského odborového klubu - Svazu českých lékařů Engel řekl, že odbory musí nejdřív návrh analyzovat. Nabídku ale považuje za "posun". "Musím zároveň říct, že jsme se zcela nedohodli, co bych si představoval za garance, jak bude návrat kolegů do práce vypadat," uvedl předák. Dodal, že požadování záruk není "akcelerace podmínek". O garancích prý dosud nevyjednával proto, že je považoval za jasné.   Mezitím ale vedení některých nemocnic za odcházející lékaře začalo přijímat náhradu či začalo snižovat počet personálu. Jinde se ředitelé zmínili o tom, že se nespokojení doktoři už nemusejí vracet. Odbory chtějí ujištění, že lékaři po stažení výpovědi budou moci jít zpátky do práce.   Heger uvedl, že tuto podmínku do návrhu ministerstvo nezařadilo. Není prý akceptovatelná. "Ministerstvo zdravotnictví není schopno zasahovat do zákoníku práce a není schopno ovlivnit osudy jednoho každého člověka, který se pohybuje ve zdravotnictví. Tu garanci bychom nemohli naplnit," dodal ministr.   Další jednání o zárukách by se mělo konat v pondělí odpoledne. V úterý se pak představitelé odborů sejdou. Na jejich zasedání by mělo padnout konečné rozhodnutí o tom, zda akci ukončí či zda budou v protestu pokračovat.   ktk nam pba  