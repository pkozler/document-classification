 Šerpa Appa uskutečnil rekordní 21. výstup na Mount Everest  --------------------    Ke zpravodajství: FOTO/aktuality   --------------------    Káthmándú 11. května (ČTK) - Nepálský padesátiletý šerpa Appa dnes podle agentury AP uskutečnil 21. výstup na Mount Everest, čímž překonal svůj osobní rekord v počtu dobytí této nejvyšší hory světa.     Appa vede expedici, jež slíbila zbavit obří horu asi pěti tun odpadků, které na jejích svazích zanechali horolezci. Jeho tým zdolával horu za příznivého počasí od úterního večera do dnešního rána. Na vrcholu stanul v 9:15 místního času (5:30 SELČ), upřesnili organizátoři expedice.   Appa, který jako mnoho himalájských šerpů používá jen jedno jméno, vyrůstal na úpatí Mount Everestu. Vybavení a zásoby pro cestující a horaly začal nosit ve 12 letech. Na "střechu světa" vystoupil podle AP poprvé v roce 1989. Od roku 2006 žije ve Spojených státech.   Patří k aktivním ochráncům životního prostředí. Například v roce 2009 byl ve výpravě s názvem Eco Everest Expedition, která chtěla upozornit na změny související s oteplováním. Tání himálajských ledovců kromě jiného ohrožuje miliony lidí, pro něž jsou ledovce zdrojem vody.   Nejvyšší horu světa Mount Everest zdolali jako první sir Edmund Hillary a šerpa Tenzing Norkej v roce 1953. Českoslovenští horolezci se jim vyrovnali o 31 let později.   pek dr  