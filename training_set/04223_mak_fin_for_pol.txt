 Portugalsko loni snížilo rozpočtový deficit, splnilo svůj cíl  Lisabon 6. ledna (ČTK) - Portugalsko loni snížilo svůj rozpočtový deficit na 7,3 procenta hrubého domácího produktu. Země tak splnila cíl ve snaze vypořádat se s dluhovou krizí, uvedl dnes portugalský státní tajemník pro rozpočet Emanuel Augusto Santos.   Zaručil se, že vláda rozpočtového cíle dosáhla, i když zatím nejsou k dispozici všechna čísla. Země se snaží omezit výdaje, protože se finanční trhy obávají, že nebude schopna plnit své dlužní závazky a že bude potřebovat zahraniční pomoc jako Řecko a Irsko.   Tyto obavy vyhnaly vzhůru náklady na půjčky pro portugalskou vládu, protože se předpokládá, že se růst portugalské ekonomiky kvůli úsporným opatřením zpomalí. Nervozita trhu kolem Portugalska se dnes opět ukázala, když úrok desetiletých obligací vzrostl na 6,9 procenta ze 6,4 procenta z předchozího dne.   Je tak blízko rekordu eurozóny sedmi procent z loňského listopadu. Srovnávané německé obligace dnes zůstaly na 2,9 procenta. Portugalská vláda opakovaně odmítá, že by pomoc potřebovala.   V roce 2009 byl schodek Portugalska na 9,3 procenta, a byl tak čtvrtý nejvyšší v eurozóně. Letos chce kabinet snížit deficit na 4,6 procenta výkonu ekonomiky, napsala agentura AP. Pro vstup do eurozóny je stanoven maximální limit tří procent.   pok jw  