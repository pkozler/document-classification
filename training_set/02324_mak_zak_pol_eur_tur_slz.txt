 ČR jde k soudu EU kvůli předpisům o DPH pro cestovní kanceláře  Rozšířili jsme o reakci MF v 1. a 4. odstavci a o vyjádření zástupců cestovních kanceláří v 6. a 7. odstavci.   --------------------    Brusel 27. ledna (zpravodaj ČTK) - Evropská komise podala žalobu na Česko kvůli předpisům o dani z přidané hodnoty pro cestovní kanceláře. Česko a dalších sedm zemí totiž daná pravidla nezapracovaly do své legislativy. Podle Bruselu tím tyto státy narušily hospodářskou soutěž mezi cestovními kancelářemi. Ministerstvo financí ovšem nadále trvá na svém dosavadním názoru, že Česko směrnici o DPH zapracovalo do legislativy řádně.   Kromě Česka mají stejný problém Finsko, Francie, Itálie, Polsko, Portugalsko, Řecko a Španělsko. Tyto země podle Bruselu nezapracovaly do svých zákonů ustanovení, která se týkají cestovních kanceláří, jež prodávají "balíčky" služeb.   "Části balíčků, které prodávají, se totiž mohou týkat různých zemí, a mohou tedy podléhat různým předpisům o DPH. Cestovní kanceláře mohou výhod zvláštního režimu ziskové přirážky využít, prodávají-li cestujícím cestovní balíčky. Režim se však nevztahuje na cestovní kanceláře, které prodávají balíčky zájezdů jiným společnostem, zejména jiným cestovním kancelářím, jež cestovní služby dále prodávají," uvedla komise v prohlášení.   "Česká republika ve své odpovědi i nadále setrvává na svém dosavadním názoru, že dotčená ustanovení směrnice o DPH provedla řádně, zcela v souladu s evropským právem, a splnila tak své povinnosti vyplývající pro ni z dotčených ustanovení směrnice o DPH," uvedl mluvčí ministerstva financí Ondřej Jakob. Česko nyní podle něj vyčká na předložení žaloby Soudnímu dvoru EU a její zaslání České republice k odpovědi.   Kvůli tomu, že zmiňované země pravidla pro zvláštní režim pro tyto případy nemají, je podle komise porušována hospodářská soutěž. "Některé kanceláře jsou daněmi zatíženy více než jiné," vysvětlila komise.   Prezidenta Asociace českých cestovních kanceláří a agentur (AČCKA) Romana Škrabánka žaloba překvapila. Pro ČTK uvedl, že v minulosti byla spíše snaha změnit směrnici. Maďarsko jako předsedající země podle něj zavelela dál pokračovat ve snaze najít jinou kompromisní variantu, která by vyhovovala všem zemím.   Viceprezident AČCKA Tomio Okamura sdělil, že jednání s ministerstvem financí asociace vede již několik let. "Česká republika i ministr financí (Miroslav) Kalousek byl pro zachování zvláštního režimu, což my jsme kvitovali," řekl.   pkt sos vju dvd  