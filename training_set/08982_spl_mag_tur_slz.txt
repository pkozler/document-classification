 Na festival ohňostrojů přijedou produkce z Itálie a Lucemburska  --------------------    Ke zpravodajství: FOTO ve Fotobance  ID foto: F201006050015301, P201006050242601, F201006050234201   --------------------    Brno 13. ledna (ČTK) - Noví účastníci z Itálie a Lucemburska budou ozdobou letošní mezinárodní přehlídky ohňostrojů Ignis Brunensis. Uskuteční se na přelomu května a června na Brněnské přehradě. Šanci ukázat se dostane i francouzská skupina Storm artificies, kterou loni zradilo počasí. Na mezinárodním veletrhu cestovního ruchu Go a Regiontour to dnes řekli organizátoři ze společnosti Snip &amp; Co.   Organizátoři věří, že letošní ročník už nebude doprovázet špatné počasí a záplavy v ČR, které ovlivnily návštěvnost v loňském roce. Přesto loni na šest ohňostrojů přišlo kolem 700.000 lidí. Spolu s doprovodnými akcemi festival zábavy navštívilo kolem milionu lidí. "Doufám, že se nám podaří návštěvnost překonat. Pokud nebude špatné počasí, mělo by to vyjít," uvedl ředitel marketingu a obchodu Snip &amp; Co Ondřej Morávek.   Podle něj na akci přijíždí turisté z celého světa. "Jsme na mapě hlavních přehlídek. Proto k nám jezdí i specialisté třeba z Ameriky," uvedl Morávek.   Letošní ročník přehlídky bude 14. v pořadí. Uskuteční se v termínu od 27. května do 10. června. Vystoupí šest skupin. Akci uzavře 10. produkce Flash Barrandov SFX na hradu Špilberk.   Loni se vítězem stala slovenská skupina Pyra. Cenu za nejlepší scénografii udělila odborná porota německému týmu Noctiluca. Festival Ignis Brunensis je považovaný za nejpočetněji navštívenou akci ve městě. Na ohňostroje se neprodávají žádné vstupenky a lidé se rozptýlí po obou březích Brněnské přehrady i na okolních svazích.   Filip Vrána sap dr  