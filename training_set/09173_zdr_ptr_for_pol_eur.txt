 Berlín odmítá pochybení u střevní nákazy, Španělsko roztrpčeno  --------------------    Ke zpravodajství: FOTO/aktuality; AUDIO   --------------------    Berlín 1. června (ČTK) - Zjevně mylné označení salátových okurek ze Španělska za zdroj současné epidemie střevní infekce má za následek napětí mezi Španělskem a Německem. Zatímco hamburské úřady dnes hájila německá ministryně zemědělství Ilse Aignerová, Madrid proti nim nevylučuje podniknutí právních kroků, informovala agentura DPA.   Zatímco německé obvinění španělskému zemědělství podle serveru Stern.de způsobilo největší krizi v jeho novodobé historii, hledání zdroje nebezpečné nákazy, která si od poloviny května nejspíš vyžádala už 16 obětí, od úterý začíná od nuly. Testy hamburských hygieniků totiž neprokázaly, že by španělské okurky byly zdrojem bakterie EHEC vzácného typu O104, který se našel ve stolici pacientů.   "Zdroj nákazy nadále nebyl identifikován," konstatovala v úterý hamburská ministryně zdravotnictví Cornelia Prüferová-Storcksová. Politička však také tvrdí, že na okurkách dovezených ze Španělska se našly zárodky EHEC jiného typu. Navíc prý ještě zbývá dokončit další dva testy.   Němečtí politici se tedy hamburských zdravotnických úřadů zastávají. "Původci EHEC přece byli nalezeni i na španělských okurkách. A proto k tomu muselo být podle evropských předpisů vydáno rychlé varování," prohlásila dnes německá ministryně zemědělství Aignerová v ranním vysílání ZDF.   Podle Prüferové-Storcksové bylo správné, že výsledky prvních analýz byly minulý týden zveřejněny. "Protože nečistoty mohou velmi snadno vyvolat EHEC," řekla ministryně. Ochrana životů je prý důležitější než zájmy zemědělců.   Španělská vláda a zemědělci neskrývají své rozčarování z německého krizového managementu a žádají v první řadě okamžité obnovení obchodu se španělskou zeleninou.   Po původním oznámení o rizikových španělských okurkách totiž jedna země za druhou včetně Česka zastavovala dovoz španělských okurek. Španělsko vyčíslilo ztráty svých zemědělců na 200 milionů eur (téměř pět miliard korun) za týden.   Španělsko chce nejdřív přesně vyčíslit škody a pak rozhodnout, zda je možné zažádat o "odškodnění u Evropské komise", řekla španělská ministryně zahraničí Trinidad Jiménezová na nynější návštěvě Mexika.   Madrid nevylučuje ani podniknutí právních kroků proti hamburským úřadům, řekl dnes španělské rozhlasové stanici Cadena SER španělský vicepremiér Alfredo Pérez. Podle něj bylo od počátku jasné, že střevní infekce ze Španělska nepocházela.   Španělská ministryně zemědělství Rosa Aguilar už v úterý řekla, že Madrid bude požadovat odškodnění pro všechny evropské zemědělce, kteří kvůli EHEC utrpěli ztráty. "Jsme zklamáni způsobem, jak Německo k této krizi přistupovalo," prohlásila ministryně.   Země EU očekávají při hledání zdroje infekce rychlé vysvětlení ze strany Německa. Zdravotní experti ze všech 27 členských zemí v prohlášení vydaném v úterý večer vyzvali německé úřady k přijetí "všech nezbytných opatření k co nejrychlejšímu zjištění všech příčin propuknutí nemoci a cest šíření nákaz".   Dokud je příčina rozšíření EHEC nejasná, platí nadále varování německého Institutu Roberta Kocha před konzumací syrových salátových okurek, rajčat a listového salátu.   Německý Hamburk a severní Německo jsou ohniskem epidemie. Jenom v přístavním městě bylo do úterý zaznamenáno na 570 případů nebo podezření na EHEC. V Německu na onemocnění vyvolané bakterií zemřelo od poloviny května 15 lidí a jedna žena mu podlehla ve Švédsku, kde jsou čtyři desítky nakažených. Šestnáct případů infekce se vyskytlo v Dánsku a několik také v dalších zemích včetně Česka.   zdp hej      