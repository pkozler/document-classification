 Opilý muž požadoval, aby mu policejní hlídka napovídala slova  Jihlava 14. ledna (ČTK) - S veselou dorazil ve čtvrtek odpoledne na jihlavskou protialkoholní záchytnou stanici šedesátiletý klient domova důchodců v obci Moravec na Žďársku. Podle eskortujících policistů si celou cestu vyzpěvoval a pokud mu došla slova, dožadoval se, aby mu policisté napovídali další sloky. Na záchytce téměř okamžitě usnul spánkem spravedlivých. ČTK to řekl Martin Málek z provozující společnosti Služby města Jihlavy.   "Podnapilý muž začal v domově důchodců slovně i fyzicky napadat personál," uvedla Žďárská policejní mluvčí Petra Šmídová. Pro agresivního seniora, jenž před odchodem do důchodu působil jako duchovní, si musela přijet policejní hlídka. Podle policistů se při cestě jeho původně bojovná nálada brzy změnila a muž si začal zpívat, což mu vydrželo až do krajského města. Podle Málka muž záchytku opustil dnes ráno.   bjr dr          