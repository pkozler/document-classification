 Do úklidu zaplaveného Brisbane se zapojila armáda dobrovolníků  Brisbane 15. ledna (ČTK) - Na 22.000 dobrovolníků se dnes připojilo k 600 vojákům, aby pomohli odstranit následky ničivých povodní v hlavním městě australského státu Queensland. Armádu dobrovolníků vybavených košťaty, mopy, pytli a čisticími prostředky do nejpostiženějších míst města Brisbane dovážejí autobusy. Informovala o tom agentura AP. Severovýchod Austrálie sužují několik týdnů záplavy nejhorší za minulých 40 let.   "Nemohli jsme uvěřit tomu, co vysílala televize. Rozhodli jsme se pomoci, sebrali jsme košťata a lopaty a přijeli jsme sem," řekla Sue Pearsonová, která přijela pomáhat s manželem i se dvěma dětmi. Jejich rodina žije ve čtvrti, jíž se velká voda vyhnula.   Brisbaneský starosta Campbell Newman velký zájem o pomoc ocenil. "Všichni si teď vyhrnuli rukávy," řekl, ale upozornil, že úklid může trvat měsíce a rekonstrukce i dva roky.   Bahnitou vodou je v Brisbane zaplaveno na 30.000 domů a kanceláří. Úřady už upozornily, že některé stavby byly natolik poškozeny, že budou muset být strženy. Na jihovýchodě Queenslandu je stále téměř 29.000 domů bez elektřiny.   Záplavy, které sužují severovýchod Austrálie několik týdnů, připravily o život 26 lidí. Většina z 28 pohřešovaných je z města Toowoomba, které v pondělí zasáhla náhlá povodňová vlna s devastačním účinkem srovnatelným s vlnou cunami. Zaplaveno bylo přes 80 queenslandských měst.   Voda pronikla i do uhelných dolů a těžební společnosti už oznámily že nebudou schopny splnit nasmlouvané kontrakty. Škody v zemědělských oblastech se mohou promítnout do zvýšení cen potravin.   Zatímco Queensland začíná odstraňovat následky škod, záplavami jsou ohroženy i jihoaustralské státy. Ve Viktorii uprchly před velkou vodou z domovů tisíce lidí, evakuováno bylo 2000 osob. Panují obavy, že se tam blíží záplavy, které překonají ty z roku 1956. Hladina řeky Murray tehdy vystoupala nad deset metrů a evakuována byla města z celého jejího povodí. Události považované za mimořádně tragické trvaly sedm měsíců.   sva  