 Miliardář Mordašov zvýšil svůj podíl v TUI na více než pětinu  Frankfurt 31. ledna (ČTK) - Ruský miliardář Alexej Mordašov zvýšil svůj podíl v německé cestovní kanceláři TUI AG na více než pětinu. Mordašovova firma S-Group Travel Holding nyní vlastní v TUI podíl na 20,45 procenta, doposud měla 15 procent. Pro TUI je spojení s Mordašovem důležité, protože chce dále expandovat na rychle rostoucím ruském trhu.   Mordašov je také velkým akcionářem ruské ocelárenské skupiny Severstal. "Jsme strategickým investorem s dlouhodobým zájmem o TUI AG," uvedl v prohlášení Mordašov. "Důvěřujeme v budoucí růstový potenciál TUI AG díky jejím pokračujícím snahám zaměřit se na turistiku," dodal.   TUI vlastní rovněž podíl ve firmě Hapag-Lloyd, která patří mezi největší kontejnerové lodní přepravce na světě. Ten však plánuje prodat a zaměřit se pouze na turistiku. V rámci tohoto plánu by se spojila s divizí TUI Travel, která je největší evropskou cestovní kanceláří a jejíž akcie se nyní obchodují na burze v Londýně.   S-Group Travel má již od německých antimonopolních úřadů povolení zvýšit svůj podíl v TUI na více než 25 procent. S-Group je v současnosti největším individuálním investorem TUI.   TUI Travel a S-Group v roce 2009 založili v Rusku společný podnik. TUI Travel v něm drží podíl 49 procent. V loňském roce pak podnik uvedl na ruský trh novou zastřešující značku TUI Russia. TUI rovněž zkoumá možnosti podnikání v Číně a Indii, napsaly agentury DPA a Reuters.   irl dvd  