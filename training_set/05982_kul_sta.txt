 Začala rekonstrukce technologických tunelů Národního divadla  --------------------    Ke zpravodajství: FOTO/aktuality   --------------------    Praha 3. května (ČTK) - Rekonstrukci technologických tunelů Národního divadla (ND) zahájil dnes slavnostním výkopem jeho generální ředitel Ondřej Černý. Tři oddělené tunely přivádějí čerstvý vzduch do historické budovy české první scény a propojují říční vodu s technologiemi chlazení ve "zlaté kapličce".   "Stavba se připravuje několik let. Byla zahájena převzetím staveniště 29. března, její dokončení je plánováno na duben příštího roku. Celková cena rekonstrukce činí 122 milionů korun, životnost zrekonstruovaných tunelů odhadujeme na 150 let," řekl Černý novinářům. Zdůraznil unikátnost a funkčnost tunelů a poděkoval ministerstvu kultury jako hlavnímu investorovi stavby.   Pavel Jerie z Národního památkového ústavu uvedl, že tunely vedou od rubu nábřežní zdi pod komunikací na Masarykově nábřeží do druhého suterénu budovy ND. První dva byly zřízeny ještě před samotnou stavbou historické budovy divadla. Tehdy sloužily pro přepravu zboží z říčních člunů na pevninu a vyrovnávaly výškový rozdíl mezi hladinou Vltavy a nábřežím. Na začátku 20. století byly přebudovány pro přepravu vzduchu a vody do budovy ND. Prošly několika rekonstrukcemi, mimo jiné již v letech 1903-1904. Třetí tunel byl vybudován v roce 1983 při generální opravě divadla kvůli zřízení vzduchotechnických šachet.   Podle zástupce provozně-technického ředitele ND Miroslava Růžičky lze stav tunelů v současné době označit v případě prvního za uspokojivý, u tunelu číslo dvě za havarijní a u třetího za špatný. "Pokud by nebyla rekonstrukce, bylo by divadlo vystaveno rizikům propadu nábřežní komunikace, což by mohlo poškodit i statiku budovy v důsledku průsaku vody a zaplavení jejích podzemních částí," uvedl.   Tunely by podle něho mohly být v budoucnu využity i jako součást dopravního koridoru a prostor, kterým by byly přepravovány dekorace ve velkoobjemových kontejnerech z jeviště historické budovy. I proto budou dva tunely ležící v těsné blízkosti spojeny v jeden profil. Opraví se ve stavební jámě 17 metrů široké a 5,5 metru hluboké, kterou Metrostav od 10. června do poloviny listopadu kvůli dopravě provizorně přemostí.   "Variantou přepravy dekorací by se tak mohla stát i vodní cesta, přičemž ve výhledu je vybudování nových dílen v Modřanech," vysvětlil Černý.   Rekonstrukce s sebou nese uzavírky a dopravní omezení, protipovodňová opatření, statické podchycení dotčené obvodové zdi, úpravy uvnitř budovy a úpravy nákladního výtahu. Po přechodnou dobu bude negativně ovlivněna klimatizace divadla a nebude plnohodnotně fungovat chlazení. Výluka tramvajového provozu v úseku Národní divadlo - Jiráskovo náměstí potrvá až do 16. prosince.   Jiří Borovička rot  