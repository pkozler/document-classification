 Konec regulace činží zvýšil návštěvnost nájemnických poraden  Praha 25. ledna (ČTK) - Na poradny Sdružení nájemníků ČR se v souvislosti s koncem regulovaných nájmů na většině území Česka obrací v posledním období dvakrát více lidí než obvykle. Za celý loňský rok přišlo do poraden sdružení kolem 23.000 osob. Na tiskové konferenci to dnes řekl předseda sdružení Milan Taraba.     Posledním dnem loňského roku skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Místopředseda sdružení Jan Vozárik je spokojen s tím, jak dopadla dohoda o zvyšování nájemného s největším vlastníkem nájemních bytů v Česku, společností RPG Byty. Návrh firmy zvýšit nájemné v 35.650 bytech na severu Moravy přijalo 90 procent nájemníků, kteří souhlasili s letošním zdražením o 15 až 38 procent. RPG Byty slíbila investice do oprav bytů a domů.   V případě společnosti CPI, druhého největšího vlastníka nájemního bydlení v zemi, jednání s nájemníky pokračují. "Dohoda s CPI zatím uzavřená není," poznamenal šéf sdružení. Organizace nájemníků chce od firmy například jen minimální zvyšování činží do doby, než bude mít ministerstvo pro místní rozvoj hotové mapy místně obvyklého nájemného. V základní verzi mají být k dispozici na konci února.   Pokud se po ukončení regulace pronajímatel s nájemníkem nedohodnou na výši nájemného, můžou se obrátit na soud se žádostí o určení nájemného v místě a čase obvyklém. Jednostranné zvýšení činží ze strany vlastníků možné není.   dnv jw  