 BP a Rosněfť si vymění akcie a budou spolupracovat v Arktidě  Rozšířili jsme o další informace od 7. odstavce.   --------------------    Londýn 15. ledna (ČTK) - Britský ropný koncern BP a ruská státní ropná společnost Rosněfť se dohodly na strategické spolupráci a vzájemné výměně části akcií. Oba podniky mají v úmyslu společně hledat ropu a zemní plyn v oblastech ruské Arktidy, které byly dosud výhradní doménou ruských těžařů.   BP předá Rosněfti pět procent svých akcií v tržní hodnotě 7,8 miliardy dolarů (142 miliard Kč) a za to dostane 9,5 procenta akcií největšího ruského producenta ropy. Spolupráce v průzkumu se má týkat rozlehlých oblastí Karského moře, kam dosud zahraniční firmy neměly přístup a které podle BP mohou obsahovat miliardy barelů ropy a miliardy krychlových metrů plynu.   Smlouva završuje oživení vztahů mezi Moskvou a BP, která ve Spojených státech, na svém předním trhu, upadla kvůli loňskému rekordnímu úniku ropy z vrtu v Mexickém zálivu v nemilost. Ještě v roce 2008 byl nynější generální ředitel BP Bob Dudley nucen z Ruska odejít po střetu akcionářů v ruském společném podniku TNK-BP. Nyní jej spolu s šéfem Rosněfti a místopředsedou ruské vlády Igorem Sečinem přijal v pátek ve své moskevské rezidenci premiér Vladimir Putin.   Dudley byl od roku 2003 šéfem TNK-BP, po pěti letech však z Ruska odešel kvůli sporu s ruskými miliardáři, kteří byli spoluvlastníky podniku. Dudley tehdy říkal, že proti němu byla vedena kampaň z nejvyšších míst.   Jeho vztah s Ruskem se zlepšil loni v létě, kdy po svém jmenování do čela BP poprvé od konfliktu navštívil Moskvu. "Z pěstního souboje se stala velká láska," komentoval to agentuře Reuters ředitel washingtonské Eurasia Grorp Cliff Kupchan.   Rusko bylo už dříve klíčovou součástí globálních operací BP a nyní bude ještě důležitější. Loni ruské aktivity zajišťovaly BP čtvrtinu jejích ropných rezerv.   Dohoda, která upevňuje energetickou spolupráci mezi Británií a Ruskem, už stačila mezi některými americkými zákonodárci vzbudit obavy a nelibost. K prověření paktu z hlediska národní a ekonomické bezpečnost vyzvali demokratický kongresman Edward Markey i jeho republikánský kolega Michael Burgess. Poukazovali na to, že BP vlastní v USA strategická energetická aktiva a mimo jiné je předním dodavatelem paliv pro americkou armádu.   Analytici považují dohodu s Rosněftí za projev snahy BP zajistit se po katastrofě v Mexickém zálivu před zkomplikováním svých aktivit ve stále nevstřícnějších Spojených státech. "Jediná oblast, kde jsou vítání a která je otevřena jejich podnikání, je nyní vedle Kanady Rusko," řekl agentuře AP americký analytik Fadel Gheit. K výrokům amerických zákonodárců řekl, že politici občas říkají věci, které nedávají žádný smysl. "Vyhlásilo nám snad Rusko válku? Pokud vím, tak ne," řekl.   Dudley se o výhradách amerických politiků na tiskové konferenci v Londýně nezmínil a později uvedl, že dohoda není reakcí na vývoj kolem BP v USA. Řekl, že pro BP budou v novém ruském projektu klíčovými faktory bezpečnost a ochrana prostředí. "V loňském roce jsme se hodně poučili," řekl šéf BP novinářům v odkazu na únik ropy v Mexickém zílivu.   Britský ministr energetiky Chris Huhne smlouvu označil za "průlomovou". Je to podle něho "dobrá zpráva pro Evropu a pro energetickou bezpečnost Británie i celého světa".   hp jw  