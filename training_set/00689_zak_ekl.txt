 Policisté obvinili dva muže, kteří prý pytlačili na Kroměřížsku  --------------------    Ke zpravodajství: FOTO/aktuality   --------------------    Kroměříž 4. května (ČTK) - Policisté obvinili dva muže, kteří údajně od počátku roku 2009 až do konce letošního února pytlačili v okolí Koryčan na Kroměřížsku. Šedesátiletý a sedmačtyřicetiletý muž jsou stíháni pro pytláctví, starší navíc pro nedovolené ozbrojování. Dvojici hrozí v případě uznání viny až pětileté vězení, sdělila dnes ČTK kroměřížská policejní mluvčí Simona Kyšnerová.   Podle policie muži nainstalovali na pozemku u lesa ocelovou klec, do které dávali návnadu. Během dvou let tak prý odchytili nejméně deset selat prasete divokého. "Chycená selata vždy přímo v kleci starší z pytláků zastřelil. Maso si poté rozdělili. Muži neměli slitování ani nad srncem, kterého jeden z nich chytil jako srnče a přinesl domů. Rok srnce krmil a choval na zahradě, pak ho nechal pro maso svým parťákem zastřelit," uvedla Kyšnerová.   Podle ní se staršímu pytlákovi také podařilo lapit do ptačí klece jestřába lesního. Chráněného dravce později údajně vypustil. "Jeho dalším skutkem bylo i zastřelení lišky," přiblížila policejní mluvčí s tím, že při domovních prohlídkách kriminalisté objevili nelegálně držené zbraně a nalezli i vnitřnosti, kosti a kožešiny zvěře. Policisté zajistili také klece, do kterých byla zvířata lovena.   Podobnou skupinu pytláků se ve Zlínském kraji podařilo zadržet předloni v lednu. Tři muži ze Starého Města prý v lesích na Slovácku stříleli zvěř podomácku vyrobenými malorážkami. Při domovní prohlídce tehdy policisté nalezli i asi 25 kilogramů zmražené zvěřiny. Muži podle policie stříleli ve větvích spící bažanty a za jízdy z auta také zajíce a srnce.   jav snm  