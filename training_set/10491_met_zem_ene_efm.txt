 Hydrologové se spletli, na Ohři zapomněli na povodeň z roku 1981  Louny 20. ledna (ČTK) - Hydrologové opravili údaje o letošní povodni na dolní Ohři. Z původních údajů vyplývalo, že voda letos vystoupala nejvýš od roku 1968, kdy byla dostavěná přehrada Nechranice, pak se ale ukázalo, že to není pravda. V  evidenčních listech hlásných profilů  chyběl nedopatřením údaj z roku 1981, informoval ČTK mluvčí Povodí Ohře Jan Svejkovský.   Ohře v Lounech vystoupala v sobotu večer na 562 centimetrů, což výrazně překročilo dosavadní evidovaný rekord z ledna 2003, i když v průtoku kvůli změnám koryta letošní povodeň lehce zaostala. Ve městě napáchala voda jen menší škody, zatopila prakticky jen zahrádkářskou kolonii, výstaviště a některá sportoviště, do ulic se ale nedostala.   V evidenčních listech, které se ke každému hlásnému místu vedou, se podle Povodí Ohře zaznamenávaly všechny povodně od roku 1968, kdy byla dokončena nechranická přehrada, která teď dolní Ohři chrání a i letos zadržovala v době kulminace zhruba třetinu vody.   Na rekord z roku 1981 se ovšem zapomnělo. "V profilech Louny a Žatec údaj o historické povodni z roku 1981 nedopatřením schází. V nejbližší době bude historická povodeň doplněna," uvedl Svejkovský. Na chybu upozornily údaje o odtoku z Nechranic, zatímco letos z nich teklo maximálně 315 metrů krychlových za sekundu, v březnu 1981 odpouštěla přehrada až 550 metrů krychlových.   "I před podrobným vyhodnocením je možné říct, že letošní povodeň byla výrazně menší," dodal mluvčí. Rekordním stav byl podle současné verze evidenčního listu zaznamenaný 13. března 1981, kdy voda vystoupala na 578 centimetrů.   jtb snm  