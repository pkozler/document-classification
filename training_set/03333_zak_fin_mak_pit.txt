 WikiLeaks dostal tajné bankovní údaje o významných osobnostech  --------------------    Ke zpravodajství: FOTO/aktuality   Celou zprávu jsme rozšířili o další citáty z tiskové konference a o background.   --------------------    Londýn 17. ledna (zpravodaj ČTK) - Bývalý švýcarský bankéř Rudolf Elmer dnes v Londýně předal serveru WikiLeaks data, která podle něj dokumentují, že asi 2000 obchodníků, politiků a korporací se vyhýbalo placení daní přes konta v bankách v daňových rájích. Dva disky s daty převzal od Elmera spoluzakladatel WikiLeaks Julian Assange, podle něhož by dnes předané informace mohly být zveřejněny už za dva týdny.   Elmer dnes neoznámil žádná jména, kterých se dokumenty údajně týkají. Chci především ukázat, jak funguje systém daňových rájů, řekl dnes Elmer na tiskové konferenci.   V rozhovoru, který otiskl britský nedělník The Observer, Elmer řekl, že informace o daňových únicích se týkají asi 2000 "jednotlivců s velkým jměním", nadnárodních společností a finančních institucí. Podle něj pocházejí z USA, Británie, Německa, Rakouska i Asie. Je mezi nimi údajně asi 40 politiků.   Assange dnes uvedl, že první informace z disků, které mu dnes Elmer předal, by mohly být zveřejněny během dvou týdnů. Nejprve je WikiLeaks budou konzultovat s odborníky a prověřovat. Assange ale přislíbil "úplné zveřejnění" s tím, že informace předá i britskému protikorupčnímu úřadu.   Připomněl současně, že WikiLeaks se zabývají řadou dalších věcí, včetně vydávání důvěrných amerických diplomatických depeší. Zatím bylo zveřejněno 2,3 procenta z depeší, které mají WikiLeaks údajně k dispozici, řekl Assange s tím, že celý proces bude pokračovat i v příštích měsících.   Elmer pracoval do roku 2002 osm let na Kajmanských ostrovech pro fond velké švýcarské banky Julius Baer. Za dva dny se objeví před soudem v Curychu, kde je obžalován z porušení zákonů o bankovním tajemství.   Dokumenty, které předal WikiLeaks, pokrývají údajně období mezi lety 1990 až 2009 a zahrnují i informace z dalších bankovních zdrojů.   Banka Julius Baer Elmerova obvinění odmítá. V pátek vydala prohlášení, podle něhož jde Elmerovi jen o diskreditaci banky a jejích klientů. "S tímto záměrem šíří nepodložená obvinění a předává médiím nezákonně nabyté dokumenty a posléze také WikiLeaks," uvádí prohlášení, podle něhož Elmer některé dokumenty také padělal.   Pro Assange byla dnešní tisková konference v centru Londýna prvním vystoupením na veřejnosti od 16. prosince, kdy byl propuštěn z vazby na kauci. Čeká ho soudní jednání o extradici do Švédska, kde je vyšetřován kvůli obvinění ze znásilnění.   ml hej  