 Sportovní veletrhy se vrací k listopadovému termínu  Brno 12. ledna (ČTK) - Sportovní veletrhy Sport life, Bike Brno, Caravaning Brno a boat Brno se v letošním kalendáři výstavních akcí Veletrhů Brno vrací k listopadovému termínu. Rozhodl o tom průzkum mezi vystavovateli. ČTK to řekl mluvčí Veletrhů Brno David Pokorný.   "Více než tři čtvrtiny dotázaných vystavovatelů se vyjádřilo, že z jejich pohledu je pro konání sportovně a volnočasově zaměřených veletržních projektů vhodný právě listopadový termín," uvedl Pokorný. Veletrhy se uskuteční 10. - 13. listopadu 2011, alternativou byla druhá polovina září. Všechny plánované akce se budou konat společně. Veletrhy Brno s pořádáním akce počítají v předběžném kalendáři na začátek listopadu až do roku 2013.   Loni se sportovní veletrhy uskutečnily už začátkem října. Pořadatelům přálo počasí. Řada aktivit se proto mohla konat mimo pavilony brněnského výstaviště. Přesto na akci přišlo méně lidí než v roce 2009. Pořadatelé napočítali 40.065 návštěvníků, v roce 2009 přijelo přes 57.000 lidí. Tehdy se ale sportovní veletrhy konaly společně s výstavami Digitex a Interkamera, které byly loni zrušeny.   vrn mol  