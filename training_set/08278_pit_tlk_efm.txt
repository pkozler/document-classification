 Výkonným ředitelem prodeje a služeb T-Mobilu bude Rudolf Urbánek  Praha 19. ledna (ČTK) - Novým výkonným ředitelem prodeje a služeb zákazníkům T-Mobilu bude od března dosavadní manažer prodeje firemním zákazníkům Slovak Telecomu Rudolf Urbánek (31). Nahradí Miroslava Rokowského, který je od začátku roku generální ředitel polské společnosti PTC (Polska Telefonia Cyfrowa). Firma to uvedla v tiskové zprávě.   Urbánek pracuje v Slovak Telekomu od roku 2001. Během deseti let získal zkušenosti v obchodu a marketingu. Jako senior manažer prodeje mobilních i fixních služeb firmám a malým a středním podnikům byl zodpovědný za plnou integraci prodejních sítí T-Mobile Slovensko a Slovak Telekomu i za řízení přímých i nepřímých prodejních sítí ve firemním segmentu. Před nástupem do T-Mobile pracoval například v Poštovej bance.   Nový šéf prodeje se ujme vedení divize Zákaznické péče a obchodu 1. března. Do té doby útvar povede v zastoupení Aleš Kubík, ředitel rozvoje a zásobování CSS kanálů T-Mobilu.   Společnost T-Mobile Czech Republic působí na českém trhu od roku 1996. Loni v září firma obsluhovala téměř 5,5 milionu mobilních zákazníků.   jsa vju      