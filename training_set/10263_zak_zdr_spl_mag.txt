 Liberecký kraji zažil rušnou noc, převažovaly rvačky a požáry  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Doplnili jsme nové informace od záchranářů a zdravotníků ve 2. a 3. odstavci.   --------------------    Liberec 1. ledna (ČTK) - Rušnou silvestrovskou noc zažili policisté, hasiči i záchranáři v Libereckém kraji. Převažovaly rvačky a drobné požáry. Zřejmě nejzávažnější silvestrovskou událostí byla smrt sedmatřicetiletého horolezce, který již odpoledne spadl v Českém ráji z výšky 60 metrů a záchranáři už mu nemohli pomoci. Lékař jen konstatoval smrt, řekl ČTK ředitel Zdravotnické záchranné služby Libereckého kraje Stanislav Mackovík.   Záchranáři v Libereckém kraji ošetřili v noci sedm lidí poraněných zábavnou pyrotechnikou. "V šesti případech šlo o poranění ruky, v jednom o poranění obličeje, žádné z nich nebylo ale devastující. Svou roli hrál při úrazech určitě i alkohol," poznamenal Mackovík. Krátce před 01:30 vyjížděli záchranáři do Ploužnice na Českolipsku k muži, kterého porazil automobil a byl v bezvědomí. "Zdravotníci ho předali na chirurgii do České Lípy," dodal ředitel záchranky.   Rušnou službu měli i lékaři liberecké úrazové ambulance, kteří do rána ošetřili 25 lidí. "Téměř u všech případů hrál svou roli alkohol, jeden z ošetřených například v opilosti ztratil rovnováhu a při pádu si naštípl lebku," řekla mluvčí Krajské nemocnice v Liberci Alexandra Kittnerová. Velkou skupinou ošetřených byli také podle lidé, které někdo napadl nebo se poprali. "Na jednotce intenzivní péče dětského oddělení byl hospitalizován opilý čtrnáctiletý chlapec. Co vypil, zatím nevíme, v době hospitalizace nebyl schopen komunikovat," dodala mluvčí.   Pro hasiče odstartoval půlnoční oslavy požár popelnice v České Lípě jen pár minut před půlnocí. Hasiči ale vyjížděli i k liberecké radnici, kde výbuchy a petardy zřejmě ošálily požární hlásiče. "Na místě se naštěstí ukázalo, že to byl jen planý poplach," řekl ČTK operační důstojník Hasičského záchranného sboru Libereckého kraje. Zhruba 12 minut po půlnoci vyjížděli hasiči také k požáru palet. Zda je někdo podpálil nebo byla příčinou zbloudilá rachejtle, hasiči zatím nevědí. Po 02:30 vyjížděli hasiči i do Chrastavy, k požáru v bytovém domě. "Na místě se ukázalo, že to jen spálené maso na plotně zakouřilo celý dům," dodal operační.   Ještě rušnější noc zažili policisté, kteří stejně jako každý rok o Silvestru posilují své služby. "Vyjížděli jsme ke spoustě rvaček, několikrát lidé napadli i naše policisty," řekl ČTK operační důstojník liberecké policie. Podobně to v noci vypadalo v celém kraji. "Hodně alkoholu a rvaček, ale jinak naštěstí nic mimořádného, všichni přežili," poznamenal policista z České Lípy.   ivc jpt  