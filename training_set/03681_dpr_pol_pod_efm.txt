 Nepokoje v Egyptě zdržely odlet letadla ČSA z Prahy do Káhiry  Ve 2. a 3. odstavci jsme doplnili další informace z ČSA.   --------------------    Praha 29. ledna (ČTK) - Protivládní nepokoje v Egyptě zdržely odlet letadla z ČSA na pravidelné lince z Prahy do Káhiry. Původně mělo letět už v noci na dnešek, cestující ale nakonec odletěli až dnes ráno po 8:00. Aerolinky jim mezitím zajistily ubytování v hotelu. Na dotaz ČTK to řekla mluvčí ČSA Hana Hejsková. Ministerstvo zahraničních věcí v pátek večer doporučilo českým občanům zvážit za současné situace nutnost cestování do země.     "Včerejší pravidelná linka, která musela být z důvodu nočního zákazu vycházení v Káhiře přesunuta na ráno, odstartovala dnes krátce po osmé hodině," uvedla mluvčí ČSA. Další pravidelný spoj do egyptské metropole mají České aerolinie vypravit v neděli večer. "Situaci v zemi pečlivě sledujeme a v případě potřeby se jí flexibilně přizpůsobíme," řekla zástupkyně ČSA.   Charterové spoje Holidays Czech Airlines do turistických destinací podle Hejskové "operují v tomto týdnu podle plánu". Zatím poslední odletěl dnes v devět hodin ráno.   Nepokoje a rabování podle agentury DPA pokračovaly v Káhiře i v noci a dnes ráno v Káhiře. Po čtyřech dnech nepokojů a násilností, které si v zemi vyžádaly nejméně 18 mrtvých a přes tisíc zraněných, se prezident Husní Mubarak poprvé obrátil na Egypťany v nočním televizním projevu. Oznámil rozpuštění vlády a přislíbil demokratické reformy.   dnv dp  