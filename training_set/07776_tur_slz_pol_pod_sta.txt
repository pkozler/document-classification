 Město Litovel opravilo restauraci Záložna, hledá nájemce  Litovel (Olomoucko) 10. května (ČTK) - Několik let uzavřená restaurace v hotelu Záložna, který vévodí litovelskému náměstí, by letos opět měla sloužit veřejnosti. Radnice dokončuje její rekonstrukci, která si vyžádala 17 milionů korun. Nyní hledá nájemce zařízení, řekl dnes ČTK místostarosta Litovle Petr Šrůtek.   "Opravu jsme zahájili loni v listopadu a hotová bude do konce května. V prvním kole výběrového řízení na pronájem restaurace se sice přihlásil jeden zájemce, vzápětí si to ale rozmyslel. Proto jsme vyhlásili druhé kolo, zájemci se mohou hlásit do pátku," uvedl Šrůtek.   Město má zájem o dlouhodobý pronájem nejméně na 15 let. Pronajímatel ale musí sám vybavit kuchyni a restauraci nábytkem. Investici lze umořit srážkami z nájmu. Umístění restaurace umožňuje zřízení letní zahrádky. Kapacita kuchyně je 250 jídel denně.   Městský objekt tvoří dominantu náměstí Přemysla Otakara. V provozu jsou sály pro kulturní a společenské účely v patře budovy. Součástí je i hotel, který byl do loňského roku využíván jako ubytovna, ale potřebuje také rekonstrukci. Město na ni ale zatím nemá peníze, podle předpokladů by bylo potřeba zhruba 25 milionů korun. Plán opravit celý objekt Záložny je starý několik let, dle projektu z roku 2004 by na veškeré práce bylo potřeba asi 84 milionů korun. Město na rekonstrukci hotelu a restaurace nemohlo získat dotaci, proto se rozhodlo obnovit z vlastních peněz alespoň restauraci.   "Chtěli bychom, aby byla restaurace na léto otevřená," doplnil místostarosta. V minulosti byla restaurace vyhledávaným podnikem.   srd mol  