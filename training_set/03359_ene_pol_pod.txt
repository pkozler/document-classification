 Č. Budějovice budou rozhodovat o hlavních investicích v teplárně  České Budějovice 13. ledna (ČTK) - České Budějovice by měly letos rozhodnout o strategických investicích teplárny v nadcházejících letech. Město ve společnosti drží 80 procent akcií. Rozhodovat se bude o odsiřování hlavního zdroje tepla v Novohradské ulici, investici do kotle na spalování biomasy nebo o napojení města na dálkový přivaděč tepla z jaderné elektrárny Temelín. Novinářům to dnes řekl primátor Juraj Thoma (HOPB).   Rozsah odsíření je přitom závislý na tom, zda se bude investovat do spalování biomasy a jak se rozhodne o napojení na teplovod z Temelína, poznamenal Thoma. O povolení stavby teplovodu z Temelína do Českých Budějovic požádala společnost ČEZ ministerstvo životního prostředí. Stavět se má začít v roce 2014. Teplovod by zabezpečil třetinu potřeb Českých Budějovic.   Rozhodovat budou nově zvolené orgány společnosti a valná hromada. Současné představenstvo by nemělo dělat žádné nezvratné kroky ohledně projektu kotle na biomasu za tři čtvrtě miliardy, uvedl Thoma s tím, že ho k tomu v závěru prosince vyzvala dozorčí rada. Nové představenstvo a dozorčí rada budou zvoleny a jmenovány na mimořádné valné hromadě teplárny, která se uskuteční v druhé polovině února.   Nabídky na projekt kotelny zájemci už podali, obálky ale nebyly zatím ještě otevřeny. "Nové představenstvo rozhodne, zda soutěž na dodavatele zruší nebo nabídky otevře," poznamenal primátor.   Teplárna České Budějovice loni vypsala tendr na instalaci kotle o výkonu 30 megawattů, podle původních plánů měla být spuštěna v roce 2013. Chce tak omezit spalování potenciálně nedostatkového hnědého uhlí a díky kombinované výrobě tepla a elektřiny vydělat na zelených bonusech. Teplárna je největším znečišťovatelem ovzduší v kraji. Teplo od ní odebírá přibližně 27.500 domácností.   kpe sap  