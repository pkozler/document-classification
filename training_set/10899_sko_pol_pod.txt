 Zlín musí do svých škol investovat přes 30 milionů korun  Zlín 14. ledna (ČTK) - Zlín bude muset v následujících dvou letech významně investovat do základních a mateřských školek, které zřizuje. Organizace mohou zatím fungovat jen díky výjimkám Krajské hygienické stanice Zlínského kraje. Ty ale skončí v roce 2013. Opravy město přijdou na více než 32 milionů korun, řekla ČTK radní Alena Zubalíková (TOP 09).   "Časové výjimky se týkají například počtu umyvadel a WC, sprch, bidetů, hygienických kabin nebo úklidových komor. Těch je v některých zařízeních méně, než nařizuje zákon," upřesnila Zubalíková. Upozornila, že časové výjimky nebude po roce 2013 možné znovu získat.   V případě základních škol radnice musí investovat 19,3 milionu Kč, do mateřských pak 12,8 milionu. Třetinu celkové částky město zaplatí letos.   Další investice město musí vynaložit do navýšení kapacity mateřských školek. Dvě nové třídy s kapacitou 56 míst vzniknou v Mateřské školce U Dřevnice, ve druhém patře budovy. "Rekonstrukce prostor již začala. Otevření plánujeme na duben," upřesnila Zubalíková. Město tak reaguje na rostoucí počet dětí v mateřských školkách.   slu sap  