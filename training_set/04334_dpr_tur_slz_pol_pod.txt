 Pardubice chtějí zachovat výletní plavby na Labi  Pardubice 25. ledna (ČTK) - Pardubice se rozhodly zachovat výletní turistické plavby na Labi. Zastupitelé dnes schválili, že město na opravy a modernizaci lodi Arnošt z Pardubic uvolní 2,5 milionu korun. Plavidlo vlastní společnost Pardubická plavební, v níž Pardubice a Nadace pro rozvoj města Pardubic drží přes 42 procent akcií, v březnu bude zastupitelstvo jednat o odkupu dalších 42 procent od soukromých akcionářů.   "Pokud k rozhodnutí o modernizaci plavidla nedojde, ztrácí loď od 1. dubna technickou způsobilost k plavbám a nebude možné ji užívat ani řádně pronajímat," uvedl náměstek primátorky Jiří Rozinek. Město navýší o 2,5 milionu korun základní jmění své společnosti Dopravní podnik města Pardubic, která si loď pronajme a nechá ji opravit. Podmínkou je, aby v Pardubické plavební mělo město dva ze tří členů představenstva. Po modernizaci by se také snížily provozní náklady.   Město provoz lodi vloni dotovalo 350.000 korunami, dalších 300.000 korun přidal kraj. Bez dotací by společnost Pardubická plavební skončila ve ztrátě. Pro letošní rok Pardubice výši příspěvku zachovaly, kraj však zatím schválil jen 100.000 korun, proto jej město vyzvalo k vyšší podpoře zachování plavby na Labi. Převzetím provozu plavidla dopravním podnikem se má Pardubická plavební dostat do zisku, z něhož by splácela závazky vůči akcionářům i dodavatelům.   Arnošt vozí pasažéry od roku 2000, ve stejné době vznikla i společnost Pardubická plavební. Cestující vozí z Pardubic do Srnojed nebo druhým směrem do Kunětic, k dispozici mají lodní restauraci, která funguje i při kotvení v přístavu. Akcie firmy drží soukromé osoby, Nadace pro rozvoj města Pardubic, město Pardubice a Pardubický kraj, který vlastní necelých šest procent. Společnosti po třech letech existence hrozila likvidace především proto, že investovala do nového přístaviště. Kraj a pardubická radnice z části pokryly dluhy nákupem akcií, zbytek uhradil hypoteční úvěr.   dos sap  