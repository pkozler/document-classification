 Příspěvky stranám v Evropském parlamentu rostou, navzdory krizi  Doplnili jsme tabulku.   --------------------    Brusel 10. ledna (zpravodaj ČTK) - Přestože národní vlády v celé Evropské unii přijímají nejrůznější úsporná opatření, příspěvky stranám působícím v Evropském parlamentu v posledních letech citelně rostou. Polepšily si ovšem i neziskové organizace, které jsou na jednotlivé strany napojeny, především pak na ty největší z nich. Vyplývá to z údajů o financování, která parlament zveřejnil na svých internetových  stránkách .   Hospodářská a finanční krize začala pádem americké investiční banky Lehman Brothers v září 2008 a plně se rozvinula v roce následujícím. Příspěvky čtyřem největším frakcím podle výpočtu ČTK ovšem od roku 2009 do loňského roku vzrostly z 210 milionů korun ročně až na 275 milionů korun ročně. Strany sice nemusí celý příspěvek vyčerpat, ale většinou je, až na zcela ojedinělé výjimky, vyčerpají.   Největším příjemcem takzvaných grantů je největší lidovecká frakce, která si loni polepšila až na 125 milionů korun, přičemž v roce 2009 získala "pouhých" 87,5 milionu korun. Druhé místo patří socialistům, tedy druhé největší frakci, kteří loni získali zhruba 85 milionů korun. Obě strany dohromady tak získávají drtivou většinu příspěvků, což ale odpovídá i jejich zastoupení v Evropském parlamentu.   Růst příspěvků stranám je ale daleko patrnější v delší časové řadě. V roce 2004, kdy se unie rozšířila o deset nových členských států včetně Česka, čtyři největší frakce získaly v přepočtu zhruba 95 milionů korun, což je o 180 milionů korun méně než v roce 2010.   Na vývoj finančních příspěvků si nemohou stěžovat ani analytická centra, která mají blízko k jednotlivým stranám, jež v parlamentu působí. Centrum pro evropská studia (CER) napojené na lidoveckou frakci si od roku 2009 do roku 2010 polepšilo o zhruba 25 milionů korun a v loňském roce získalo grant ve výši 82,5 milionu korun.   Se zhruba 50 miliony korun se loni spokojila i Nadace pro evropská progresivní studia (FEPS), která má zase blízko k socialistům. V případě CER a FEPS se přitom příspěvky za poslední dva roky téměř zdvojnásobily.   Drtivou většinu grantů pro neziskové organizace získávají sdružení, která mají blíže k takzvaným eurofederalistům, tedy zastáncům hlubší integrace EU, než k euroskeptikům. Výjimkou je organizace New Direction, která vznikla teprve loni a získala pátý největší příspěvek v celkové výši 16 milionů korun. New Direction je přitom napojena na spíše euroskeptickou frakci Evropských konzervativců a reformistů, jejímž členem jsou i čeští občanští demokraté.     Příspěvky největším frakcím v Evropském parlamentu od 2008 do 2010   ------------------------------------------------------------------       parlamentní frakce  2008 (v eurech)  2009 (v eurech)  2010 (v eurech)     Evropská lidová strana (lidovci, za ČR KDU-ČSL)  3,35 milionu  3,49 milionu  4,96 milionu     Pokrokové spojenectví socialistů a demokratů (socialisté, za ČR ČSSD)  3,03 milionu  3,1 milionu  3,4 milionu     Aliance liberálů a demokratů pro Evropu (liberálové)  1,12 milionu  1,18 milionu  1,55 milionu     Zelení/Evropská svobodná aliance (zelení)  642 tisíc  644 tisíc  1,05 milionu     Evropská konzervativní a reformní skupina (konzervativci, za ČR ODS)  neexistovala  neexistovala  1,02 milionu     urm šeb    