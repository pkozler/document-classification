 Ropa ve výprodeji komodit prudce klesla, WTI spadla pod 90 USD  --------------------    Ke zpravodajství: GRAFIKA   --------------------    Londýn 4. ledna (ČTK) - Světové ceny ropy se odpoledne prudce propadly a americká lehká ropa WTI se vrátila pod 90 dolarů za barel. Z maxim za dva a čtvrt roku ropa spadla v situaci všeobecného výprodeje komodit, kdy trh korigoval zisky z konce loňského a začátku tohoto roku. K prodejům komodit přispělo i oživení kurzu dolaru.   Cena WTI klesla po 17. hodině SEČ o více než než 2,30 dolaru na 89,20 dolaru za barel a sestoupila z denního maxima nad 92 dolary a z pondělní úrovně 92,39 USD, maxima od října 2008. Severomořská ropa Brent oslabila o 1,80 dolaru na 93,05 USD.   Sektor komodit odpoledne zasáhlo vybírání zisků dosažených ve slabém obchodování z přelomu roku. Cena mědi z počátečních rekordních maxim nad 9700 dolary za tunu klesla o dvě procenta, podobným tempem oslabilo zlato a silně klesaly i ceny potravinářských komodit jako cukru a kakaa. Byl to nejrozsáhlejší propad na trhu komodit od poloviny listopadu.   Ceny komodit loni díky zlepšování vyhlídek globální ekonomiky vesměs zažily silný růst a korekce byla podle obchodníků jen otázkou času. Dnes se po slabých objemech minulých dní, které zkreslovaly cenové pohyby, zvýšil objem obchodů na těchto trzích na běžné úrovně. Ekonomický optimismus, který táhl komodity dosud, se sice nevytrácí, podle analytiků se však investoři budou nyní chtít přesouvat do rizikovějších aktiv jako akcií.   "Vzhledem ke zřetelnému ekonomickému oživení a návratu akcií zpět do módy ztrácí zdání bezpečnosti svou přitažlivost. Děje se to s ropou a podobný volný pád zažívají drahé kovy," řekl agentuře Reuters John Kilduff z newyorské firmy Again Capital.   K výprodeji dopomáhal silnější kurz dolaru, který investorům znevýhodňuje nákupy komodit. Dolar odpoledne smazal počáteční ztráty, oživil k euru na třítýdenní maxima a rostl i k dalším měnám.   Ropný trh bude nyní sledovat zprávy o posledním vývoji amerických komerčních zásob, které jsou nyní ovlivňovány chladným počasím. Analytici odhadují, že minulý týden se v USA zásoby snížil už pátý týden po sobě.     Ceny ropy v dolarech za barel (asi 159 litrů) v 17:20 SEČ:     burza  typ  kontrakt  aktuální cena  předchozí závěr     Londýn - ICE  Brent  únor  93,05  94,84     New York - Nymex  WTI  únor  89,20  91,55     hp jw  