 Beskydské areály zažily nápor lyžařů  --------------------    Ke zpravodajství: FOTO/aktuality   --------------------    Ostrava 30. ledna (ČTK) - Většina beskydských areálů zažila o víkendu nápor lyžařů. Vysoké návštěvnosti nahrály kvalitní podmínky a pěkné počasí. ČTK to řekli provozovatelé lyžařských vleků v moravskoslezských horách.   "Dneska byla návštěvnost opravdu velmi vysoká, měli jsme úplně plné parkoviště, takže jsme spokojeni. Celý víkend bylo pěkné počasí, navíc lyžařské podmínky byly ideální," uvedl provozovatel areálu Ski Mezivodí Zdeněk Krupa.   Nynější víkend označil za nejlepší v lednu z hlediska návštěvnosti provozovatel Skiareálu Mosty u Jablunkova Alois Martynek. "Tento víkend byl velice podařený, lidé zase začali jezdit na hory po dřívější oblevě. Už od poloviny týdne k nám přijížděli," konstatoval Martynek. Doufá, že nápor lyžařů bude díky velmi dobrým podmínkám pokračovat. "Ještě budeme několik dní dosněžovat, takže věříme, že pak budeme jezdit minimálně do konce března," dodal.   Průměrnou návštěvu měli o víkendu kvůli uzavřené velké sjezdovce na Javorovém vrchu, protože k dispozici byla jen kratší trasa. "Za několik dnů bychom měli velký kopec otevřít, takže návštěvnost určitě stoupne," uvedl provozovatel areálu Viktor Pavlík.   rkj pba  