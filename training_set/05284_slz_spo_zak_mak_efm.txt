 ÚS odmítl stížnost Sazky ve sporu o daň z přidané hodnoty  Brno 10. května (ČTK) - Ústavní soud (ÚS) podle serveru Aktuálně.cz odmítl stížnost společnosti Sazka ve sporu o miliony korun zaplacené na dani z přidané hodnoty. Soud tak znovu potvrdil, že neexistuje žádná výjimka ze zákona, jež by osvobozovala sázkové společnosti od daně.   Podobně jako Sazka se podle informací ČTK o peníze z DPH soudí i další velké sázkové firmy. Soudy už odmítly žaloby společností Fortuna nebo Synot. Sazka se konkrétně v různých sporech domáhá asi 200 milionů korun. Server neuvádí, o kolik peněz jde v případu, který nyní posuzoval ÚS.   Sázkové společnosti byly od placení DPH osvobozeny na základě výjimky v zákoně. Výjimka ale pozbyla platnosti po vstupu Česka do Evropské unie. Část politiků se pokusila výjimku znovu prosadit jako přílepek zákona o sociálních službách. Ministerstvo financí to však neuznalo a daně dál od firmy vyžadovalo, uvádí Aktuálně.cz.   Sazka si na postup státu stěžovala u Ústavního soudu. Podle zástupců sázkové firmy "došlo postupem finančních orgánů k protiústavnímu posouzení věci po právní stránce". Senát Ústavního soudu vedený soudcem Jiřím Muchou argumenty firmy odmítl, uvádí server. Podle soudců žádná výjimka neexistuje a postup ministerstva financí byl správný.   Sazka má v poslední době velké finanční problémy. Od konce března je v úpadku, a to hlavně kvůli problémům se splácením výstavby O2 areny. Městský soud v Praze v pátek evidoval 2079 věřitelů Sazky, hodnota pohledávek převyšovala 41 miliard Kč.   tmd mol  