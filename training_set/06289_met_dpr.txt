 Čerstvý sníh způsobil ve Zlínském kraji několik nehod  Zprávu jsme aktualizovali v celém textu.   --------------------    Zlín 25. ledna (ČTK) - Dopravu ve Zlínském kraji dnes komplikuje místy i vydatné sněžení. Způsobilo také několik dopravních nehod, které se však obešly bez vážnějších následků. Silničáři zatím nemají problémy s průjezdností některého úseku, byť například menší cesty na Valašsku pokrývá někde až sedmicentimetrová vrstva sněhu. Řidiči by tak měli volit opatrnou jízdu, do hor by pak neměli vyjíždět bez zimní výbavy.   "Nehod bylo hlášeno více, ale šlo většinou o drobnosti. Nejvíce jich bylo na Vsetínsku a Uherskohradišťsku," řekla ČTK krajská policejní mluvčí Jana Bartíková. Hasiči do odpoledních hodin zasahovali jen u dvou nehod. Ráno se ve Valašském Meziříčí srazila dvě osobní auta, když řidička prvního dostala smyk, o chvíli později se v Uherském Hradišti nedaleko stanice hasičů střetl další osobní vůz s dodávkou. Obě nehody se obešly bez vážnějších zranění.   Nejvíce sněhu zřejmě napadlo na Valašsku. "Od rána vytrvale sněží, provádíme opakovaně posyp a už i pluhování. Prostě klasická zima. Žádné neprůjezdné úseky hlášené nemám. Řidiči by si ale měli uvědomit, že silnice momentálně nejsou černé," nabádal motoristy k opatrnosti jednatel společnosti Správa a údržba silnic Valašska Jaromír Kořistka.   Hlavní tahy na Vsetínsku pokrývá sníh či sněhová kaše do tří centimetrů, na menších cestách pak leží ujetá vrstva sněhu až do sedmi centimetrů. Místy jsou vyjeté ledové koleje. Vozovky v ostatních regionech jsou převážně mokré po chemickém ošetření, zejména ve vyšších polohách se však také na některých silnicích drží sníh či zbytky sněhu.   Teplota se v kraji pohybuje od minus čtyř do minus jednoho stupně Celsia. Sněžit by mělo s výjimkou soboty celý tento týden. Podle předpovědi Českého hydrometeorologického ústavu by se měla rtuť teploměru stále pohybovat pod bodem mrazu, sněhová pokrývka se tak zřejmě udrží. Už v neděli napadlo místy i přes deset centimetrů sněhu.   jav snm  