 Prague Food Festival zve na delikatesy v Královské zahradě  --------------------    Ke zpravodajství: AUDIO; FOTO ve Fotobance  ID foto:  P201005280767601 ,  P201005280767901 ,  P201005280796001    --------------------    Praha 17. května (ČTK) - Ochutnávku delikates v prostorách Královské zahrady na Pražském hradě nabídne gastronomická přehlídka Prague Food Festival, která se uskuteční od 27. do 29. května. Pořadatelé vsadili zejména na chutě exotické kuchyně a zdravý životní styl. Více než čtyři desítky stánků představí nejen produkci známých šéfkuchařů, ale také nápoje či zmrzlinu. Součástí programu bude kuchařská i barmanská show, sommeliérský kurz i škola čepování.   "Sáhli jsme do exotických kuchyní. Nabídneme šestnáct různých gastronomií - od asijské, orientální, indonéské, thajské, laoské až po japonskou. Představí se zároveň belgická, francouzská, italská, ale také krkonošská kuchyně," řekl na tiskové konferenci pořadatel festivalu Pavel Maurer. Upozornil, že zastoupena budou piva i vína ze světa i z domácího prostředí.   Za vstupné 400 korun obdrží návštěvníci balíček 10 "grandů" v ceně 250 korun. Dopřát si za to budou moci základní ochutnávku.  Další festivalová platidla si pak budou muset přikoupit.     Program zdravého životního stylu oživí nabídka zeleninových a ovocných džusů i fondue rozmanitých chutí z celého světa, americké brusinky či tzv. biodynamická vína. Zábavu pro děti zajistí dětský koutek, kde se budou vyrábět náhrdelníky z popcornu či těstovin.   Podle Maurera by gastronomický festival měl návštěvníky oslovit zejména spojením gastronomie a exkluzivní přírodní scenérie. "Královská zahrada je přístupná veřejnosti teprve 11 let a v minulosti ji využívali zejména prezidenti a králové," upozornil. V minulosti festival představil architektonicky atraktivní a mnohdy jinak nepřístupné objekty v historickém centru hlavního města. Je to mnohdy spojeno s přísnými bezpečnostními opatřeními. "Musíme se chovat slušně, abychom ten prostor nezdevastovali. Celý tým řeší složité logistické problémy," poznamenal pořadatel.   Stánky s pokrmy a nápoji budou rozmístěny po celém prostoru zahrady. U Jeleního příkopu budou z bezpečnostních důvodů instalovány zábrany. V historické budově Míčovny se budou odehrávat kuchařské show. Kromě profesionálů jako Zdeněk Pohlreich či Milan Hořejš budou vařit známé osobnosti jako režisér Jiří Menzel či herečka Jana Krausová. "Chceme návštěvníkům nabídnout území konzumace a relaxace. naší snahou je, aby si jídlo užili v pohodě," řekla produkční festivalu Monika Maurerová.   Kromě pravého francouzského šampaňského si zájemci budou moci pochutnat na moravském sektu. Nachystané jsou atrakce jako servírování sherry způsobem venenciado, tedy nalévání z výšky. Novinkou pro návštěvníky má být netradiční zmrzlina ze sýrů gorgonzola nebo ricotta, piva či vína.   Podle Maurera není cílem festivalu "pouze se najíst a napít". "Chceme lidem nabídnout gastronomické novinky ze světa," uvedl. Právě proto prý pozval mistra venenciadora z Andalusie, který bude nalévat sherry z výšky. O milovníky piva se pak postará mistr světa v čepování plzeňského ležáku Lukáš Svoboda.   Podle Maurera popularita gastronomických festivalů prospívá poznávání kvalitního jídla v Česku. "Gastronomických festivalů je hodně a těší nás, že vznikají. Nevnímáme je ani tak jako konkurenci, jako dobrou příležitost k ochutnávání netradiční gastronomie," řekl. Další informace jsou na stránce  www.praguefoodfestival.cz.    Alexandra Malachovská  