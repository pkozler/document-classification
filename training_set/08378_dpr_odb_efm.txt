 ČD budou mít kolektivní smlouvu, poslední odborový svaz podepíše  Praha 20. leden (ČTK) - Svaz odborářů služeb a dopravy (SOSaD), který jako poslední odborové sdružení na železnici nepodepsal kolektivní smlouvu Českých drah pro rok 2011, dokument podepíše. ČTK o tom dnes informoval předseda svazu Jaromír Dušek. Zbývajících osm odborových centrál už smlouvu s drahami podepsalo.   Dušek však dodal, že sdružení bude trvat na svých dosavadních požadavcích a v příštím týdnu bude iniciovat návrh na první změnu dokumentu. Hlavním požadavkem SOSaD je dorovnání platů zaměstnanců o předpokládanou inflaci. Dalším ze sporných bodů je způsob výpočtu náhrad za uvolněné funkcionáře, které podle Duška diskriminuje menší odborové organizace.   Kolektivní smlouvu, která bez podpisu SoSaD nemohla vejít v platnost, od začátku ledna nahrazuje opatření zaměstnavatele. To je pro zaměstnance ČD mnohem nevýhodnější, než předjednaná kolektivní smlouva. Znamená například snížení délky dovolené z maximálních šesti týdnů na čtyři a zároveň prodloužení týdenní pracovní doby u většiny profesí o dvě hodiny na 40 hodin. Zaměstnanci dále přicházejí o možnost využívat ozdravné pobyty a dalších výhody.   České dráhy zaměstnávaly ke konci loňského roku 26.674 lidí, z toho počet zaměstnanců sdružených v rámci SOSaD činil asi 700.   cfr jw  