 Koaliční politici Klausův projev chválí, opoziční ho kritizují  --------------------    Ke zpravodajství: FOTO/aktuality; AUDIO   Doplnili jsme reakci Radka Johna v 7. odstavci a politoložky Dvořákové v 9. a 10. odstavci.   --------------------    Praha 1. ledna (ČTK) - Představitelé stran vládní koalice chválí dnešní novoroční projev prezidenta republiky Václava Klause. "Novoroční projev pana prezidenta považuji za vyvážené státnické vystoupení," komentoval ho premiér a předseda ODS Petr Nečas. Od opozice se ale prezident podobného ocenění nedočkal. Podle úřadujícího předsedy ČSSD Bohuslava Sobotky se prezident stále více stává přímým podporovatelem vládních reforem. Podle předsedy KSČM Vojtěcha Filipa to byl Klausův nejslabší projev od jeho nástupu do funkce.   Prezident v projevu mimo jiné podpořil současnou koaliční vládu a zdůraznil nutnost reforem. "Velmi si vážím jeho podpory reformního úsilí vlády, zdůraznění nutnosti prosazení reforem a toho, že tyto nepopulární kroky by musela udělat každá vláda," uvedl premiér Nečas ve stanovisku, které ČTK poskytl mluvčí ODS Tomáš Bartovský. Nečas vyzdvihl i prezidentovo volání po mezigenerační solidaritě. "To je věc, která se týká každého z nás," podotkl.   Podle sociálního demokrata Sobotky však dnešní projev jen potvrdil prezidentův nekritický vztah k vládním reformám. Podle šéfa hlavní opoziční strany pomalu končí éra, v níž se Václav Klaus po svém odchodu z ODS snažil působit více nadstranicky. Sobotka dokonce prohlásil, že Klaus tak reaguje na to, že vláda nemá věrohodného a silného premiéra a fakticky zčásti přebírá jeho roli. "Nemohu souhlasit s tím, že prezident označil škrty jen za nepříjemné, velká část vládních škrtů je sociálně bezohledná a hospodářsky škodlivá," tvrdí Sobotka. Na druhé straně ocenil výzvu prezidenta k lepší komunikaci mezi vládou a opozicí. K tomu je nad jednotlivými návrhy sociální demokracie připravena, dodal Sobotka.   Projev se líbil i ministrovi financí a prvnímu místopředsedovi TOP 09 Miroslavu Kalouskovi, který tvrdí, že letošní prezidentův projev byl "hodný potlesku vestoje". "Byl to státnický projev, který byl povzbuzující a snažil se společnost mimořádně stmelit," řekl Kalousek ČTK. On sám si z něj bere povzbuzení pro co největší úsilí na svoji současnou práci na reformách.   Předseda KSČM Vojtěch Filip považuje letošní prezidentův novoroční projev za nejslabší od doby, co je Klaus ve své nynější funkci. Prezident podle něj pouze vyjádřil podporu vládě, ale už nevyzval vládu ke vstřícnému jednání s opozicí a naopak apeloval pouze na opozici. "Nenásledovala výzva vládním stranám, aby se nechovaly jako na dobytém území," komentoval to.   Prezident sice hovořil o tom, že by reformy musela podniknout každá vláda, už ale nehovořil o tom, že by mohly být sociálně citlivější, podotkl Filip. Některé pozitivní věci však na projevu dokázal ocenit. "Já myslím, že jinak byl projev veden opravdu ve velni slušné formě. Na rozdíl od současné politické scény byl kultivovaný," dodal Filip.   Předseda Věcí veřejných a ministr vnitra Radek John považuje projev za státnický, věcný i optimistický. Ve svém prohlášení na webových stránkách  VV  uvedl, že prezidentovu podporu reformám i vládě chápe jako velkou zodpovědnost strany vůči veřejnosti.   Klaus ve svém projevu hovořil také o hromadném organizovaném odchodu některých profesí do ciziny. Výzvy k těmto odchodům označil za nepřijatelné vydírání. Nejmenoval však přímo lékaře, kteří v uplynulých týdnech podávali hromadné výpovědi. Předseda Lékařského odborového klubu - Svazu českých lékařů (LOK-SČL) Martin Engel však v reakci na projev řekl, že důvody lékařů k odchodům jsou opodstatněné a ani Klausovy výroky na tom nemůžou nic změnit.   Politoložka Vladimíra Dvořáková považuje za zvláštní a překvapující, že Klausovi vadí odchody lékařů do ciziny. Klause vnímá spíše jako někoho, kdo věří v sílu trhu a volného pohybu pracovních sil. "Pokud nejsme schopni si udržet konkurenceschopnost tím, že si udržíme lékaře, tak Klaus je přece ten poslední, který by měl říkat neodcházejte pryč," řekla ČTK Dvořáková.   Podle jejího názoru odpovídal dnešní projev daleko víc projevu předsedy vlády než prezidenta. "Podpora vlády tam byla opravdu silná, u prezidenta, který by měl být nadstranický, to nebývá úplně tradiční," domnívá se. Poukázala rovněž na to, že se Klaus více nezmínil o korupci, která málem způsobila pád vlády. "Vypadá to, jakoby korupci vůbec nebral jako problém, přitom společnost to takto vnímá," dodala.   nlm hck jpt  