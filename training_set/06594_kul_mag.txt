 V Los Angeles se budou rozdávat Zlaté glóby  --------------------    Ke zpravodajství: FOTO/aktuality; AUDIO   --------------------    Los Angeles 16. ledna (ČTK) - V Los Angeles se v noci z dneška na pondělí budou rozdělovat prestižní filmové a televizní ceny Zlatý Glóbus. Ocenění udělované Asociací zahraničních novinářů v Hollywoodu se pokládá za předzvěst Oscarů. Největším favoritem 68. ročníku je britský film The King's Speech (Králova řeč), který získal sedm nominací.   Britský snímek o potížích krále Jiřího VI. s koktáním nechybí v nominaci na nejlepší film. O sošku se s The King's Speech utká snímek z boxerského prostředí The Fighter (Bojovník), film o vzniku Facebooku The Social Network, baletní drama Černá labuť a sci-fi o zlodějích myšlenek Počátek.   O Zlatý glóbus pro nejlepší herečku v dramatickém filmu se utkají Halle Berryová (nominovaná za film Frankie and Alice), Nicole Kidmanová (Rabbit Hole - Králičí díra), Jennifer Lawrenceová (Winter's Bone - Zmrzlá kost), Natalie Portmanová (Černá labuť) a Michelle Williamsová (Blue Valentine - Smutný Valentýn).   Mezi herci jsou o Zlatý glóbus za dramatickou roli nominováni Jesse Eisenberg (The Social Network), Colin Firth (The King's Speech), James Franco (127 hodin), Ryan Rosling (Blue Valentine) a Mark Wahlberg (The Fighter).   Ceremoniálem bude stejně jako loni provázet britský komik Ricky Gervais, známý tím, že netrpí přehnanou uctivostí vůči hvězdám a neváhá si z nich dělat legraci. Slavnostní předávání Zlatých glóbů začne v pondělí v 02:00 SEČ. V přímém přenosu je bude vysílat americká televizní stanice NBC.   fcz kš  