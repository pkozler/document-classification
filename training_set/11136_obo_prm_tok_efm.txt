 Prodejnám Deichmann-Obuv loni v ČR vzrostly tržby i zisk  Praha 1. července (ČTK) - Společnosti Deichmann-Obuv, která patří mezi největší maloobchodní prodejce obuvi v Česku, se loni zvýšily tržby z prodeje zboží meziročně o 20 procent na 1,522 miliardy korun. Zisk tuzemských prodejen Deichmann v roce 2010 výrazně vzrostl na 219,2 milionu korun z předloňských 96,4 milionu korun. ČTK dnes informaci získala z výroční zprávy, která byla zveřejněna ve Sbírce listin.   Společnost Deichmann-Obuv loni na tuzemském trhu pokračovala v expanzi a otevřela osm nových prodejen. Na konci loňského roku tak firma v Česku provozovala 80 obchodů s obuví. Vedení podniku ve výroční zprávě za rok 2010 uvedlo, že lidé v tuzemských obchodech Deichmann loni nakoupili 3,122 milionu párů obuvi, což byl ve srovnání s rokem 2009 nárůst bezmála o pětinu.   V Česku funguje zhruba 2000 obchodů s obuví. Pozice řetězců specializovaných prodejen na tuzemském trhu sílí a v posledních letech jim díky otevírání nových obchodů výrazně rostou tržby. Například síť zhruba čtyř desítek obchodů CCC Boty Czech loni zvýšila obrat meziročně o 33 procent na 424 milionů korun.   Společnost Deichmann-Obuv, která patří do stejnojmenné německé obchodní skupiny, vstoupila na tuzemský trh v roce 2003. První prodejnu na podzim toho roku otevřela v Plzni.   beh dvd  