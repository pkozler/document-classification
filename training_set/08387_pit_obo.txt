 V e-shopech je podle uživatelů nejbezpečnější platit dobírkou  Praha 18. ledna (ČTK) - Nejbezpečnějším způsobem platby za zboží na internetu je podle českých uživatelů dobírka, vnímá ji tak 67 procent z nich. Následuje úhrada bankovním převodem nebo v hotovosti. Lidé naopak nedůvěřují platbám platební kartou nebo platebními tlačítky bank. Vyplývá to z průzkumu platební brány PayU mezi téměř 1200 respondenty.   "Paradoxně platby platebními tlačítky patří k nejbezpečnějším způsobům platby. Platební brána, na kterou se klient dostane pomocí platebního tlačítka, je zabezpečena stejně jako internetové bankovnictví," uvedl produktový specialista přímého bankovnictví z Raiffeisenbank Vratislav Kříž.   Za nejpohodlnější a zároveň nejrychlejší způsob platby uživatelé označili bankovní převod. Jeho pohodlnost vyzdvihlo 75 procent respondentů a rychlost 63 procent. Podle autorů průzkumu je přitom ve skutečnosti rychlejší platba kartou nebo platebními tlačítky, která se uskuteční prakticky okamžitě.   Platební tlačítka vycházejí ve skutečnosti lépe i z hlediska pohodlnosti, protože fungují stejně jako převod a navíc odpadá vyplňování jednotlivých údajů. Jejich nevýhodou zatím ale zůstává nedostatečná znalost mezi uživateli.   Lidé loni v Česku podle odhadů obchodníků nakoupili na internetu zboží za 33 miliard korun, což je o šest miliard korun více než o rok dříve.   jsa dvd  