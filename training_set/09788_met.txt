 V Plzeňském kraji je povodňové ohrožení na čtyřech místech  Zprávu jsme aktualizovali o poslední vývoj v 3. až 7. odstavci a  10. odstavci.   --------------------    Plzeň 15. ledna (ČTK) - Na čtyřech místech v Plzeňském kraji zůstávají řeky na třetím povodňovém stupni, znamenající stav ohrožení. Jde o Mži ve Stříbře a na nádrži Hracholusky, na Úterském potoce v Trpístech a v Plasech na řece Střela. Až na Hracholusky ale začala voda mírně klesat, vyplývá u aktuálních údajů povodí.   Nejhorší situace je na přehradě Hracholusky, kde přes přehradu odtéká tolik vody, kolik do ní přitéká. Hned pod Hracholusky leží obec Bdeněvec, kterou by přívaly vody mohly postihnout. Podle starosty Josefa Šmída ale zatím voda vytekla jen na louky a obytné domy zatím neohrožuje. "Teď tudy teče asi 80 kubíků za vteřinu. Podle některých odhadů by to mohlo být až 150 kubíků, to už by asi domy ohrožovalo, ale jsme i na to připraveni. Doufáme, že nezačne pršet," řekl ČTK ráno Šmíd.   Jenže už v 15:00 hodin odtok z Hracholuské přehrady dosahoval 140 kubíků. Přehrada se stala vyhledávaným místem pro výlety, na rekordní průtok se přišly podívat stovky lidí z okolí.   Odpoledne v Bdeněvci už voda začala olizovat první domy a hasiči se zde snaží pytli s pískem zabránit větším škodám.   V sousedních Kozolupech zatím vážné problémy nemají. "Čekáme ale jestli odtok z Hracholusk bude skutečně až předpovídaných 150 kubíků. To už by asi problém byl," řekla ČTK starostka Kozolup Michaela Opltová.   Podle Lenky Boříkové z předpovědní služby hydrologie plzeňského Českého hydrometeorologického ústavu horní přítoky řeky sice začínají klesat, ale na dolní Mži zatím ještě kulminace nepřijde. "Obávám se, že ještě několik hodin bude průtok stoupat, a to až na 150 kubíků. Kulminace by mohla nastat dnes večer okolo 18:00 nebo i později. Pak bude voda stagnovat a teprve pak velmi pozvolna klesat," řekl dnes po 15:00 ČTK Boříková.   Na Střele se ale už zdá, že mají lidé podél toku nejhorší za sebou. V Plasech klesla od půlnoci hladina z 245 centimetrů na 233 centimetrů. Přesto ještě třetí povodňový stupeň potrvá.   Hasiči na Plzeňsku v noci na dnešek vyjížděli k desítkám zásahů čerpání vody nebo pytlování písku. Připraveni jsou i na možné zhoršení situace. "Střela v Plasích začíná klesat, ale roste nám Mže. Asi nejvíce ohrožení jsou Bdeněves, Město Touškov a Kozolupy. Kolem je hodně luk, takže je možné, že voda obydlí neohrozí," řekl ČTK dnes dopoledne řídící krajských hasičů.   Podle Josefa Domabyla, tajemníka městského úřadu v Plasech, by voda neměla ohrozit žádný obytný dům. "Namočí se určitě nějaké chaty, jinak by to mělo jít hlavně na louky, dobře je na tom zatím i klášter," řekl v noci ČTK Domabyl. V Plasech voda kulminovala okolo půlnoci, kdy průtok přesáhl 100 kubíků za sekundu.   Druhé stupně povodňové aktivity zůstávají v Třebeli na Kosovém potoce, na Úhlavce ve Stříbře, ve Staňkově a Lhotě na Radbuze, v Bílé Hoře a Liblíně na Berounce a Nové Huti. V Koterově a v Plané už hladiny řek klesly na první povodňový stupeň.   pnp mal    