 Prezident podepsal novelu o bezpečnostním auditu silnic  Praha 20. května (ČTK) - Pomoci předcházet dopravním nehodám má audit bezpečnosti vybraných silnic a dálnic, který v návaznosti na evropskou směrnici zavádí novela silničního zákona. Norma, kterou dnes podepsal prezident Václav Klaus, také dává celníkům právo od počátku letošního července odstavit kamion, jehož řidič či vlastník nezaplatil mýtné.   Audit bezpečnosti se bude vztahovat na komunikace, které slouží ke spojení ČR se zahraničím. Zahrnovat má vše od návrhu dokumentace až po hodnocení dokončené stavby nutné pro kolaudační souhlas.   Kritici z řad zákonodárců v tom ale viděli další zbytečné zvýšení byrokratické zátěže, které navíc bude nedůsledné. Například senátor ČSSD Miloš Malý uvedl, že vlastník komunikace bude mít povinnost nedostatky zjištěné auditem napravit jen v případě, pokud to bude technicky možné a ekonomicky únosné. "To znamená, že pokud se shodne vlastník na tom, že je to ekonomicky neúnosné, tak tu opravu neudělá," míní Malý.   Auditor bude nejprve zkoumat návrh dokumentace, který je potřebný pro vydání územního rozhodnutí. Ve druhé fázi se zaměří na projektovou dokumentaci potřebnou pro vydání stavebního povolení. Třetí fáze se bude týkat již hotové stavby pro účely zkušebního provozu. Poslední částí bude hodnocení stavby pro vydání kolaudačního souhlasu.   Ministr dopravy Radek Šmerda odhadl náklady na systém nezávislých auditorů na 20 milionů korun ročně. Vzhledem k počtu staveb silnic ale podle něj budou spíš nižší.   Novela má také dát celníkům pravomoc odstavit kamion, který nezaplatil mýtné na dálnici. Budou také moci požadovat kauci. Neschopnost státu vybírat efektivně mýtné od zahraničních dopravců dlouhodobě kritizují české dopravní firmy. Zlepšit výběry mýtného má pomoci i nová úprava nahlížení do registru vozidel. Mýtný systém provozuje Ředitelství silnic a dálnic, které sice může nyní zaregistrovat neplatící vůz, ovšem těžko zjistí, komu patří. To by novela měla také změnit.   mhm vju  