 ČOI do března odhalila padělky ve třetině obchodů a tržnic  Zprávu jsme aktualizovali ve 4. až 8. odstavci o nové informace.   --------------------    Praha 26. května (ČTK) - Česká obchodní inspekce (ČOI) v letošním prvním čtvrtletí zjistila padělky ve třetině kontrolovaných obchodů a tržnic. Inspektoři při kontrolách zabavili napodobeniny značkového zboží v odhadované hodnotě přes 20 milionů korun. ČTK to dnes sdělila mluvčí ČOI Miloslava Fléglová, podle které byly zabaveny hlavně padělky textilních výrobků, obuvi a hodinek.   ČOI od ledna do března po celé České republice provedla 412 kontrol zaměřených na padělky. Ve 145 případech inspektoři zjistili prodej falzifikátů značkového zboží. Různé prohřešky proti právním předpisům pak ČOI odhalila při 316 kontrolách. "Pozornost inspektorů se soustředila na oblasti se zvýšeným turistickým ruchem a na příhraniční oblasti," podotkla Fléglová.   Pracovníci ČOI při těchto kontrolách zajistili celkem 6652 kusů padělků v hodnotě originálů přes 20 milionů korun, z toho téměř třetina připadla na Středočeský kraj a Prahu. "V rámci kontrol bylo uloženo celkem 268 pokut v celkové výši 789.000 korun," dodala Fléglová.   Největší podíl letos tvořily textilní výrobky a oděvy, na které připadla zhruba třetina zabavených padělků. Obuv se na zabavených padělcích podílela desetinou a hodinky sedmi procenty. Mezi nejčastěji padělané značky letos patří Pokémon Wizzards, Burberry a Louis Vuitton.   Například v Karlových Varech a Plzni inspektoři letos souběžně s tržnicemi kontrolovali i kamenné obchody, včetně luxusnějších provozoven a butiků v obchodních centrech. V 15 obchodech v Plzni ČOI zajistila 375 padělků v hodnotě 1,155 milionu korun. "Jednalo se především o šály, šátky, spodní prádlo, kabelky, nákupní tašky a obuv. Při podobných kontrolách byly padělky zjištěny i v prodejnách v Karlových Varech," uvedla Fléglová.   Napodobeniny výrobků značek Louis Vuitton a Burberry byly letos zabaveny také v pražských obchodních centrech Růže, Chodov a v několika prodejnách v centru Prahy. V tržnici Sapa v pražské Libuši kontroloři zabrali 161 kusů padělků v hodnotě originálů 617.000 korun, například značek Louis Vuitton, Hugo Boss a Prada.   V Ústí nad Labem v obchodním centru Forum byly zabaveny napodobeniny výrobků Louis Vuitton, Chanel a Dolce za 365.000 korun. V chebské tržnici Sv. Kříž-Dragoun kontroloři zabrali padělky značkového zboží za 1,2 milionu korun a v tržnici na Hatích za 6,3 milionu korun.   Loni ČOI na tuzemském trhu zabavila celkem 133.833 padělků v odhadované ceně 53,5 milionu korun. Více než polovina padělků připadala na oděvy a textil.   beh mha dvd  