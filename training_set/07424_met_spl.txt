 Lyžařské areály ve středních Čechách zatím mají sněhu dostatek  Praha 6. ledna (ČTK) - Zimní střediska ve Středočeském kraji před víkendem nabízejí dobré podmínky pro lyžování. Provozovatelé areálů se ale obávají toho, že by avizované oteplení mohlo snížit kvalitu sněhu. Sjezdovky jsou ovšem na víkendové lyžování připraveny, zjistila ČTK.   "Stále zasněžujeme, takže se o víkendu určitě bude lyžovat. Otázkou je, jak to bude vypadat v následujících dnech. Zatím jsou ale podmínky ideální," řekl provozovatel sjezdovky na Šibeničním vrchu u Mnichovic Jan Zenkl. Na kopci podle něj leží asi půl metru sněhu, jenž by měl vydržet i do příštího víkendu.   Podle provozovatele největšího středočeského areálu Ski Relax Monínec Jaroslava Krejčího se bude o víkendu lyžovat bez problémů. Na sjezdovkách prý leží asi 130 centimetrů sněhu. "Pokud se oteplí, tak sněhu moc neubude. Spíše se obávám, aby nepršelo, což by mohlo snížit návštěvnost a kvalitu sněhu," uvedl Krejčí. Na Monínci bude na všech sjezdovkách v areálu normální provoz od 09:00 do 16:00 a od 18:00 do 21:00.     Deště se obává rovněž Vladimír Kovalčík z provozovatelské společnosti Novadus, která se stará o příbramskou sjezdovku Padák. "Zasněžujeme, zatím se lyžuje bez problémů. Pokud začne pršet, tak se obávám, aby sníh neslezl," řekl Kovalčík.   Obavy naopak nemá provozovatel střediska v Chotouni u Prahy Jiří Němeček. Lyžovat se podle něj bude určitě, jelikož na svahu prý mají kolem 150 centimetrů sněhu. "Pokud by se oteplilo a sníh by změkl, tak je možné, že přijede méně lyžařů. Některým lidem totiž mokrý sníh nevyhovuje," poznamenal Němeček.   mar snm  