 Univerzitní kampus v Brně postupně zaplňují umělecká díla  --------------------    Ke zpravodajství: FOTO ve Fotobance  ID foto:  P201009230640401    --------------------    Brno 29. května (ČTK) - Nejen za vědou a vzděláním, ale také za uměním mohou lidé vyrazit do kampusu Masarykovy univerzity v Brně. Škola v novém moderním areálu postupně umisťuje umělecká díla současných výtvarníků. Pozorný návštěvník kampusu napočítá už asi dvě desítky plastik, obrazů a dalších děl. Jako zatím poslední přibyla tento týden kovaná plastika Stébla od Pavla Tasovského.   Umělecká díla jsou rozeseta po celém kampusu, některá pod širým nebem, další v chodbách jednotlivých pavilonů. Ambicí školy je "galerii" dále rozšiřovat, a dávat tak pracovníkům, studentům i návštěvníkům kampusu nové podněty ze světa mimo exaktní vědu.   "První sochou, která ozdobila exteriéry kampusu, byl symbolicky Rozkvět vzdělanosti od Vladimíra Preclíka. Studenti a zaměstnanci univerzity se zde mohou setkávat například i s díly Olbrama Zoubka, Lukáše Rittsteina nebo Aleše Veselého," řekla ČTK mluvčí univerzity Tereza Fojtová.   V kampusu jsou také busty významných vědců. Sochař Vincenc Makovský zpodobnil badatele Jana Evangelistu Purkyně a fyziologa Edwarda Babáka. Vytvořil také bustu Tomáše Garrigua Masaryka, jehož jméno univerzita nese.   V kontrastu s tradičně pojatými díly se ocitají například Rittsteinovy sochy Osvícení a Silná barva, jež působí jako z vědecko-fantastického filmu. Slovenský sochař Jozef Jankovič má v kampusu dílo Rovnováha, jež zobrazuje čtyři balancující postavy.   Kampus Masarykovy univerzity stál více než pět miliard korun a pro studenty se jako celek otevřel v září 2010. Škola do areálu v Brně-Bohunicích přestěhovala hlavně svá přírodovědná a lékařská pracoviště a také fakultu sportovních studií. Kampus se bude dále rozrůstat.   tmd snm  