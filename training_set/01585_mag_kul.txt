 Olympic se chystá na oslavu padesátin, připomene všechna alba  --------------------    Ke zpravodajství: FOTO ve Fotobance  ID foto: P201010141057101, FO02054857, FO00356032, FO01149401, FO00075964   --------------------    Praha 26. ledna (ČTK) - Skupina Olympic v rámci příprav na oslavu 50. výročí svého vzniku, které připadá na příští rok, připomene letos na koncertech v pražské Malostranské besedě všechna svá alba. Počínaje 29. březnem a repertoárem z nahrávky Želva z roku 1968 představí každý týden v klubovém prostředí jinou desku a s ní spojené singly. Celý projekt vyvrcholí 31. května desátým koncertem s písněmi z alb Karavana (1999) a Dám si tě klonovat (2003). ČTK to řekl lídr Olympiku, kytarista, zpěvák a skladatel Petr Janda.   "Na pódiu budou dobové fotografie, na každý koncert bude speciální scéna, a pokud to půjde, pozveme hosty spojené s albem a možná najdeme i nějaké dobové kostýmy," řekl ČTK Janda.   Na koncertech by se tak měli objevit bývalí členové Olympiku Ladislav Klein, Jan Hauser nebo Jiří Korn, který se jako zpěvák a baskytarista podílel na albu Olympic 4 z roku 1973.   Janda uvedl, že staré písničky začne kapela zkoušet už v únoru. Podle něj by neměl být problém v tom, že jeho nynější spoluhráči některé méně známé staré skladby nikdy nehráli. Svá komerčně nejúspěšnější alba Prázdniny na Zemi (1980), Ulice (1981) a Laboratoř (1984) Olympic představí na šestém koncertě 3. května pod názvem Trilogy.   Série koncertů v Malostranské besedě bude předzvěstí oslav 50. výročí Olympiku. Podle Jandy se možná ukáže, že fanoušci si oblíbili některou z jejich méně hraných písní, kterou v tom případě zařadí do playlistu. "Je to taková procházka svou vlastní historií, během které zjistíme, co bylo dobré a co špatné, a to pak zúročíme na vlastním narozeninovém koncertě," uvedl Janda. Prozradil také, že se na oslavy pokusí zajistit účast bývalého bubeníka Beatles Ringa Starra.   Olympic, který vznikl v 60. letech, již přes 20 let vystupuje v nezměněné sestavě. Vedle jejího zakladatele, kapelníka, kytaristy a zpěváka Petra Jandy ji tvoří baskytarista Milan Broum, klávesista Jiří Valenta a bubeník Milan Peroutka.   V roce 1968 skupina debutovala albem Želva, které je první českou beatovou dlouhohrající deskou. Za svou kariéru vydala téměř dvě desítky dlouhohrajících alb a velké množství různých výběrů. Poslední studiovou desku Sopka vydal Olympic v září 2007.   Roman Jireš kš  