 Čínská vláda chce pokračovat ve snaze o zmírnění růstu cen realit  Peking 2. ledna (ČTK) - Čínská vláda hodlá v letošním roce pokračovat ve své snaze o zmírnění růstu cen nemovitostí. Uvedl to tento týden podle místních médií čínský ministr bydlení a výstavby Ťiang Wej-sin. Vláda již loni představila řadu opatření, jejichž cílem je podpořit zdravý vývoj realitního trhu.   Prudký růst cen nemovitostí způsobuje nerovnováhu v ekonomice a představuje potenciální hrozbu pro sociální stabilitu. Vládě se na určitou dobu podařilo ceny nemovitostí stabilizovat, v poslední době se však podle agentury Reuters objevují známky nového růstu.   "V roce 2011 zůstává obtížný úkol omezit nadměrně rychlý růst cen nemovitostí," uvedli podle čínských médií představitelé ministerstva bydlení a výstavby.   Čínský premiér Wen Ťia-pao nedávno prohlásil, že nehodlá tolerovat spekulace na trhu s bydlením. Vláda loni například zavedla nová omezení pro kupce, kteří si na hypotéku chtějí pořídit více než jeden dům. Plánuje rovněž zavedení daně na obytné nemovitosti, která podle ní povede ke spravedlivějšímu rozdělení bohatství a k efektivnějšímu využívání pozemků.   Vláda se snaží omezit spekulace, aniž by narušila důležitý pilíř ekonomiky, který nemovitosti představují. Usiluje proto současně o posílení rovnováhy na trhu zvyšováním nabídky bydlení.   pmh mol    