 Záhrobská nedojela po sedmi letech první kolo slalomu SP  --------------------    Ke zpravodajství: FOTO/aktuality   V titulku jsme opravili chybné: "po šesti letech" na správné: "po sedmi letech" a v první větě chybné: "před šesti lety" na správné: "před sedmi lety".   --------------------    Flachau (Rakousko) 11. ledna (ČTK) - Česká lyžařka Šárka Záhrobská nedokončila v rakouském Flachau první kolo slalomu Světového poháru, což se jí stalo poprvé od závodu v Mariboru před sedmi lety. Bronzová olympijská medailistka už od startu nechytila rytmus a nabírala velkou ztrátu. V brankách několikrát chybovala a z trati vyjela zhruba v polovině svahu.   Nejrychlejší dnes v prvním kole byla Finka Tanja Poutiainenová, která trať zvládla za 49,90 sekundy a s náskokem 21 setin před druhou Nastasií Noensovou z Francie. Třetí místo okupuje Němka Maria Rieschová se ztrátou dalších dvou desetin.   Záhrobská patří mezi nejstabilnější slalomářky světa, naposledy nedokončila závod v březnu 2005 ve švýcarském Lenzerheide, kde nebyla klasifikována v druhém kole. Jediným dalším nezdarem za posledních šest let pro ni byl závod v prosinci 2007 v Lienzi, kde nepostoupila do druhého kola. V ostatních slalomech, do nichž nastoupila, vždy bodovala.   "Nedržely nám lyže. Budeme to muset řešit, protože to je problém," řekla novinářům Záhrobská. S lyžemi měla potíže už v prvním kole minulého slalomu v Záhřebu, kde skončila devatenáctá. "Nechceme ztratit další závod, něco budeme muset změnit," prohlásila bývalá mistryně světa.   Společně se Záhrobskou na zvlněné trati pod umělým osvětlením vypadly v prvním kole další favoritky Američanka Lindsey Vonnová, Slovinka Tina Mazeová či Rakušanka Nicole Hospová. "Nevím, kolikrát jsem vypadla, mockrát to nebylo. Velmi ráda bych dojela dobře, ale výpadky jsou běžné, někdy se to musí stát," uvedla Záhrobská.   Nevedlo se ani suverénce této sezony a vítězce čtyř z pěti letošních slalomů Rakušance Marlies Schildové, která na první místo ztratila 1,4 sekundy.   alf ura  