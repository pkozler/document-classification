 Pošta měla loni zisk až 280 mil. korun proti 661 mil. v roce 2009  --------------------    Ke zpravodajství: GRAFIKA   --------------------    Praha 24. ledna (ČTK) - Česká pošta loni předběžně skončila se ziskem před zdaněním 250 až 280 milionů korun proti 661 milionům v roce 2009. V plánu počítala s výrazně nižším profitem kolem 50 milionů Kč. ČTK to dnes sdělila tisková mluvčí společnosti Marta Selicharová.   "Výrazného překročení plánovaného zisku jsme dosáhli jednak zvýšením obchodních aktivit, kdy jsme v druhé polovině roku začali například významně posilovat na balíkovém trhu, jednak se nám podařilo podstatně snížit náklady ve všech oblastech, které nesouvisejí s rozvojovými aktivitami podniku," uvedla generální ředitelka Marcela Hrdá.   Pokud by se podle Hrdé očistil zisk z roku 2009 o mimořádné vlivy, klesl by na 126 milionů korun, a firma by tak loni hospodařila s růstem na dvojnásobek. Státní podnik loni investoval 1,22 miliardy korun, tedy asi o 30 milionů méně než v roce 2009. V roce 2008 byly investice poloviční.   Průměrný počet zaměstnanců státního podniku se v loňském roce snížil o 574 lidí na 34.374 pracovníků. Pošta provozovala 3359 poboček, tedy o 13 méně než o rok dřív.   Pošta se loni připravovala na liberalizaci trhu a musela učinit nutná opatření pro rozvoj podniku v následujících pěti letech. Zahájila například optimalizací v oblasti logistiky, posilovala komunikační infrastrukturu, investovala do provozních technologií a také do rozvoje služeb vycházejících z partnerství se státem.   Od dubna loňského roku prošla revizí řada dodavatelských smluv, nová výběrová řízení firmě uspořila řádově desítky milionů korun. "Na první pohled bylo zjevné, že podmínky mnoha smluv už neodpovídají současným cenám na trhu. Výběrová řízení jsme tedy vypisovali pouze v případech, kdy bylo jisté, že pro podnik získáme ceny výhodnější. Výsledky nových výběrových řízení naše úvahy potvrdily a ovlivnily tak nejenom hospodaření v tomto roce, ale pozitivně se samozřejmě projeví i v následujícím období," dodala Hrdá.   Firma loni mimo jiné začala testovat odpolední doručování, doručování v den podání a v závěru roku také přepravu nadrozměrných zásilek do 1000 kilogramů. Letos se bude podílet na sčítání lidu.   jsa dvd  