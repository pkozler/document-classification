 Slonice si pochutnávaly na pražském vánočním stromu  --------------------    Ke zpravodajství: FOTO/aktuality   --------------------    Praha 5. ledna (ČTK) - Vánoční strom ze Staroměstského náměstí doslouží v pražské zoologické zahradě, kde ho budou dostávat ke svačině slonice. Na jeho větvích si poprvé pochutnaly dnes. Samice Gulab a Shanti si větve donesly do venkovního výběhu a před zraky návštěvníků spořádaly.   "Slon dokáže sníst stromek úplně beze zbytků, sežvýkat kmen pro něj není problém. Naše sloní dámy si dnes ale nejvíce pochutnaly na samotném jehličí," řekla ČTK mluvčí zahrady Jana Ptačinská Jirátová.   Slonice využily stromky i ke hraní - větve čile zvedaly do výšky či přenášely z místa na místo. Při tom návštěvníkům ukazovaly, jaké cviky mají naučené.   Stromky a dřevo obecně pojídají sloni s oblibou. Je důležité pro jejich zažívání, protože jde o vlákninu. Běžně sloni dostávají větve listnatých stromů, jehličnany jsou pro ně zpestřením jídelníčku.   Vánoční stromky budou slonice jíst ještě ve středu a ve čtvrtek.   Padesátiletý smrk vysoký dvacet metrů zdobil Staroměstské náměstí od začátku prosince. Vyrostl u obce Zaječov v brdských lesích a byl ozdoben ve stylu secese a maleb Alfonse Muchy.   rem kš  