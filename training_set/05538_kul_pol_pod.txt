 Litoměřice v březnu otevřou opravený gotický hrad  Litoměřice 29. ledna (ČTK) - Na začátku března chce litoměřická radnice veřejnosti poprvé otevřít opravený gotický hrad v centru města. Vedoucí Centra cestovního ruchu Litoměřice Kamil Soukup ČTK řekl, že jeho rekonstrukce a instalace interiérů je již z více než 99 procent hotová. Nyní se jen čeká na kolaudaci celé stavby a bude nutné vyzkoušet všechno zařízení.   S opravou gotického hradu radnice začala zhruba před dvěma lety. Objekt byl podle starosty Ladislava Chlupáče ve velmi špatném stavu, v mnoha místnostech se nacházela jenom suť. Za více něž 150 milionů korun, z nichž většinu pokryly evropské dotace, radnice změnila hrad v budovu, kde bude moderně vybavené kongresové centrum a výstavní plochy o historii českého vinařství.   Podle Soukupa je objekt vybaven moderní technikou, která umožní pořádat kongresy, ale i prezentovat zde výstavu. Unikátní prý bude třeba hologram krále Karla IV. promítaný na sklo, který bude návštěvníkům vyprávět o historii vinařství. Karel IV. se zasloužil o rozvoj vinařství na Litoměřicku a v hradu i pobýval.   Soukup řekl, že slavnostní otevření hradu je plánováno na začátek března, v tomto měsíci zde proběhne i první konference o cestovním ruchu, která má všechny technologie vyzkoušet. Během měsíce zde budou dva dny otevřených dveří. Po zkušebním provozu by se měl hrad být v běžném provozu v určených návštěvních hodinách veřejnosti přístupný od dubna.   vlu pba    