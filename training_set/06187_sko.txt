 Gymnazisté dělají stejnou maturitu jak učni, ředitelům to nevadí  Praha 5. května (ČTK) - Drtivá většina gymnazistů skládá státní maturitu ve stejné obtížnosti jako třeba učni na nástavbě, ředitelé škol oslovení ČTK v tom ale problém nevidí. Vyšší znalostní laťku prý zajistí školní maturita, kterou si učitelé stále připravují sami. Studenti si mohli u státních maturit vybrat mezi lehčí a těžší verzí, méně náročné variantě dalo přednost až 96 procent maturantů. Nové maturity začaly tento týden ústními zkouškami, smyslem je sjednotit úroveň znalostí na jednotlivých školách a vrátit maturitní zkoušce prestiž.   "Pokud nebudou mít motivaci, tak si ji (těžší verzi) nebudou volit, nic je k tomu nebude nutit," myslí si třeba zástupkyně ředitele chrudimského Gymnázia Josefa Ressela Blanka Křapková. Z jejich školy si prý těžší maturity z češtiny nezvolil nikdo, z angličtiny pak jen asi čtyři studenti. Těžší verze by přitom mohla být v budoucnu uznávána jako vstupenka na vysoké školy, v tomto školním roce však bude k výsledku nových maturit přihlížet jen Fakulta informačních technologií pražského ČVUT.   Náročnější variantu maturitní zkoušky z češtiny si vybralo 3,5 procenta studentů, z cizího jazyka pak 6,3 procenta studentů. K těžšímu testu z matematiky se odhodlalo 3,3 procenta maturantů. Obavy studentů mohou pramenit také z toho, že u říjnové generálky propadla třetina z nich.   "Je to jejich hanba," řekl na adresu gymnazistů, kteří se zalekli náročných zkoušek, ředitel prestižního pražského Gymnázia Jana Keplera Jiří Růžička. I on ale uznal, že studenty nic nenutí riskovat neúspěch u maturit a radši jít "najisto". "Oni jednali pragmaticky, protože ta vyšší úroveň jim dneska k ničemu moc není," myslí si také ministr školství Josef Dobeš (VV).   Kromě dvou zkoušek státní maturity ale čekají studenty ještě nejméně dvě zkoušky klasické zkoušky dospělosti, které si připravují školy samy. "My třeba na PORGu samozřejmě naši maturitu děláme jako by daleko těžší, abychom zaručili, že ty děti připraví na tu státní maturitu a budou mít samé jedničky," uvedl v Českém Rozhlase-Radiožurnálu ředitel soukromého gymnázia PORG Václav Klaus.   Od roku 1998 přišla příprava nových maturit na 680 milionů korun, z toho téměř 250 milionů šlo z evropských fondů. V prvním roce se jich zúčastní téměř 99.000 studentů.   Adéla Klimešová mal  