 Za smrt hocha na pouťové atrakci dostal provozovatel podmínku  Brno 10. května (ČTK) - Podmínku dnes potvrdil brněnský krajský soud pro provozovatele pouťové atrakce Jaroslava Kučeru. Po pádu z jeho velké houpací lodi zahynul v červenci 2009 v Ivančicích na Brněnsku 15letý chlapec. Krajský soud se případem zabýval v odvolacím řízení. Potvrdil pro Kučeru trest osmi měsíců vězení s podmíněným odkladem na 18 měsíců Okresního soudu Brno-venkov. Provozovatel atrakce musí také pozůstalým zaplatit odškodné ve výši bezmála milion korun. Soudní znalec dospěl k závěru, že neštěstí zavinil špatnou péčí o bezpečnost na zábavním zařízení.   Soud vycházel podle Brněnského deníku mimo jiné ze znaleckého posudku, který tvrdí, že za nehodu mohl zadřený píst u zábrany atrakce. "Určitě se nedá říct, že chtěl někomu ublížit nebo že o tom nebezpečí věděl. Vzhledem k jeho povolání a zkušenostem to měl poznat," uvedl podle listu ke kauze soudce Tomáš Kurfiřt.   Chlapec při neštěstí vypadl z atrakce v podobě velké houpací lodě. Zřítil se z výšky šesti metrů na hlavu. Hoch podlehl rozsáhlým zraněním po převozu do brněnské dětské nemocnice   vtk jpt      