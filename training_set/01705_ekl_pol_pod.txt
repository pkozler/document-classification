 Za první rok fungování přijal nový plzeňský útulek téměř 700 psů  --------------------    Ke zpravodajství: FOTO ve Fotobance  ID foto: P201001050513101, P201001050497201   --------------------    Plzeň 7. ledna (ČTK) - Za první rok fungování přijal nový plzeňský útulek 662 opuštěných nebo ztracených psů, z toho 598 z území krajského města. Jeho kapacita 130 psů zatím nebyla, na rozdíl od dřívějšího provizoria, přeplněná. ČTK to řekl Martin Kuna z Ligy na ochranu zvířat, jež zařízení provozuje. Moderní útulek postavilo město za 47 milionů korun. Po Praze je druhý největší v Čechách a čtvrtý v celém Česku.   "Do svěření do péče jsme vydali 328 psů a původním majitelů jsme vrátili 263 zatoulaných a ztracených psů," dodal. Průměrná obsazenost útulku na Borských polích byla v jednotlivých měsících od 101 psů, což bylo v červnu, až po 118 loni v prosinci. Kapacita předchozího útulku v Plzni na Valše, který pojal 80 psů, byla trvale přeplněná. Sloužil v provizoriu 17 let a prošlo jím 11.000 zvířat.   "Psi mají v novém útulku více prostoru, temperované kotce, více možností na výběh. Každý kotec má totiž svůj individuální předvýběh a dále je tam ještě osm velkých výběhů. Zvířata tak mají možnost být daleko lépe venku než ve starém útulku," dodal Kuna.   Veterinární ošetřovna, zázemí pro pracovníky i karanténa už nejsou provizorní a těsné, tak jako tomu bylo ve starém útulku. Navíc nezamrzá voda v kotcích, které se také dají díky kvalitním povrchům lépe čistit a desinfikovat. Útulek s nepřetržitým provozem, kde pracuje 12 lidí, je také komfortnější pro zaměstnance. "Důležitá je také lepší bezpečnost. Pes se dá vypustit do předvýběhu a ošetřovatel na něj nemusí sáhnout. Ve starém útulku musel ke každému psovi vstoupit," dodal Kuna. Je vhodnější i pro návštěvníky, například díky osvětlení.   "To, že se útulek postavil v době krize, byl zázrak," dodal Kuna. V nákladech 47 milionů Kč nejsou zahrnuty sklady, které si liga postavila sama, a kočičí sekce, kterou spravuje jiný subjekt. Kvůli úsporám se zatím nepostavil jeden pavilon pro 25 psů.   Liga na ochranu zvířat má smlouvu s městem, na financování útulku se podílejí i dárci. Díky nim areál vylepšujeme a upravujeme, dodal Kuna. Letos chce vybudovat místnost pro výchovu dětí k zodpovědnému vztahu ke zvířatům, rád by ji otevřel o prázdninách.   "Největší pomoc od lidí je ta, že si po zralé úvaze od nás pořídí psa. Když ho nemohou mít, tak je mohou chodit venčit," řekl Kuna. Zaplatí 300 korun za rok a stanou se členy ligy, která jich má nyní přes 400. Lidé mohou také nosit konzervy a piškoty.   Václav Prokš snm  