 Kamax chystá v Turnově stavbu nového areálu, zaměstná až 300 lidí  Turnov (Semilsko) 9. května (ČTK) - Výrobce šroubů pro automobilový průmysl Kamax připravuje v Turnově na Semilsku výstavbu nového expedičního a logistického areálu v průmyslové zóně Vesecko. Zaměstnat tam chce v budoucnu až 300 lidí. ČTK to dnes zjistila v databázi EIA. Stavební práce by měly začít letos v létě, se zahájením provozu se počítá do konce letošního roku.   Turnovský Kamax je součástí stejnojmenné německé skupiny. Český závod byl založen v roce 1992 na zelené louce. V současné době firma v areálu v turnovských Nudvojovicích zaměstnává kolem 400 lidí a ročně uskutečňuje zakázky zhruba za miliardu korun. Nový areál vyroste ve tři kilometry vzdáleném Vesecku, protože v Nudvojovicích není pro rozvoj místo.   V průmyslové zóně Vesecko v blízkosti Pivovaru Rohozec chce nechat Kamax postavit halu o rozloze asi 4,5 hektaru a další tři hektary představují zpevněné plochy a komunikace. Počítá se i s 200 parkovacími místy pro zaměstnance. V objektu budou balicí linky, expediční sklad a expedice. Součástí je i administrativní budova se zázemím pro zaměstnance. Stavět by se mělo po etapách.                                            Kamax Turnov se stejně jako celá skupina specializuje na výrobu vysokopevnostních šroubů pro automobilový průmysl. Zhruba 45 procent produkce turnovského závodu je určeno pro tuzemské automobilové výrobce, ostatní míří do zahraničí. Největším odběratelem je skupina Volswagen.   Společnost se základním kapitálem 140 milionů korun dosáhla v roce 2009 výnosů téměř 952 milionů korun a hospodařila se ziskem bezmála 95 milionů korun. Loňské údaje o hospodaření zatím k dispozici nejsou.   ivc mol  