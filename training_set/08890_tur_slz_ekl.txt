 Dvě třetiny hoteliérů očekávají zotavení cestovního ruchu  Praha 7. června (ČTK) - Zotavení cestovního ruchu a podnikání v hotelnictví očekává ještě v průběhu letošního roku 67 procent evropských hoteliérů. Vyplývá to z průzkumu společnosti DLA Piper. Loni v brzké zotavení hotelového průmyslu věřilo 27 procent provozovatelů a manažerů ubytovacích zařízení. Úspěch ubytovacích zařízení bude podle agentury v budoucnu záviset na přístupu k životnímu prostředí a nových metodách propagace.   Podle průzkumu DLA Piper výrazné oživení hotelnictví nastane v roce 2012 a bude souviset s rozvojem služebních cest a nárůstem firemní klientely obecně. Tento názor sdílí zhruba čtvrtina dotázaných hoteliérů. Individuální klientela údajně skomírající trh nezachrání.   "Trh se změnil a provozovatelé hotelů se s tím museli vyrovnat - buď přehodnocením jejich přístupu k investicím a společnému podnikání, nebo zhodnocením jejich činností a provedením nezbytných změn,“ uvedl Martin Severa, právník skupiny Real Estate DLA Piper. Zákazníky podle průzkumu například stále víc zajímá přístup hotelů k životnímu prostředí.   Podle 57 procent dotazovaných se může korektní přístup k životnímu prostředí podílet na růstu hodnoty hotelu nebo jeho značky. Dvě třetiny dotazovaných hoteliérů podle šetření v minulosti přijalo opatření na efektivní využívání energií, nadpoloviční většina evropských hoteliérů se zabývá zefektivněním recyklace odpadů.   Podle očekávání respondentů rovněž v budoucnu vzroste význam sociálních sítí a internetových recenzních portálů. Na významu a oblíbenosti tak nabývají zvláště webové stránky typu Trip Advisor, Booking.com či české hotely.cz anebo SmartCestovani.cz, uvedla DLA Piper. Například ve Velké Británii potvrdilo 45 procent dotázaných využití sociálních médií jako nástroje komunikace s klienty a zájemci. Uvedenému trendu však kralují Spojené státy, kde toto číslo dosáhlo 70 procent.   DLA Piper je mezinárodní advokátní kancelář se zastoupením ve 30 zemích. V Česku působí od roku 1992 a zaměstnává zhruba 30 právníků. Portfolio klientů české kanceláře DLA Piper tvoří tuzemské i mezinárodní společnosti z různých odvětví průmyslu a služeb a rovněž orgány státní správy a územní samosprávy.   cfr vju  