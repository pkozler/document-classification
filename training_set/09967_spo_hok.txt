 Hokejisté Ústí využili zaváhání Chomutova a vedou o čtyři body  Praha 10. ledna (ČTK) - Hokejisté Ústí nad Labem vedou díky dnešnímu vítězství 4:3 v Hradci Králové tabulku první ligy po 35. kole o čtyři body před Chomutovem. Loňský vítěz druhé nejvyšší soutěže neudržel třígólové vedení v Olomouci a podlehl v divokém zápase 6:7 po samostatných nájezdech.   Ústí vedlo už po deseti minutách po trefách Čurilly a Šagáta o dvě branky a zbylé dva góly nastřílelo ještě do poloviny zápasu. Domácí pět minut před koncem díky Kubicovi snížili na rozdíl jedné branky, ale ani v power play na vyrovnání nedosáhli.   V Olomouci skóroval chomutovský Zucker již po 73 sekundách a předznamenal přestřelku, v níž padlo dvanáct branek. Hosté i díky dvougólovým střelcům Kraftovi a Jírovi ještě v 52. minutě vedli 6:3, domácí "Kohouti" i zásluhou přesilovky kombinované s power play a převaze šesti proti třem v 59. minutě vyrovnali a po úspěšné penaltě Ministra navíc získali bod navíc. Posunuli se tak před Hradec Králové na čtvrté místo, z něhož se postupuje přímo do čtvrtfinále.   Třetí pozici v tabulce udržela Jihlava, i když doma podlehla 2:3 Znojmu, které v minulých dvou zápasech nebodovalo a inkasovalo 16 gólů. Orli nezačali dobře ani v Jihlavě - v 9. minutě Padělek z bezprostřední blízkosti a v tísni propasíroval puk mezi Přikrylovými betony. Za necelých šest minut ale bylo srovnáno. Exjihlavský Říha se vracel z trestné lavice, dostal přihrávku do jízdy a střelou pod horní tyčku překonal ležícího Řehoře. Dukla se ještě ve třetí třetině jednou dostala do vedení, když Kucsera uklidil do sítě Čachotského střelu, jenže radost z vedení domácím nevydržela dlouho. Už za necelé tři minuty vyrovnal dorážkou Trojan a necelých osm minut před koncem otočil skóre v přesilové hře svým druhým gólem v zápase Říha.   V souboji dosud nejhorších týmů tabulky o první až osmé místo vyhrál Havlíčkův Brod 6:5 v Berouně i zásluhou hattricku Ladislava Rytnauera.   Celkově dvanácté místo, jež jako poslední zaručuje postup do předkola play off, si díky vítězství 3:2 nad Pískem udržela Třebíč. Horácká Slavia sice neproměnila dvě trestná střílení, ale díky brankám Obdržálka a Ostřížka z poloviny třetí části získala tři body.   okr ura  