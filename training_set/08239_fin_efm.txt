 BNP Paribas ve čtvrtletí zvýšila výnosy i zisk, výhled solidní  Ve 3. a 8. odstavci jsme doplnili komentář šéfa BNP Paribas, v 6. odstavci srovnání s konkurencí, v 7. a 9. odstavci další informace a souvislosti.   --------------------    Paříž 4. května (ČTK) - Největší francouzská banka BNP Paribas vytvořila v prvním čtvrtletí čistý zisk 2,62 miliardy eur (asi 63,4 miliardy Kč), což je meziroční nárůst o 14,6 procenta. Výnosy vzrostly o 1,3 procenta na 11,69 miliardy eur (asi 282,7 miliardy Kč). V obou případech je to lepší výsledek, než s jakým počítali analytici. Banka sdělila, že případný státní bankrot Řecka by ji příliš nepoškodil.   Banka těžila z růstu retailového bankovnictví v Evropě, dobře si vedla také v investičním bankovnictví. Díky tomu se vypořádala se slabšími výnosy na kapitálových trzích. Čtvrtletní výnosy byly dokonce nejvyšší od začátku finanční krize, a to navzdory potížím v eurozóně, napětí v zemích Blízkého východu a dopadům zemětřesení v Japonsku.   "Stále jsem opatrně optimistický. Očekávám, že podobná úroveň udržitelné aktivity vydrží i v následujících čtvrtletích," poznamenal v rozhovoru ve finanční televizi Reuters Insider šéf banky Baudouin Prot. Výrazně by se v letošním roce měl podle něj snížit objem rezerv.   Analytici v anketě agentury Reuters v průměru čekali, že čtvrtletní zisk vystoupá na 2,25 miliardy eur.   Retailovému bankovnictví pomohl růst úvěrů napříč celou západní Evropou, ve Francii pomohl vyšší zájem hlavně o hypotéky. Objem rezerv, které banka vytváří proti ztrátovým úvěrům, klesl téměř o třetinu. Díky tomu se investiční bankovnictví lépe vypořádalo s poklesem výnosů na kapitálových trzích, který činil 14,5 procenta.   Evropští konkurenti BNP Paribas, mezi něž patří švýcarské ústavy UBS a Credit Suisse, stejně jako britská banka Barclays, si na poli investičního bankovnictví nevedly tak dobře. Zisk jim v tomto segmentu během prvního čtvrtletí klesl o 15 až 30 procent, zatímco divizi BNP Paribas klesl zisk před zdaněním o pět procent.   Prot poznamenal, že BNP Paribas nemusí spěchat se zvyšováním kapitálu, aby vyhověla přísnějším pravidlům na kapitálovou přiměřenost Basilej III. Bance by podle něj měl stačit vlastní kapitál. Prot se rovněž vyjádřil k variantě, že by Řecko muselo vyhlásit státní bankrot, a tedy přistoupit k restrukturalizaci dluhu. I kdyby se tak stalo, banka by s tím prý vážnější problém neměla.   "Dopady by to na nás mělo, ale jen v omezeném rozsahu. Tím neříkám, že v marginálním," upřesnil Prot. Celková expozice BNP Paribas vůči státnímu dluhu Řecka, Irska a Portugalska na konci března činila 6,7 miliardy eur (asi 162 miliard Kč).   BNP Paribas podle svého šéfa bez problémů zvládne nové zátěžové zkoušky, které se letos budou konat v Evropské unii. Banka podle Prota v současné době neuvažuje o tom, že by posílila růst pomocí akvizic.   spr dvd  