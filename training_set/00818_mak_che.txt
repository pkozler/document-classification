 ČSÚ: Ceny pohonných hmot kromě LPG v uplynulém týdnu opět klesly  Praha 21. ledna (ČTK) - Ceny pohonných hmot u čerpacích stanic v Česku v uplynulém týdnu kromě plynu LPG opět klesly. Nejprodávanější benzin Natural 95 byl v pondělí levnější než před týdnem o 14 haléřů, jeho cena čila průměrných 33,35 koruny za litr. Motorová nafta zlevnila o devět haléřů na průměrných 32,53 koruny za litr. Vyplývá to z dnešních údajů Českého statistického úřadu.   Benzin Special 91 zlevnil na průměrných 32,83 Kč za litr, byl tak o 14 haléřů levnější než před týdnem. Cena plynu LPG se naopak zvýšila o 21 haléřů na průměrných 17,11 koruny za litr.   Ceny pohonných hmot pravidelně sleduje i společnost CCS. Podle jejích pondělních údajů Natural 95 v uplynulém týdnu zlevnil o tři haléře na 33,16 koruny za litr. Cena nafty klesla o čtyři haléře na 32,39 Kč/l.   "Dočkali jsme se poklesu distribučních marží, díky čemuž se ceny u čerpacích stanic nezvýšily. Ve prospěch motoristů hraje posilující koruna," uvedl analytik společnosti Colosseum Petr Čermák. V příštích dnech očekává Čermák zdražení, neboť cena ropy zvýšila ceny benzinu a nafty na burze v Rotterdamu.   Analytik Jan Lener ze společnosti Broker Consulting naproti tomu v důsledku posilování koruny očekává další mírné zlevňování. "V souladu s naším očekáváním se ceny benzinu a nafty snižují. Při tankování však stále lidé musejí sahat mnohem hlouběji do kapsy než na podzim," dodal Lener.   vrk jw  