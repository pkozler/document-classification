 Do dvorské zoo se bude moci auty, vstupné výrazně zdraží  --------------------    Ke zpravodajství: AUDIO; FOTO/aktuality   Doplnili jsme vyjádření předsedy občanského sdružení Safari Archa 2007 Romana Komedy v 5. odstavci.   --------------------    Dvůr Králové nad Labem (Trutnovsko) 18. května (ČTK) - Do safari části Zoologické zahrady Dvůr Králové nad Labem budou moci návštěvníci od 1. června vjíždět auty nebo autobusy. Divoká zvířata tak budou pozorovat přímo z pohodlí vlastního vozu. Novinka přinese zvýšení cen vstupného. Vstupenka pro dospělého zdraží ze 170 na 290 korun, tedy o 70 procent. Pro děti, studenty a seniory vstup do zoo zdraží o 90 procent ze 100 na 190 Kč. Na prezentaci projektu to dnes řekla ředitelka zoo Dana Holečková.   Umožněním vjezdu aut do safari zoo podle Holečkové naplňuje původní ideu bývalého ředitele zoo Josefa Vágnera, který s tím při budování safari počítal již na konci 60. let. Následně budované komunikace v safari již proto počítaly s vjezdem aut. "Chceme tím udělat zoo atraktivnější a nabídnout lidem zážitkový program. Safari bude lidem dostupná za každého počasí," řekla k novince Holečková.   Lidé auty či autobusy na šest kilometrů dlouhé trase projedou 50 hektarů s téměř 600 africkými zvířaty pěti desítek druhů. Skoro 30 hektarů areálu budou lidé projíždět přímo mezi volně vypuštěnými kopytníky a ptáky. Ve zbylé části, kde se dnes chodí pěšky nebo jezdí vláčky, budou zvířata, například nosorožce, žirafy či lvy od návštěvníků oddělovat příkopy či oplocení. Do sekcí s volně žijícími zvířaty budou auta vjíždět přes speciální rošty s elektrickým ohradníkem.   Při jízdě po safari lidé, kromě dvou vyhrazených míst, nebudou moci z aut vystoupit. Budou moci mít otevřená okénka, s autem půjde na trase při dostatečně široké silnici i zastavit a zvíře si v klidu z vozu vyfotografovat. Počítá se, že za hodinu do safari vjede asi 120 aut. Celkem by se po safari mohlo pohybovat až 550 aut. Vjezd aut s dvoutaktním motorem a tuningově snížených aut bude zakázán. Do úprav pro vjezd aut dala zoo asi čtyři miliony korun.   S projektem zoo nesouhlasí předseda občanského sdružení Safari Archa Roman Komeda. "Zvýšení vstupného dál sníží návštěvnost," připomněl Komeda loňský pokles návštěvnosti zoo o pětinu na necelých 454.500 lidí. Safari podle něj údajně skladbou zvířat nenaplňuje původní Vágnerovy představy. "Jde vlastně jen o výběh pro kopytníky. Lidé za své peníze nedostanou odpovídající hodnotu. Zplodiny z aut v údolí zhorší klima pro zvířata," tvrdí Komeda, který dlouhodobě současné vedení zoo kritizuje.   Vjezd auty začne 1. června a potrvá do 2. října. Vstupné bude platné pro obě části zoo, tedy klasické "pěší" části i do safari. Vstupenky pro jednotlivé části zoo nebudou. Vjezd do safari bude začínat u hlavního parkoviště. Kdo nepřijede autem, bude moci využít safaribusů, které dnes již část safari obsluhují. Místo dřívějších asi 20 minut jízda potrvá téměř dvě hodiny. Po projetí safari návštěvník nechá auto na parkovišti a půjde do klasické části zoo, zvolit může i opačný postup.   Rodinné vstupné zoo návštěvníkům nenabídne. Nyní rodinné vstupné pro dva dospělé a dvě děti činí 490 korun, nově taková rodina zaplatí 960 korun. Podle Holečkové by výběr rodinného vstupného zdržoval provoz u pokladen na vjezdu do safari.   Výší vstupného nebude mít dvorská zoo v Česku srovnatelného konkurenta. V pražské zoo je nyní vstupné pro dospělého 150 korun a pro děti od tří do 15 let, seniory a handicapované 100 korun.   Holečková uvedla, že dvorské safari bude jediné ve střední Evropě. Nejbližší podobná atrakce je podle ní v 650 kilometrů vzdáleném německém Hodenhagenu. "Provoz safari s auty je dražší. V jiných safari parcích je vstupné dvojnásobné," řekl ředitelka s tím, že podobné vstupné se platí za návštěvu 3D kina. "Náš zážitek není horší," řekla. Nové ceny podle ní jednomyslně schválilo představenstvo zoo. Vlastníkem zoo je hradecký kraj.   Lidem diskutujícím na síti Facebook se nové ceny nelíbí. "Tak to nás už v letní sezoně do zoo nikdo nedostane. Za to, co tam je, je to hrozně předražené," uvedl například Rostislav Jež. Podle Mirky Vernerové se sníží počet návštěv rodin s dětmi, protože takový výlet by jim udělal pořádný průvan v peněžence.   Po skončení letní sezony zoo provoz safari s auty vyhodnotí a rozhodne o jeho pokračování v další letní sezoně. "Letošní rok je rok nula. Může se stát, že po vyhodnocení to bude i rok jediný, kdy se do zoo mohlo autem," řekla. Od 3. října by zoo měla být opět otevřená v normálním provozu s ceníky jako dosud.   Zdeněk Rychtera kš  