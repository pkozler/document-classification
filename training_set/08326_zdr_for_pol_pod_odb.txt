 Heger bude jednat s odbory, mluvit o standardech péče i zákonech  Praha 17. května (ČTK) - Ministr zdravotnictví Leoš Heger (TOP 09) dnes bude jednat s šéfem lékařských odborů Martinem Engelem, se kterým právě před čtvrt rokem podepsal memorandum o ukončení protestní odborové akce Děkujeme, odcházíme, a v plánu má i další dvě akce k zdravotnické reformě. Po poledni promluví na tiskové konferenci o standardech a nadstandardech péče a pak představí reformu vedení i zaměstnancům pražské Všeobecné fakultní nemocnice. Chce získat pro reformu podporu zdravotníků.   Rozdělení péče na standardní a nadstandardní umožní malá novela zákona o veřejném zdravotním pojištění. Prošla už vládou, nyní je ve sněmovně. Politici se teď přou o to, kdo standard vymezí a co by mělo spadat do nadstandardu. Chce to udělat lékařská komora, což podporují Věci veřejné. Heger spoléhá na profesory z Purkyňovy společnosti. Podle ODS a TOP 09 by to měli udělat politici, zřejmě tak standardy stanoví sněmovna.   Dneškem také pokračuje "tour" ministra po českých nemocnicích. Začal ji v pondělí v královéhradecké fakultní nemocnici, kterou řadu let jako úspěšný ředitel vedl. Šéfům i zaměstnancům pěti státních nemocnic představí ministr reformu. Chce slyšet jejich připomínky k zákonům, které v červnu dostanou zákonodárci.   Reformní úsilí předznamenal Heger vyhlášením protikorupční strategie, pokračoval malou novelou zákona o veřejném zdravotním pojištění a třemi reformními zákony o zdravotních službách, specifických zdravotních službách a zdravotnické záchranné službě. Představil už také chystané změny pro nemocnice a zdravotní pojišťovny.   nam mkv  