 V kubánské vládě se mění další ministři  Havana 7. ledna (ČTK) - Kubánský vůdce Raúl Castro ze své vlády odvolal další dva ministry, a to v době, kdy se komunistické vedení pustilo do ekonomických reforem. Agentura AFP dnes upřesnila, že byl odvolán veterán kubánské revoluce Ramiro Valdés z postu ministra spojů a ministr stavebnictví Fidel Fernando Figueroa.   Ministerstvo výpočetní techniky a spojů místo 78letého Valdése povede o 30 let mladší generál Medardo Díaz, který se komunikacemi zabýval i v armádě. Valdés jako místopředseda státní rady a člen politbyra komunistické strany prý tak bude mít více času dohlížet na tři strategická ministerstva - stavebnictví, lehkého průmyslu a komunikací.   Valdés se už v roce 1953 s bratry Fidelem a Raúlem Castrovými zúčastnil útoku na Moncadova kasárna. O tři roky později se s nimi a s Che Guevarou vylodil na Kubě a společně dovedli revoluci k vítězství v roce 1959. Zastával pak vysoké státní funkce, včetně ministra vnitra.   Na rozdíl od Valdése byl ale Figueroa ze svého úřadu odvolán, protože se "dopustil chyb", uvádí se ve čtvrtečním oficiálním prohlášení. Nahradí jej René Mesa, který od roku 2007 vedl Státní ústav pro vodní zdroje. Omyly, jichž se dopustil Figueroa, konkretizovány nebyly.   Raúl Castro, který oficiálně převzal moc od bratra Fidela v únoru 2008, poprvé výrazně změnil složení vlády o rok později. Posílil ve státě zejména roli armády, která kontroluje 90 procent ekonomiky.   Začátkem roku Castrova vláda přistoupila k zahájení hospodářských reforem, které mimo jiné zahrnují propuštění půl milionu státních zaměstnanců. Vláda předpokládá přesunutí státních zaměstnanců do soukromého sektoru, což by mělo snížit veřejné výdaje a prostřednictvím daní zvýšit příjmy.   Ostrovní ekonomika se potýká s těžkou krizí především v bytovém sektoru. Kubu, která má potíže i kvůli dlouholetému americkému embargu, ale zasáhla plně i celosvětová ekonomická krize. Negativně ji ovlivnilo hlavně zhroucení trhů s niklem, jenž je hlavním vývozním artiklem karibského ostrova.   hit mik  