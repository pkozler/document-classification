 Společnost Papcel získala v Bělorusku zakázku za 276 milionů Kč  Litovel (Olomoucko) 5. ledna (ČTK) - Společnost Papcel, přední tuzemský výrobce strojů a zařízení pro papírenský průmysl, získala v Bělorusku zakázku za zhruba 276 milionů korun. Firma z Litovle na Olomoucku dodá běloruské Dobrušské papírně novou přípravnu látky a zmodernizuje stroj na výrobu grafických papírů. ČTK to řekla vedoucí marketingu společnosti Papcel Jana Karkošková.   Litovelská firma zahájí první práce na projektu začátkem letošního roku, uvedení stroje do provozu je plánováno na léto 2012. "Zakázka pro Dobrušskou papírnu je z hlediska finančního objemu jednou z největších," uvedla Karkošková.   Společnost Papcel je výrazně proexportně orientovanou firmou. Na zahraniční trhy dodává více než 90 procent své produkce. Dlouhodobě nejúspěšnějším exportním trhem Papcelu je Rusko a země bývalého Sovětského svazu. Firma předloni utržila za prodej vlastních výrobků a služeb 473 milionů korun, její zisk činil 8,1 milionu korun.   Společnost Papcel vyrábí a dodává stroje a zařízení pro kompletní linky papírenských strojů. Zajišťuje také kusové dodávky, opravy, repase a rekonstrukce výrobních uzlů a celých technologií.   orv sap  