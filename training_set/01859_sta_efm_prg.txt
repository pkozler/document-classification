 E15: Developerské seskupení Karlin Group se rozpadlo  Praha 31. ledna (ČTK) - Seskupení developerských firem pod hlavičkou Karlin Group, které v uplynulém desetiletí zastřešovalo projekty obnovy pražského Karlína, se rozpadlo, a výstavba Nového Karlína se tak stala minulostí. Tím se rozpadla urbanistická vize pro 50 hektarů území, kde ještě před třemi lety plánoval developer Serge Borenstein prostavět miliardy korun. Píše to dnes deník E15.   "V portfoliu Karlin Group zbyly plánovaná kancelářská budova Corso IIb a někdejší haly ČKD, které jsme koncem roku prodali Zdeňku Bakalovi, ale jejich přestavbu budeme realizovat," řekl E15 Borenstein, který se pro své záměry snažil přivést do Prahy i světové architekty. E15 uvádí, že prodejem Thámovy haly také definitivně skončil nedávný záměr vybudovat v její části obchodní centrum pro gurmány Gourmet Palace.   E15 informuje, že část pozemků pro další objekty si po rozdělení Karlin Group odnesli Borensteinovi bývalí partneři ze společnosti M2 Real Estate. "Dělení jsme dokončili na konci loňského roku. Vlastníme pozemek pro dříve plánovanou kancelářskou budovu Cubus a část území v Pernerově ulici," potvrdil výkonný ředitel M2 Petr Soukup.   Borenstein, který podle informací E15 přišel loni o finanční zdroj od svého zahraničního investora, se postupně zbavuje i dalších projektů, které figurovaly pod hlavičkou Karlin Group. "Před dvěma týdny jsme prodali část projektu River Gardens společnosti Karo, což je nový investor, který vstoupil na rezidenční trh," uvedl Borenstein. Už dříve odprodal kancelářské části River Gardens společnostem Premium Red a HB Reavis.   "Stále ale zůstává pozemek pro výstavbu několika stovek bytů. Ten nyní vlastním napůl se svým partnerem, kterým je Thomas Samii ze společnosti Ungelt Partners," zdůraznil Borenstein.   E15 připomíná, že karlínské impérium začala skupina ořezávat ještě předtím, než vyschl tok peněz ze zahraničí. V roce 2007 si Borenstein podle svých slov připustil, že není v silách Karlin Group zvládnout všechnu plánovanou výstavbu, a tak prodal nedaleké Libeňské doky developerské firmě Crestyl. Před dvěma lety se zbavil projektu na kancelářskou budovu Crystal, který získala společnost AFI Europe.   Přestože Karlin Group loni opustily desítky zaměstnanců včetně její nejvýraznější postavy, obchodního ředitele Milorada Miškoviče, má Borenstein se zbylou hrstkou nejbližších spolupracovníků další plány, pokračuje E15. "Finalizujeme jednání o prodeji budovy Keystone zahraničnímu realitnímu fondu," avizuje Borenstein úspěšné završení výstavby jedné z mála kancelářských budov, které se loni v Praze začaly stavět.   Zároveň se podle E15 nevzdává svých záměrů v pražských Modřanech. "Před pár dny jsme rozhodli o dalším využití objektu Microny, který chceme přebudovat na low costové kanceláře," tvrdí Borenstein. V minulých letech Micronu plánoval přestavět na loftové byty podle návrhu architekta Josefa Pleskota, dalším nakonec nerealizovaným záměrem bylo zřídit tam sídlo Ústavu pro studium totalitních režimů i Archivu bezpečnostních složek.   hš  