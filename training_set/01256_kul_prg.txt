 Pražská divadla uvedou během ledna desítku premiér  Praha 4. ledna (ČTK) - Řada pražských divadel si prodloužila silvestrovský víkend o jeden týden a do nové sezony vstoupí až 10. ledna. I tak ohlásila na první měsíc nového roku desítku novinek. Například ve zkušebně vinohradského divadla se 14. ledna uskuteční v režii hostujícího Michala Pavlíka premiéra hry Augusta Strindberga Tanec smrti. V příběhu stárnoucích manželů, kteří nedokážou žít spolu ani bez sebe, se objeví Ladislav Frej, Hana Maciuchová a Jaromír Meduna.   Divadlo pod Palmovkou uvede o den dříve premiéru inscenace Svatá Jana z pera slavného anglického dramatika Georga Bernarda Shawa. V ní se divákům představí téměř celý soubor libeňské scény, doplněný o několik hostů. Roli Jany z Arku svěřil režisér Petr Kracik v alternaci hostujícím Tereze Kostkové a Marice Procházkové, jako hosté se v této historické hře objeví i Petr Kostka a Martin Preiss.   Ve stejný den se zvedne opona před premiérovým publikem i v Divadle na Fidlovačce, které připravilo komedii o smrtelnících a nesmrtelných věcech nazvanou Hotel mezi dvěma světy. Jejím autorem je v současné době nejúspěšnější a nejhranější francouzský dramatik Éric-Emmanuel Schmitt, jehož hra Záhada aneb Zapřená láska je rovněž v nuselském repertoáru. V režii Pavla Šimáka se v ní objeví například Denny Ratajský, Daniel Rous, Václav Svoboda, Vanda Chaloupková a Iva Pazderková.   Repertoárovou novinkou Divadla v Dlouhé budou v polovině měsíce Stroupežnického Naši furianti, které režisér Jan Borna nastudoval jako "gogolovskou grotesku s prvky italského neorealismu". Vyšel ze slavné úpravy Miroslava Macháčka a jemně do ní zasáhl. Na jevišti se objeví například Miroslav Táborský, Ilona Svobodová, Jan Meduna, Jiří Wohanka, Miroslav Hanuš, Helena Dvořáková a Jan Vondráček.   Činoherní klub uvede 14. ledna "velmi veselou a černou komedii" Martina McDonagha Ujetá ruka ve Spokane. Světovou premiéru měla teprve loni v březnu na Broadwayi, pro tu českou ji přeložil a nastudoval Ondřej Sokol. Hlavní role ztvární Marek Taclík a Domingos Correia, který se narodil v Angole, divadlo studoval v Los Angeles a nyní žije v Praze. Hraje němou roli v Kupci benátském ve Stavovském divadle.   V Divadle Palace bude mít 16. ledna premiéru komedie Raye Cooneyho Prachy!!! Režisérka Jana Kališová ji připravila s Vandou Hybnerovou, Josefem Poláškem, alternujícími Pavlem Kikinčukem a Sašou Rašilovem, Nelou Boudovou, Michalem Novotným a dalšími.   Braňo Holiček a kolektiv bude podepsán pod autorským projektem Deadline, jehož premiéra se ve Studiu Ypsilon uskuteční 21. ledna. O pět dní později uvidí první diváci ve studiu Švandova divadle "politicky nekorektní hru o masochistovi, který chtěl trpět a společnost mu to dopřála". Vznikla v rámci rezidentního programu Centra současné dramatiky pro Divadlo Letí. Autor Roman Sikora jí dal název Zpověď masochisty.   Už 11. ledna se ve smíchovském studiu objeví další komorní novinka Šoa. Vznikla původně pro cyklus Hyde Park loni na podzim, kdy ji z autentických výpovědí a podle knihy Krátké povídky z dlouhého života sestavili Tomáš Hrbek, Lucie Kolouchová a režisér Daniel Hrbek. Ten ji nastudoval se Zuzanou Onufrákovou a Miroslavem Hruškou, nyní se stane součástí stálého repertoáru studia Švandova divadla.   Divadlo v Řeznické uvede 10. ledna premiéru historického monodramatu Pomluva s Lubou Skořepovou v hlavní roli. Představení bylo původně ohlášeno na prosinec.   Jiří Borovička mkv  