 Ve Svitavách srazil vlak muže, na místě zemřel  Opravili jsme v 3. odstavci chybné vyjádření "jedoucí do Hamburku" na správné "jedoucí do Vídně".   --------------------    Svitavy 17. ledna (ČTK) - Mezinárodní vlak dnes dopoledne ve Svitavách srazil muže, který na místě zemřel. Pravděpodobně spáchal sebevraždu. Vlaky nyní jezdí po jedné koleji a mohou mít zpoždění 20 minut. Zhruba od 13:00 bude železniční provoz plně obnoven. ČTK to řekla mluvčí Českých Drah Radka Pistoriusová.   "V tu dobu tam Správa železniční dopravní cesty opravovala jednu kolej, proto byl na hodinu provoz zastavený úplně. Od 11:45 se podařilo obnovit trať po jedné koleji," řekla mluvčí.   Muž utrpěl devastující poranění hlavy a záchranáři už mu nemohli pomoci, řekla mluvčí krajské zdravotnické služby Helena Škuligová. Nehoda se stala kousek od vlakového nádraží. Podle svědků šel muž vedle kolejiště, ve chvíli, kdy se mezinárodní vlak jedoucí do Vídně blížil, vstoupil do kolejiště, uvedla policejní mluvčí Anna Štegnerová.   jlc jpt  