 Stávka řidičů MHD v Ostravě trvá, spor možná skončí v pondělí  --------------------    Ke zpravodajství: AUDIO;    Zprávu jsme v celém rozsahu aktualizovali.   --------------------    Ostrava 3. června (ČTK) - Třetím dnem pokračuje v Ostravě stávka zaměstnanců Dopravního podniku Ostrava (DPO) za vyšší mzdy. Odpolední jednání odborářů s vedením DPO sice nepřineslo žádný konkrétní výsledek, nicméně se zdá, že by už stávka nemusela trvat dlouho. Z vyjádření obou stran totiž vyplývá, že k dohodě chybí prakticky jediné procento. Další kolo jednání se bude konat v pondělí 6. června odpoledne.   "Vedení podniku se dohodlo s vedením odborů, že během víkendu budou hledat možnosti, jak ukončit stávku. Podnik bude hledat opatření k úsporám ve svém rozpočtu, odboráři zase kompromisní variantu svých požadavků," řekl mluvčí DPO Miroslav Albrecht. Dodal, že nominální návrhy obou stran zůstávají stejné. "My navrhujeme 1,5 procenta letos a 1,5 procenta příští rok, odboráři trvají na pěti procentech. Dopravní podnik ale nemá ve svém současném rozpočtu větší možnosti," uvedl Albrecht.   Člen závodního výboru odborů a zároveň člen dozorčí rady DPO Čestmír Pokojský řekl, že dlouhé odpolední jednání obsahově nepřineslo nic a že nepadla žádná nová čísla, nicméně naznačil, kudy by mohla vést cesta k dohodě. "My máme představu o principu, kterým by se mohlo jednání ubírat. Podnik navrhl navýšení rozložit. My bychom mohli přistoupit na rozložení do dvou let, to je pro podnik zřejmě přijatelnější, ale ne každý rok 1,5 procenta. Trváme dohromady na pěti procentech, přičemž v roce 2012 by se musely mzdy navýšit ještě nějaký kousek nad inflaci," řekl Pokojský.   V případě navýšení mezd pro letošní rok by tak mezi návrhem DPO 1,5 procenta a požadavkem odborářů, který by po rozložení na dva roky činil 2,5 procenta, byl rozdíl jedno procento. "V těch procentech je to ošidné. Je to představa o principu, jakým by se jednání mohlo ubírat. Spíše uvažujeme o rozložení mzdového objemu," řekl Pokojský.   Protestující zaměstnanci DPO, kteří dnes potřetí prošli městem od ředitelství podniku k Nové radnici a cestou na přechodech pro chodce blokovali vozy městské hromadné dopravy, se opět sejdou v pondělí v 06:30. "Vydáme se na další zdravotní procházku směrem na Prokešovo náměstí," potvrdil odborový předák.   Odboráři v prohlášení na svých internetových stránkách  www.odborydpo.cz  uvedli, že na pondělním jednání by měl být konečně rozhodnut spor o mzdový dodatek ke kolektivní smlouvě. "Úspěšnost tohoto jednání je nutné podpořit maximální účastí na pondělní "procházce" městem," píší odboráři.   MHD v Ostravě jezdí už třetí den většinou podle nedělních jízdních řádů, trolejbusy a nejdůležitější tramvajové linky i častěji. Mluvčí DPO Miroslav Albrecht ČTK řekl, že na některých autobusových linkách, kde to už DPO nedokázal zajistit, dnes jezdily autobusy konkurence. Vozy ČSAD vyjely do Hlučína nebo Ostravy-Hrabové.   Vlastimil Vyplel jpt  