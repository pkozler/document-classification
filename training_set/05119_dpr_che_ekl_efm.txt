 Honeywell uskutečnil první zaoceánský let s využitím biopaliva  Praha/Paříž 18. června (ČTK) - Americká společnost Honeywell dnes uskutečnila první zaoceánský let s využitím biopaliva. Po zhruba sedmihodinovém letu její letadlo přistálo na letišti Le Bourget v Paříži. Palivo, smíchané v polovičním poměru z biopaliva vyráběného Honeywellem a konvenčního leteckého petroleje, pohánělo jeden ze dvou motorů proudového letadla Gulfstream G450. ČTK to dnes sdělilo mediální zastoupení Honeywellu. Lety s využitím biopaliv testují kvůli úspoře nákladů některé aerolinky.   Podle Honeywellu historicky první transatlantický let s využitím biopaliva startoval z amerického Morristownu ve státě New Jersey. Téměř přesně tak kopíroval trasu, po níž se vydal Charles Lindbergh při prvním přeletu Atlantiku v roce 1927. Na letišti Le Bourget v Paříži zamířil při příležitosti mezinárodního leteckého aerosalonu Paris Air Show.   Honeywell tvrdí, že proti pohonu na tradiční letecký petrolej při jeho letu vzniklo o 5,5 tuny emisí oxidu uhličitého méně. Své biopalivo, vyráběné z energetické rostliny rodu Camelina, chce prosadit ke komerčnímu využití.   Létání s využitím biopaliv vzbuzuje zájem leteckých společností, protože by jim mohlo snížit náklady, které se zvyšují zároveň se zdražováním ropy. Při letech přes území Evropské unie se navíc budou aerolinky muset od příštího roku zapojit do systému obchodování s emisními povolenkami. Například německá Lufthansa tak zkouší jako zřejmě první letecká společnost na světě využití biopaliv při komerčních letech.   Honeywell společně s výrobcem letadel Airbus už před třemi lety oznámil, že budou společně vyvíjet biopalivo pro letecký průmysl, které by nevyužívalo základní zemědělské plodiny, a neovlivnilo by tak dodávky a ceny potravin. Firmy tehdy odhadly, že nové pohonné hmoty by se mohly od roku 2030 podílet na celkové poptávce po palivech pro komerční letecké společnosti téměř jednou třetinou.   Některé aerolinky uskutečnily lety s využitím biopaliva už dříve. V prosinci 2008 podniklo dvouhodinový testovací let dopravní letadlo novozélandských aerolinií částečně poháněné rostlinným olejem. Předloni v listopadu uskutečnila první let s cestujícími letadlem částečně poháněným biopalivem nizozemská letecká společnost KLM. Let boeingem 747, jehož jeden ze čtyř motorů byl z poloviny natankován biopalivem, tehdy se 40 cestujícími na palubě trval hodinu a půl.   dvd  