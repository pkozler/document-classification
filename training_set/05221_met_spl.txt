 Na zamrzlém Lipně si od čtvrtka zabruslilo 3000 lidí  České Budějovice 2. ledna (ČTK) - Na zamrzlém lipenském jezeře se od čtvrtečního zahájení bruslařské sezony vystřídalo přes 3000 lidí. Velmi spokojeni jsou také ve Skiareálu Lipno, kde v tomto týdnu sjíždělo denně kolem 4000 lyžařů. Návštěvnost byla minimálně o třetinu vyšší než ve stejné době před rokem, řekl dnes ČTK Martin Řezáč ze společnosti Lipno Servis.   "Teď se vystřídaly turnusy. Už víme, že i první lednový týden bude daleko silnější než loni," doplnil Řezáč. V minulých dnech bylo na lipenských sjezdovkách nejvíc plno 29. prosince, zalyžovat si přišlo asi 4500 lidí. "Je vidět, že počasí připravilo výborné podmínky a vylákalo lidi do hor," podotkl ředitel. Vysoký počet rekreantů podle něj přijíždí do okolí Lipna i díky pestré nabídce aktivit. Lyžovat se teď dá na sjezdovkách i v běžeckých tratích, pak si lidé mohou jít zabruslit.   Bruslařská sezóna začala ve čtvrtek, kdy byl upraven pětikilometrový okruh v Lipně nad Vltavou. "Po víkendu budeme hledat novou trasu směrem na Frymburk," uvedl Jan Staněk, který ledovou dráhu každoročně upravuje. Až led ještě o něco zesílí, bude se moci na úpravu dráhy použít nový stroj, který byl s podporou Jihočeského kraje pořízen v závěru loňského roku.   Lipenské jezero pravidelně zamrzá od prosince do března. Jakmile dosáhne led bezpečné tloušťky, je mezi obcemi Lipno nad Vltavou a Frymburk pravidelně upravována nejdelší bruslařská dráha v Česku, která měří téměř 11 kilometrů.   vst jpt  