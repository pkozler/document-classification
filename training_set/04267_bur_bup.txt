 Evropská měna dnes kvůli nejistotě kolem záchranného fondu klesá  Londýn 17. ledna (ČTK) - Evropská měna dnes na devizových trzích klesá, protože se vytratily naděje na brzké posílení záchranného fondu eurozóny. Investoři rovněž přehodnotili poslední očekávání zvyšování úroků v eurozóně. Objem obchodování byl však kvůli svátku v USA nízký.   V 17:30 SEČ euro vůči dolaru oslabilo o 0,68 procenta na 1,3294 USD a k jenu kleslo o 0,85 procenta na 109,89 JPY. Kurz dolaru vůči jenu se snížil o 0,19 procenta na 82,64 JPY, ke koši šesti hlavních měn ale dolar stoupl o 0,2 procenta na 79,331 bodu.   Ministři financí eurozóny mají podle očekávání dnes jednat o posílení reálné úvěrové kapacity záchranného fondu na pomoc zemím v potížích (EFSF) a rozšíření jeho aktivit. Není však jisté, zda to podpoří Německo, které je největší ekonomikou eurozóny. Německý ministr financí se dnes vyjádřil, že v současnosti fond naléhavě nepotřebuje navýšit. Podle zdrojů Německo nepovažuje za nutné navýšení kvůli poslední úspěšné aukci obligací Španělska a Portugalska.   Investoři si minulý týden vysvětlili projev šéfa Evropské centrální banky Jaen-Claude Trichet po zasedání měnového výboru tak, že by banka mohla začít zvyšovat úrokové sazby dříve, než se čeká. Toto očekávání však dnes zmírnil svým prohlášením jeden z představitelů ECB Athanasius Orphanides. To rovněž zvýšilo tlak na euro, napsala agentura Reuters.   irl vju  