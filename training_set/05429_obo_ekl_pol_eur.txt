 Zakázat nebo zdanit plastové tašky, ptá se Evropská komise  Brusel 18. května (zpravodaj ČTK) - Evropská komise chce omezit používání jednorázových plastových tašek v Evropské unii. Dnes kvůli tomu spustila veřejné konzultace, které by měly pomoci najít odpovědi na otázky, zda by se tašky neměly v EU úplně zakázat nebo případně nějak zdanit.   Brusel chce také získat nápady a návrhy na to, jak zvýšit používání takových tašek, které jsou přirozeně odbouratelné. Lidé, firmy, úřady či organizace se můžou vyjadřovat do srpna letošního roku.   "Před 50 lety jsme o jednorázových plastových sáčcích téměř neslyšeli. Nyní je používáme pár minut a znečišťují naše prostředí na desítky let," vysvětlil motivy současné aktivity Bruselu eurokomisař pro životní prostředí Janez Potočnik. Podle něj existují hlasy volající po změně této situace. "Proto se díváme na všechny možnosti, včetně celoevropského zákazu plastových tašek," dodal.   Průměrný Evropan podle údajů komise ročně spotřebuje kolem 500 plastových tašek, které přitom mohou v přírodě zůstat po desítky až stovky let. Většinu z nich přitom lidé použijí jen jednou. V roce 2008 se v Evropě vyprodukovalo 3,4 milionu tun plastových tašek. To je zhruba ekvivalent váhy dvou milionů osobních automobilů.   pkt dvd  