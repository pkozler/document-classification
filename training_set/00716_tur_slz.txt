 UNWTO: Mezinárodní turistika se loni vrátila k růstu  Madrid 17. ledna (ČTK) - Mezinárodní turistický ruch se v loňském roce vrátil k růstu. Počet příjezdů zahraničních turistů po celém světě se zvýšil o 6,7 procenta na 935 milionů poté, co předloni poprvé od roku 2003 klesl. Uvedla to dnes Světová organizace cestovního ruchu při OSN (UNWTO). Dodala, že v letošním roce očekává nárůst mezinárodní turistiky o čtyři až pět procent.   "Nyní jsme znovu v souladu s tempem růstu očekávaným v dlouhém období. Výzvou pro rok 2011 je nyní konsolidace tohoto růstu," uvedl generální tajemník UNWTO Talíb Rifáí. Upozornil nicméně, že tempo růstu turistiky zvolní kvůli pomalejší hospodářské expanzi.   Zájem o cestování by podle něj mohl být zasažen také úspornými opatřeními a vyššími daněmi v Evropě. Loni se počet příjezdů zahraničních turistů v Evropě zvýšil o tři procenta, což představovalo nejpomalejší tempo růstu na světě. Do Evropy přitom směřuje více než polovina zahraničních turistů, napsala agentura Reuters.   pmh vju  