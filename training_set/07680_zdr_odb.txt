 Fakultní nemocnice zajistí péči i v březnu po odchodech lékařů  --------------------    Ke zpravodajství: AUDIO; FOTO/aktuality   --------------------    Praha 7. ledna (ČTK) - Fakultní nemocnice jsou připraveny zajistit péči o pacienty i po 1. březnu, kdy by v odborové akci "Děkujeme, odcházíme" mohlo skončit několik tisíc lékařů. Ředitelé nemocnic přímo řízených státem to dnes potvrdili na setkání s ministrem Leošem Hegerem (TOP 09) a jeho náměstky. Ve většině fakultních nemocnic je výpovědí minimum, horší je to na pražské Bulovce. V některých nejsou hlášeny výpovědi vůbec, například ostravské.   Heger před novináři ředitelům poděkoval a pochválil je za to, že se situaci snaží řešit. Na řešení hrozící krize podle něj nemá pro všechna zařízení jednotný návod, ředitelé mají ale ministrovu plnou důvěru, že zvolí manažersky dobré kroky.   Heger už se domluvil s praktiky a ambulantními specialisty, že ve svých ambulancích ošetří pacienty, pro něž nebudou mít nemocnice kapacity. Zdravotní pojišťovny ambulancím tuto péči prý zaplatí.   Prezident republiky Václav Klaus podpořil reformní kroky ministra Hegera, které mají přesměrovat peníze z nákupu předražených přístrojů či léků do platů zdravotníků. Hromadné výpovědi lékařů označil za vydírání. Odbory hrozí, že 1. března přestane chodit do práce 3772 lékařů. Dnes odstartovaly další fázi kampaně, chtějí do konce února získat další tisícovku výpovědí. Lékaři kromě toho začnou vypovídat i dohody o pracovní činnosti, tím pádem přestanou sloužit přesčasy nad zákonem daný limit.   Heger o situaci informoval už ve středu vládu. Ujistil ministry, že akutní péči v nemocnicích odchody lékařů neohrozí.   nam mkv  