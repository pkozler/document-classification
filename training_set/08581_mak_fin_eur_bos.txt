 EU půjčí Portugalsku 52 miliard eur, MMF dalších 26 miliard  --------------------    Ke zpravodajství: FOTO/aktuality   Doplnili jsme další informace ve 3., 5., 6. a 7. odstavci.   --------------------    Lisabon/Brusel 5. května (zpravodaj ČTK) - Evropská unie přispěje Portugalsku celkem 52 miliardami eur (1,4 bilionu korun), Mezinárodní měnový fond dá 26 miliard eur (624 miliard korun). Na tiskové konferenci v Lisabonu to dnes oznámili zástupci Evropské komise, Evropské centrální banky a MMF. Finanční pomoc od EU by měla být rozdělena mezi záchranný fond eurozóny a takzvaný Evropský mechanismus finanční stability, na němž se podílí i Česko. Přesný podíl zatím znám ale není.   Pokud by se mezinárodní společenství drželo rozdělení stejně jako v případě pomoci pro Irsko, znamenalo by to, že z mechanismu, na němž se podílí i Češi, půjde Portugalsku 26 miliard eur. To by podle propočtů ČTK znamenalo, že Česko se zaručí za úvěry ve výši téměř osmi miliard korun. Česká vláda by tyto peníze přímo neplatila. Z české státní pokladny by plynuly jen v případě, že by Portugalci nedostáli svým závazkům.   Výši úrokových sazeb půjčky mise Evropské komise, Evropské centrální banky a MMF zatím neurčila. Předpokládá se, že tak učiní až ministři financí eurozóny a EU na zasedání, které se uskuteční 16. května v Bruselu. V případě úvěrů od MMF by se nicméně měl úrok pohybovat mezi 3,25 a 4,25 procenty.   Portugalsko by však mohlo získat poměrně nízký úrok ve srovnání s ostatními zeměmi, které mezinárodní společenství zachraňovalo v minulosti. V případě Řecka unie již úroky snížila a v případě Irska tak zřejmě učiní poté, co schválí výši úrokových sazeb pro Portugalce.   Zástupci mezinárodního společenství na dnešní tiskové konferenci upozorňovali, že finanční pomoc má nastartovat hospodářský růst a zlepšit velmi slabou konkurenceschopnost země. Než k tomu ale dojde, Portugalsko zřejmě čeká velmi hluboká hospodářská recese. Podle portugalského ministra financí Fernandy Teixeiry dos Santos se hospodářství země letos propadne o dvě procenta a stejně by se měla vyvíjet i v příštím roce.   Portugalsko se přesto zavázalo, že do roku 2013 sníží rozpočtový schodek pod hranici tří procent HDP. Letos by měl deficit dosáhnout maximálně 5,9 procenta HDP, přičemž loni činil 9,1 procenta HDP. V příštím roce schodek nesmí podle dojednaných podmínek překročit hranici 4,5 procenta HDP a v roce 2013 se musí vejít pod tři procenta HDP, tedy pod hranici stanovenou unijními pravidly pro všechny členské státy.   Dohoda o nápravě veřejných financí je ve skutečnosti o něco mírnější, než nedávný úsporný program portugalské vlády, který odmítl parlament. Unijní diplomaté připouští, že se poučili z podobné situace v Řecku, které souhlasilo s velmi tvrdými podmínkami, ale investoři je automaticky považovali za nedosažitelné, což se negativně odrazilo na trhu.   urm mha  