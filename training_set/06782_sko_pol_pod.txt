 Střední školy v Moravskoslezském kraji sníží počty míst  Ostrava 24. ledna (ČTK) - Střední školy v Moravskoslezském kraji brzy čeká výrazné zeštíhlení. Kvůli očekávanému úbytku studentů sníží kraj jakožto zřizovatel kapacitu středních škol až o 15 procent. S tím souvisí i snížení počtu učitelů. Na tiskové konferenci to dnes uvedli náměstkyně hejtmana kraje pro školství, sport a tělovýchovu Věra Palková (ČSSD) a vedoucí krajského odboru školství Libor Lenčo.   Uvedli, že podle oficiální projekce Českého statistického úřadu bude v roce 2018 počet lidí ve věku od 15 do 19 let v kraji až o 30 procent nižší než v roce 2009. "Síť středních škol je dnes jednoznačně předimenzovaná," řekl Lenčo s tím, že kraj už s optimalizací začal. Bez ní by v roce 2014 byla zhruba pětina míst ve školách neobsazených. Kraj letos zpracovává záměr, jak síť škol v letech 2012 až 2016 racionalizovat.   Lenčo řekl, že dnes s tím kraj seznámil ředitele škol. Se třemi řediteli už jednal přímo o konkrétních úpravách. "Pokud nenastane nějaký zádrhel, tři konkrétní záměry optimalizace by už mohlo projednat krajské zastupitelstvo 23. března," řekl Lenčo. Tyto tři záměry se podle něj týkají sedmi škol na Frýdecko-Místecku a Opavsku. Po sloučení k 1. červenci letošního roku by dvě z nich zanikly.   Náměstkyně Palková uvedla, že kraj bude školy optimalizovat po okresech. "Zohledňuje se při tom například dostupnost nebo jaká je v okrese nabídka oborů," řekla Palková. Kraj podle ní bere v úvahu také technický stav budov a jejich provozní náklady i další možnosti využití případného nadbytečného majetku. Školy se budou slučovat, snižovat počty svých tříd nebo množství vyučovaných oborů. Bude také méně víceletých gymnázií. "Chceme si ale nechat nějakou rezervu, aby byla ve školách místa, kdyby byl vývoj trochu jiný, než se předpovídá," řekla Palková.   V Opavě bude po optimalizaci oproti letošnímu školnímu roku o pětinu míst méně, což představuje 1348 míst. Nejvíce míst ubude na Karvinsku - 1479, což je 14 procent. V Ostravě bude sice úbytek jen osm procent, představuje to ale 1110 míst. Na Frýdecko-Místecku bude ve středních školách o 981 (15 procent) nabízených míst méně, na Novojičínsku o 902 (84 procent) a na Bruntálsku o 622 (13 procent).   "Ředitelé škol vědí, že propady počtů žáků jsou v těchto letech největší. Už s nimi pracujeme čtyři roky s vizemi, jak bude probíhat proces optimalizace," řekl Lenčo s tím, že některé školy už nabíraly méně žáků v loňském přijímacím řízení.   Palková uvedla, že školy se nevyhnou propouštění. Do roku 2028 podle ní bude na středních školách v kraji o 850 učitelů méně. "Pozitivní je, že ředitelé si budou moci mezi učiteli vybírat ty nejlepší, a zkvalitnit tak svůj učitelský sbor," řekla Palková.   Uvedla, že kraj nemá možnost, jak zasáhnout do škol, jež nezřizuje. Platí ale dohoda, že pokud s tím kraj nebude souhlasit, ministerstvo neschválí rozšiřování ani vznik nových soukromých škol. V Moravskoslezském kraji je nyní 152 středních škol, v nichž je celkem 60.534 míst. Celkem 107 škol s více než 51.000 místy zřizuje kraj.   Vlastimil Vyplel sap  