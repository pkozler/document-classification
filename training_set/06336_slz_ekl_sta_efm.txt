 Společnost AVE Kolín otevřela nové sídlo za 55 milionů korun  Kolín 19. ledna (ČTK) - Společnost AVE Kolín, poskytovatel komunálních služeb, dnes otevřela nové sídlo v Třídvorské ulici.  Jeho výstavba si vyžádala přes 55 milionů korun. Stavba začala loni v březnu a trvala osm měsíců. Zkolaudována byla v prosinci, uvedla firma v tiskové zprávě.   Společnost se v roce 2008, kdy koupila 75 procent obchodního podílu Technických služeb města Kolín, zavázala, že opustí stávající areál v centru města v Kmochově ulici. Původní budova byla navíc nevyhovující, a to jak po technické stránce, tak z hlediska potřeb společnosti. "Jednou z hlavních slabin byla nedostatečná kapacita parkovacích míst pro všechny mechanismy AVE Kolín," uvedla jednatelka firmy Věra Suchomelová. Potíž byla podle ní i v tom, že tam nebylo možné skladovat materiál pro zimní údržbu.   Nová dvoupodlažní budova podle ní vyhovuje náročným evropským standardům a splňuje veškeré náročné technické požadavky na provoz. Společnost otevřela i nové zákaznické centrum v Zámecké ulici nedaleko Karlova náměstí. Lidé si tam mohou vyřídit veškerou administrativu spojenou s placením poplatků, odvozem odpadů a dalších služeb, které společnost nabízí.   AVE CZ odpadové hospodářství je dceřinou společností předního rakouského infrastrukturního koncernu Energie AG Oberösterreich. Zabývá se přepravou, tříděním, úpravou, recyklací a odstraněním odpadu a také sanací starých ekologických zátěží.   khj snm  