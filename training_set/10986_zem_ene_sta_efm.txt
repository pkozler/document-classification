 Povodí shání 400 mil. Kč na odbahnění Sedlice na Pelhřimovsku  Sedlice (Pelhřimovsko) 15. května (ČTK) - Na Pelhřimovsku se chystá odbahnění vodního díla Sedlice. Ze zanesené přehrady na řece Želivce je potřeba vyvést kolem 200.000 metrů krychlových nánosů, což bude stát zhruba 400 milionů korun. Stavba je připravena, ale termín zahájení nebyl stanoven. Teď se projednává zajištění financování, sdělila ČTK Michaela Pohůnková ze státního podniku Povodí Vltavy.   Podle loňských údajů povodí se začátek stavby plánoval na druhou polovinu tohoto roku. Povodí chtělo čerpat peníze z programu ministerstva zemědělství na podporu zvyšování funkčnosti vodních děl. Žádosti o tyto dotace však nejsou přijímány kvůli nedostatku finančních prostředků, uvedla Pohůnková.   Povodí Vltavy už v údolí Želivky vyčistilo menší vodní nádrž Vřesník, vyvezeno bylo asi 55.000 metrů krychlových bahna. Nádrže Sedlice i Vřesník pomáhají udržet v dobrém stavu vodárenskou přehradu Švihov, z níž proudí pitná voda i do Prahy. Tyto představné nádrže zabraňují znečištění Švihova z horních toků.     Kvůli odbahnění Sedlice s rozlohou skoro 40 hektarů bude potřeba udělat příjezdovou komunikaci a překladiště pro vytěžené bahno. Na obě akce už bylo vydáno stavební povolení. Provedeny byly i rozbory bahna z nádrže a předběžně je domluveno asi 200 hektarů zemědělských pozemků pro jeho ukládání. Bahno by mělo být rozhrnuto a zaoráno. Plán na odbahnění Sedlice už byl také ohlášen vodoprávnímu úřadu, doplnila mluvčí.   Přehrada nedaleko obce Sedlice byla dokončena v roce 1927, její hráz je v koruně dlouhá 118 metrů. Podle obyvatel Sedlice se o odbahnění přehrady mluví už od 70. let. Kvůli velkému zanesení se v nádrži rychle kazí voda, proto se nehodí ke koupání. Na území obce se 140 stálými obyvateli je přes 200 rekreačních chat.   vst mha  