 Zadlužený developer ECM za čtvrtletí prohloubil ztrátu  Praha 18. května (ČTK) - Developerská společnost ECM Real Estate Investments (ECM) v letošním prvním čtvrtletí prohloubila ztrátu na 12,4 milionu eur, tedy asi na 304 milionů korun. Za první tři měsíce roku 2010 měla ztrátu šest milionů eur. Oznámila to dnes firma. S developerem nyní soud vede insolvenční řízení. Kromě některých věřitelů podala v úterý insolvenční návrh už i samotná ECM.   Firma měla podle vlastního insolvenčního návrhu na konci března celkové dlouhodobé závazky ve výši 165,9 milionu eur, tedy asi 4,1 miliardy korun. Většinu z toho tvořily dluhopisy. ECM chce vysoké zadlužení řešit reorganizací.   Celková aktiva ECM činila na konci března podle insolvenčního návrhu 140,1 milionu eur (zhruba 3,4 miliardy korun). Pasiva byla vyšší, v závěru března se dostala na úroveň 154,3 milionu eur (asi 3,8 miliardy korun).   "Představenstvo společnosti připravilo dokument se čtyřmi možnými alternativami dalšího postupu v rámci insolvenčního řízení. Jednání s věřiteli o těchto alternativách je plánováno na nadcházející dny a týdny," uvedla dnes firma spolu s výsledky.   ECM vlastní insolvenční návrh podala krátce poté, co se k insolvenčnímu návrhu České spořitelny a Volksbank CZ na ECM přidaly další firmy. V insolvenčním rejstříku se v úterý nově objevily pohledávky od společnosti Glancus Investments a od firem ze skupiny Conseq.   Ředitel pražské pobočky realitní poradenské společnosti DTZ Jaromír Smetana se domnívá, že ECM se může v "očištěné" podobě přežít. "Soudíme, že hodnota společnosti spočívající v téměř dvou desítkách projektů v ČR i v zahraničí je taková, že všichni věřitelé by měli mít zájem na dalším fungování očištěné společnosti," řekl ČTK Smetana.    Hlavním projektem firmy je v současnosti především bytový výškový dům City Epoque v Praze na Pankráci. Ve stejné lokalitě mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   "V těchto nemovitostech spočívá největší hodnota portfolia ECM a spřízněných firem a cesta, kudy z insolvence," uvedl Smetana z DTZ k projektům a nemovitostem ECM na Pankrácké pláni. Investiční konzultant poradenské firmy King Sturge Dušan Štastník dnes odhadl, že hodnota nemovitostí a projektů ECM na Pankráci se může pohybovat v řádu stovek milionů korun.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.   Do problémů s vysokým zadlužením se v posledních letech dostalo také Orco, další z velkých developerských firem s centrem podnikání v Česku. Kvůli dluhům se firma nacházela přes rok v režimu soudní ochrany před věřiteli. Loni v květnu ale obchodní soud v Paříži schválil obchodní plán Orka, který zahrnuje splacení dluhu firmy do roku 2020.   dnv vju  