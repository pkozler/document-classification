 Sarkozy se v Davosu střetl kvůli bankám s šéfem JPMorgan  --------------------    Ke zpravodajství: FOTO/aktuality   --------------------    Davos 27. ledna (ČTK) - Francouzský prezident Nicolas Sarkozy se dnes na jednáních Světového ekonomického fóra v Davosu opět pustil do bankéřů za to, že údajně vyvolali krizi, a potvrdil svůj záměr svázat banky co nejtvrdší regulací. Proti Sarkozymu a neustálému obviňování bank se však postavil šéf americké banky JPMorgan Chase. Sarkozyho jednostrannou kritiku vzápětí podkopala konečná zpráva oficiální americké komise pro vyšetřování finanční krize.   Šéf JPMorgan Jamie Dimon dnes nejprve ostře kritizoval útoky politiků proti bankám, které trvají už přes dva roky od eskalace finanční krize v USA, a označil je za "neproduktivní a nespravedlivé". "Měli by s tím už skončit," řekl a poukázal na to, že ne všechny banky dělaly před krizí stejné chyby. Dimon je oceňován za to, že provedl JPMorgan krizí let 2007-08 bez větších šrámů a díky levným akvizicím ji naopak ještě posílil.   Když však Dimon na pozdějším zasedání vystoupil, aby se Sarkozyho zeptal na další plány regulace bank, francouzský prezident na to reagoval paušálním obviněním finančníků za vyvolání ničivé krize. "Svět za to zaplatil desítkami milionů nezaměstnaných, kteří v žádném případě nic nezavinili a za všechno zaplatili. Vyvolalo to hodně hněvu," prohlásil Sarkozy.   Tvrzení Sarkozyho a dalších politiků, kteří příčinu krize viděli až dosud jen v nezodpovědnosti bankéřů, však hned nato silně zpochybnila závěrečná zpráva zvláštní vyšetřovací komise amerického Kongresu. Podle ní nesly vlády a regulační orgány v čele s americkou centrální bankou za krizi minimálně stejnou vinu jako finančníci, protože jí mohly nesčetněkrát předejít.   Podle zprávy stranické demokratické většiny komise některé kroky dvou předešlých vlád, zejména v oblasti deregulace, pro krizi přímo vytvořily podmínky. Ty pak finanční sektor za nečinnosti regulačních orgánů plně využil k riskantním transakcím a bezhlavému půjčování. Menšinoví republikáni v komisi ve vlastní zprávě za primární příčiny krize označili zejména globální úvěrovou bublinu, která nutila centrální banku USA držet příliš nízké úrokové sazby, a také vládní podporu levného bydlení, která vytvořila "bublinu" na trhu nemovitostí, kde celá krize vznikla.   Sarkozy však trvá na své představě, podle níž za všechno mohou "chamtiví bankéři", jejichž činy "byly proti zdravému rozumu". "Posledních deset let jsme viděli, jak přední finanční instituce, o nichž jsme si mysleli, že jim můžeme důvěřovat, dělaly věci, které neměly nic společného se zdravým rozumem," řekl prezident.   Dimon se svěřil, že má nyní největší obavy ze zavedení "špatné politiky", která by v situaci oživování finančního sektoru a ekonomiky mohla všechno ještě zhoršit. Na Sarkozyho apeloval, aby uznal možnost flexibility ve vládních přístupech k regulaci.   Sarkozy však dal najevo, že ze svých tlaků na přísnou regulaci nehodlá slevit. "Jestliže mě lidé líčí jako posedlého regulací, je to proto, že regulace je nutná," zdůraznil. "Mezi flexibilitou a skandálem, který jsme zažili, se prostírá celý oceán," komentoval Dimonův požadavek.   Dimon poznamenal, že představa nutného krachu velkých bank bez vládní pomoci je "velké nedorozumění". "Ne všechny banky potřebovaly TARP (americký program na podporu bank). Ne všechny banky by zkrachovaly. Hodně bank mělo stabilizační vliv - JPMorgan například koupila (krachující investiční banku) Bear Stearns, protože nás o to žádala americká vláda," poznamenal šéf banky, která se po krizi stala v USA druhou největší po Bank of America.   hp vju  