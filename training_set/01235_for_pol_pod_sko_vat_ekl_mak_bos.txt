 Klaus: Světovým politikům vyhovuje doktrína globálního oteplování  --------------------    Ke zpravodajství: AUDIO;    Celou zprávu jsme aktualizovali o Klausovu přednášku, reakce některých účastníků a podrobnosti o konferenci   --------------------    Cambridge (Británie) 10. května (zpravodaj ČTK) - Doktrína globálního oteplování žije nezávisle na výzkumu tohoto jevu a vyhovuje světovým politikům, kteří se v tomto směru spojili, přestože ve veřejnosti již nastává posun ke skeptičtějšímu pohledu. ČTK to řekl český prezident Václav Klaus, který se dnes v Cambridgi v Británii zúčastnil konference věnované změně klimatu. Podle něj v prvním desetiletí 21. století nenastalo naprosto žádné oteplení. Jeho vystoupení část publika přivítala silným potleskem, další měli výhrady.   "Ve svém vystoupení se pokouším o jiný pohled a snažím se odlišit globální oteplování jako takové - s otazníkem, je-li skutečně dlouhodobým jevem - od doktríny globálního oteplování," řekl Klaus. Podle jeho slov je tato doktrína společenskovědním fenoménem, "v jistém smyslu je to ideologie nebo dokonce náboženství".   "Trochu se vysmívám tomu, že oni ještě nenapsali svůj autoritativní text, ještě nenašli svého Karla Marxe, který by napsal manifest této doktríny, této ideologie," dodal.   V přednášce prohlásil, že stoupenci této údajné doktríny chtějí omezovat emise "direktivami a rozkazy vydávanými institucemi globální vlády". Podle něj toho ale nelze dosáhnout "bez ohrožení demokracie, nezávislosti zemí, lidské svobody, prosperity a šance likvidovat chudobu ve světě".   Klaus byl v Cambridgi na konferenci nazvané Věda a ekonomika klimatické změny, kterou uspořádala na Downing College nadace Howard Foundation. Vystoupili na ní například profesoři z Východoanglické univerzity Philip Jones a Andrew Watson, kteří se zabývají vlivem emisí kysličníku uhličitého (CO2) na globální klima, či profesor Michael Lockwood z univerzity v Readingu, podle něhož nemá sluneční aktivita vliv na vzestup globálních teplot v posledních 30 letech. Naopak vliv lidské činnosti na klima odmítal Nils-Axel Mörner z univerzity ve Stockholmu či australský obchodník a geolog Ian Plimer, stejně jako britský exministr financí Nigel Lawson.   Klaus na konferenci prohlásil, že ekonomové považují doktrínu globálního oteplování za velký nezdar vlád podkopávající trhy, svobodu a prosperitu. Ekonomové podle něj vědí, že existuje silný vztah mezi emisemi CO2 a ekonomickým růstem.   Ekonom Michael Grubb z britského vládního Výboru pro klimatickou změnu naopak prohlásil, že za 15 let západní země zbohatly a emise CO2 se s výjimkou Austrálie nezvýšily. ČTK později řekl, že ne všichni ekonomové si myslí, že globální oteplování a emise CO2 nejsou vážnou výzvou. Všichni jsme tržní ekonomové a věříme ve volné ceny a ničemu nepomáhá, když se mluví o hrozbách komunismu, poznamenal Grubb.   "Arogance s jakou tito panikáři a jejich souputníci chtějí potlačit trh a kontrolovat společnost a kontrolovat ceny, je něco, co znám dobře z minulosti," řekl předtím Klaus ve svém vystoupení a dodal, že z větší části žil za komunismu.   Fyzik Michael Lockwood v debatě Klausovi opáčil, že"politici by nám neměli říkat, jak se planeta otepluje". "Moudrý politik bude vědci naslouchat a nebude předpokládat, že vědec je nějaký ekologický válečník a má marxistické cíle. Já nemám naprosto žádné marxistické cíle... Když politik a ekonom říká lidem, kteří vědí víc, že emise nejsou problém a teploty neporostou, tak je to poněkud otravné. Nemůžete jen říct, že se něco nestane a ono se to nestane," řekl později Lockwood ČTK.   "Je možné, že se to nedá jen tak změnit, jak tvrdí Nigel Lawson. Ale nemá cenu snižovat vědu zabývající se růstem teplot, protože hodně chytrých lidí do toho vložilo hodně úsilí," dodal.   Podle Klause protagonisté údajné doktríny "dlouho hledali něco, co by lidi mohlo pořádně postrašit".   "Když bude teď pět let samý mráz, oni vesele budou říkat, že to je dočasný fenomén a stejně na globální oteplování dojde. Tohle se jim podařilo," poznamenal Klaus. S velkou radostí se tématu podle něj chopila i média, která "také potřebují strašidelné katastrofické historky, které by mohly mít na první stránce".   Po této doktríně prý s nadšením sáhli i politici. "Vypadají, že uvažují dlouhodobě a s nadhledem... Že to bude dneska něco stát, je jim jedno," míní český prezident.   Podle něj se ale situace vyrovnává a přibývá argumentů proti. Klaus soudí, že také nastává posun v názoru veřejnosti. Zatímco před pár lety se setkával při svých přednáškách s nepřátelskou reakcí, dnes tomu tak prý není. "Dnes viditelná většina publika tleská a ti, kdo jsou se mnou u předsednického stolu, se mračí," řekl prezident.   ml str ank  