 Velká voda ohrožuje centrum Frankfurtu, asi vnikne do Heidelbergu  --------------------    Ke zpravodajství: FOTO/aktuality   Doplnili jsme informace o očekávaném zaplavení historického centra Heidelbergu v odstavcích 1, 3 a 4.   --------------------    Frankfurt nad Mohanem 13. ledna (ČTK) - Voda z řeky Mohanu od dnešního rána už sahá k umělým protipovodňovým bariérám z plastových vaků, které byly postaveny kolem historického centra Frankfurtu na západě Německa. Na největší povodeň od roku 2002 se připravuje historické univerzitní město Heidelberg ležící na řece Neckar na jihozápadě Německa. V zatopeném Wertheimu na Mohanu se situace zlepšila, ale dalšímu náporu vody možná budou města na řece vystavena rovněž v pátek.   Voda dnes dosáhla až k hrázím, které byly postaveny u frankfurtské radnice. "Voda dosahuje bezprostředně ke zdem a už je jí pár centimetrů," uvedl ráno mluvčí místních hasičů. "Zatím neumíme odhadnout, jak se to bude vyvíjet," dodal.   Turisticky atraktivní Heidelberg se chystá na nejhorší povodeň od roku 2002. Poprvé od té doby tam má být v pátek překročen pětimetrový stav hladiny řeky Neckar. Částem starého města hrozí zaplavení v časných ranních hodinách, varovala radnice. Podél historického centra jsou vztyčovány ochranné zdi.   Pytle s pískem chrání v nejníže položeném úseku také spolkovou silnici 37 procházející Heidelbergem. Podle agentury DPA však mohou zaplavení už jen oddálit.   Ve Wertheimu, ležícím na Mohanu už další voda z řeky do starého města nevtéká. Ve středu byly zaplaveny dvě třetiny historického centra středověkého města. Postižena byla asi tisícovka lidí a 400 budov.   Předpověď počasí pro oblast hlásí další vytrvalý déšť. Na horním toku Mohanu už ráno pršelo.   Německá meteorologická služba DWD předpovídá, že v samotném Wertheimu by mělo vydatně pršet od pátečního rána. Povodňová vlna by pak mohla zasáhnout i další obce dále po proudu řeky.   Vydatně prší i v nejlidnatější spolkové zemi Severní Porýní-Vestfálsko, ale v oblasti zatím panuje klid. Stoupat tam mají hlavně hladiny menších řek.   Vzedmuté jsou nadále také hladiny toků na východě Německa, ale další vysoké stupně povodňové aktivity zatím vyhlášeny nebyly.   zdp mik  