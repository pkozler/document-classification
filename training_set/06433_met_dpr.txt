 Dopravu na jihu Čech ztěžuje déšť i ledovka  České Budějovice 13. ledna (ČTK) - Na celém území Jihočeského kraje prší. Na silnicích, které nemohou být udržovány chemicky, stále leží zledovatělá vrstva sněhu. Řidiči musí věnovat zvýšenou pozornost rozdílnému povrchu vozovek. Zejména na Českokrumlovsku varují cestáři před tvorbou ledovky.   Meteorologické stanice hlásí dva až šest stupňů nad nulou, prší i na šumavském Churáňově. Obdobný ráz počasí bude na jihu Čech po celý den. Podle předpovědi budou stoupat hladiny řek, někde mohou být překročeny povodňové limity. V nížinách sníh zmizel úplně, ve vyšších polohách ho leží maximálně 28 centimetrů.   mi jpt  