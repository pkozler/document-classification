 Průzkum: Zneužívání počítačů v práci roste, firmy se brání těžko  Praha 18. května (ČTK) - Zneužívání počítačů na pracovištích je stále větším problémem, firmy se však proti tomuto nešvaru brání obtížně. Aby v případných soudních sporech se zaměstnanci uspěly, musí postupovat obezřetně kvůli nejasným zákonům. Poptávka po odborných konzultacích tak meziročně roste o více než 50 procent. Vyplývá to z průzkumu znaleckého ústavu Apogeo Esteem.   Firmy se o nekalých aktivitách svých zaměstnanců ve virtuálním světě dozví jen obtížně. "Bojí se porušení zákonů, zejména těch vyplývajících z Listiny základních práv a svobod, která je součástí Ústavy ČR. Hranice mezi tím, co je zákonné a co nikoli, je velmi nejasná, často neexistuje vůbec. To pouze nahrává líným a nepoctivým zaměstnancům," řekl ČTK soudní znalec z Apogeo Esteem Ivan Janoušek.   Nejčastějším nešvarem je zneužívání e-mailu k soukromým účelům. Kromě ztráty pracovního času v takovém případě podle odborníků dochází i k narušení bezpečnosti. "Zaměstnanci rovněž tráví průměrně až jednu hodinu denně mimopracovními aktivitami, nejčastěji na sociálních sítích a on-line nákupy," řekl Robert Kleiner ze společnosti truconneXion, jež vyvíjí nástroj sloužící k monitorování využívání počítačů zaměstnanci.   Podle Janouška společnost meziročně zaznamenává až poloviční nárůst zájmu o konzultace v oblasti využívání a zabezpečení informačních technologií. "Letos očekáváme rapidní růst, protože zneužívání výpočetní techniky k soukromým účelům dramaticky roste. Největším problémem je zneužívání pracovní doby, ohrožení zabezpečení firemních dat a zanedbávání pracovních povinností," dodal Janoušek.   Zaměstnavatelé nesmějí při monitorování pracovních aktivit zaměstnanců překročit určité hranice. Ideální je podle odborníků pouze monitoring, například sledování doby strávené prohlížením internetových stránek, frekvenci využívání klávesnice nebo počet vytištěných stránek z tiskárny. Vlastní obsah komunikace podle současných zákonů nesmí být monitorován vůbec či jen obezřetně po poradě s odborníky.   V případě elektronické pošty je legitimní monitorovat, s kým zaměstnanec komunikuje a od koho korespondenci přijímá, případně jaké přílohy jsou součástí e-mailu. "Zaměstnavatel má právo vědět, s kým zaměstnanec komunikuje, ale obsah e-mailů standardně monitorován být nesmí. Zaměstnavatel ale může monitorovat, jestli e-mail neobsahuje například odkazy na nebezpečné stránky," řekl bezpečností znalec Apogeo Esteem Jan Vojtěch Binder.     Nejčastější způsoby zneužití počítačů na pracovišti:     Zneužití  Důsledky     zábava (hry, filmy, facebook, hudba)  ztráta pracovního času     zneužívání e-mailu pro soukromou korespondenci  ztráta pracovního času, porušení bezpečnosti     využití firemních počítačů k uložení soukromého obsahu  porušení bezpečnosti, kriminalizace zaměstnavatele, získání tajných informací     on-line komunikace (chatování, ICQ, Skype)  ztráta pracovního času, porušení bezpečnosti     on-line nákupy  ztráta pracovního času     zdroj: Apogeo Esteem     mtj vju  