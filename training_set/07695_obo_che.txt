 Podíl nekvalitních paliv v Česku stagnoval v květnu na 4,5 pct  Praha 19. června (ČTK) - Podíl nekvalitních pohonných hmot zjištěných u tuzemských čerpacích stanic v květnu stagnoval na úrovni 4,5 procenta. V dubnu jejich podíl vzrostl na 4,4 procenta z březnových 3,7 procenta. Česká obchodní inspekce (ČOI) v květnu odebrala 221 vzorků paliv, z nichž deset nevyhovělo jakostním požadavkům norem. Vyplývá to ze zprávy, kterou ČOI zveřejnila na svých internetových stránkách  www.coi.cz .   "V květnu byly zjištěny závady u vzorků automobilového benzinu, motorové nafty, směsné motorové nafty, methylesterů mastných kyselin a Ethanolu E85," píše se ve zprávě ČOI. Například ze 101 kontrolovaných vzorků automobilových benzinů v květnu nevyhověl jeden vzorek. ČOI odebrala také 93 vzorků motorové nafty a závady zjistila u šesti z nich. V květnu bylo zjištěno také překročení horní přípustné hranice obsahu biosložek u jednoho vzorku automobilového benzinu.   "Z celkového počtu 221 vzorků bylo 20 odzkoušeno s využitím mobilní laboratoře. Zákaz byl vydán na prodej motorové nafty a motorového benzinu u jedné čerpací stanice," uvedla ČOI.   ČOI letos na svých internetových stránkách pravidelně zveřejňuje seznam pump, u kterých zjistila nekvalitní pohonné hmoty. Vedení ČOI původně tyto informace kvůli obavám z možného porušení zákona nechtělo publikovat. Názor ČOI změnila poté, co si ministerstvo průmyslu a obchodu nechalo vypracovat novou právní analýzu, podle které lze tyto informace zveřejňovat. Podobný názor už dříve vyslovil také ombudsman.   Od začátku května inspekce začala zveřejňovat také podrobná rozhodnutí o pokutách, které udělila za prodej nekvalitních pohonných hmot. Podrobnější informace může ČOI spotřebitelům poskytnout díky novele zákona o pohonných hmotách, která platí od konce dubna.   beh dvd  