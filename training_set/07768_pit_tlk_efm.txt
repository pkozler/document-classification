 Nokia začala hledat nového předsedu správní rady  Helsinky 3. května (ČTK) - Přední světový výrobce mobilních telefonů Nokia začal hledat nového předsedu správní rady za zakladatele moderní tváře firmy Jormu Ollilu. Ten dnes potvrdil záměr odejít příští rok z vedení firmy a sdělil, že jeho nástupce by měl převzít funkci za rok na výroční valné hromadě.   Ollila oznámil záměr rezignovat již v únoru, kdy uvedl, že chce pomoci s hledáním nového strategického šéfa. Ollila v 90. letech minulého století transformoval Nokii z výrobce bot přes producenta televizorů až po světovou jedničku v mobilních telefonech.   Nokia je sice co do počtu prodaných telefonů stále první na světě, v poslední době však výrazně ztrácí, protože nezvládla nástup perspektivního segmentu chytrých telefonů, s nimiž přišli nové konkurenti Apple a Google. "Byl to těžký rok a čekám, že nadcházející rok bude stejně obtížný," prohlásil Ollila na dnešní výroční valné hromadě.   Nokia v únoru dosadila na místo dosavadního generálního ředitele Olli-Pekky Kallasvua Stephena Elopa z Microsoftu. Zároveň z vedení klíčové divize chytrých telefonů odešel Anssi Vanjoki.   Elop po svém nástupu přišel s plánem nahradit dosavadní firemní platformu pro chytré telefony Symbian zatím neprověřeným softwarem společnosti Microsoft. Elop dnes zopakoval, že Nokia získá v rámci dohody od Microsoftu za užívání jeho softwaru miliardy dolarů.   Nejistý výsledek dohody s Microsoftem však ještě zrychlil propad akcií Nokie a její kurz se od února propadl o 25 procent. Tržní hodnota Nokie je nyní proti roku 2008 zhruba třetinová. "Pro dlouhodobého akcionáře je taková situace takřka katastrofa," prohlásil na letošní výroční valné hromadě akcionář Pekka Jaakkola.   hp vju  