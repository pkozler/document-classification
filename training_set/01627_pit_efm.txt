 Zisky Cisco Systems stagnují, firma bude propouštět  New York 12. května (ČTK) - Největší světový výrobce zařízení pro počítačové sítě Cisco Systems, jehož ziskovost upadla v poslední době do stagnace, se rozhodl obnovit růst snižováním nákladů včetně propouštění. Zisk za poslední čtvrtletí klesl a v tomto čtvrtletí budou výsledky výrazně horší, než se čekalo, sdělila firma ve středu večer.   Ve třetím čtvrtletí finančního roku do konce dubna klesl čistý zisk Cisco meziročně o 18 procent na 1,8 miliardy dolarů. Bez započítání jednorázových nákladů by byl zisk stejný jako před rokem. Tržby společnosti se zvýšily o pět procent na 10,9 miliardy dolarů. Akcie Cisco po zprávě klesly až o tři procenta.   V tomto čtvrtletí čeká Cisco zisk 37-39 centů na akcii, zatímco analytici odhadovali 42 centů. U tržeb odhaduje firma stagnaci nebo růst maximálně do dvou procent, analytici čekali růst o sedm procent. Cisco až dosud počítalo s dlouhodobým růstem tržeb o 12-17 procent, jeho generální ředitel John Chambers však nyní uvedl, že tento cíl již "neodráží situaci" a v září bude stanoven nový.   Cisco po ekonomické recesi obnovilo růst, v polovině loňského roku však začaly zisky stagnovat. Chambers přijal kritiku za přílišné rozptýlení aktivit a slíbil radikální zásahy. Nyní tak vedení rozhodlo o snížení ročních výdajů o zhruba jednu miliardu dolarů (17 miliard Kč), tedy asi šest procent.   Chambers oznámil, že firma chystá vlnu propouštění ve svých pobočkách po celém světě. Počet propouštěných nesdělil, podle agentury AP by to však při stejném procentu jako u snížení výdajů mohlo být 4000-5000 z celkového počtu 73.400. Většina propouštění se uskuteční v rámci firemního plánu předčasných odchodů do důchodu.   "Cisco je velmi silná společnost na zdravém trhu, má ale několik problematických oblastí," řekl Chambers analytikům. "Víme, co máme dělat. Máme jasný plán postupu," dodal.   Cisco v podobném rozsahu škrtla náklady již v době ekonomického propadu, nyní však budou úspory zaměřeny na řešení dlouhodobých potíží. Firma rovněž může prodat nebo uzavřít některé nerentabilní aktivity, uvedl Chambers. Minulý měsíc například oznámila ukončení produkce videokamery Flip Video, což byla součást plánu stáhnout se z trhu spotřebních produktů.   hp mha  