 Asi dva mrtví v Německu po záplavách, situace zůstává napjatá  Doplnili jsme informace o komplikacích při vyprošťování ztroskotaného tankeru v posledních třech odstavcích.   --------------------    Schweinfurth/Frankfurt nad Mohanem 16. ledna (ČTK) - Situace na mnoha německých řekách zůstává i v neděli napjatá. Čeká se stoupání hladin na Labi i Mohanu. Podle agentury DPA už záplavy v Německu připravily o život dva lidi. Meteorologové ale nepředpokládají, že by mělo v příštích dnech pršet, situace by se proto měla uklidňovat.   V Bavorsku zaplavila povodňová vlna řadu silnic a sklepů u Schweinfurtu. Část obce Sand nad Mohanem byla v noci na neděli zcela zaplavena a nyní je sjízdná jen na loďkách.   V Řezně, které se o víkendu obávalo povodňové vlny, se v noci na dnešek situace uklidňovala. Město na Dunaji v sobotu těsně uniklo katastrofě, řekla ale nakonec nepřekonala hladinu 6,60 metru z katastrofálních záplav v letech 1998 a 2002.   Ve Frankfurtu nad Mohanem se záchranáři připravují na druhou povodňovou vlnu, která se očekává večer. "Je celkem těžké situaci předpovědět," postěžoval si mluvčí hasičů. Existující bariéry jsou schopny zadržet hladinu až do výše pěti metrů.   V Hesensku strhl proud dva muže, pátrání po nich skončilo neúspěchem; zřejmě se oba utopili. V bádensko-württemberském Wertheimu postihly povodně v historické části města zhruba 1000 lidí.   Situace zůstává napjatá také v Sasku-Anhaltsku, odborníci tam očekávají další zvyšování hladin kvůli tajícímu sněhu. V Drážďanech by mělo Labe podle předpokladů vystoupat až na výšku sedmi metrů, což by ovšem znamenalo, že zůstane pod hodnotou 9,40 metru ze stoleté vody z roku 2002.   Situace se oproti tomu uklidňovala na mnoha řekách v Severním Porýní-Vestfálsku.   Velká voda brání také vyproštění tankeru, jenž se tento týden převrhl na středním Rýnu u městečka Sankt Goarshausen. Dosud se nenašla těla dvou nezvěstných členů posádky, Čecha a Němce. Pátrání po nich pokračuje.   Vzedmutá hladina Rýna brání přípravám k vyzvednutí lodě, protože k místu neštěstí se ani o víkendu nemohly vydat dva objednané lodní jeřáby. Vyproštění lodě má přitom podle dřívějších informací trvat až čtyři týdny.   Do vody dosud zřejmě neuniká kyselina sírová, kterou loď převážela. Stabilita plavidla byla zajištěna pontonovým zařízením.   zdp sd  