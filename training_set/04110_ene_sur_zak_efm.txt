 Sokolovská uhelná se odvolala proti pokutě od ÚOHS k soudu  Brno 31. ledna (ČTK) - Sokolovská uhelná nesouhlasí s pokutou 17,283 milionu korun, kterou dostala od antimonopolního úřadu za uzavírání nedovolených dohod se svými odběrateli. Firma podala proti pravomocnému rozhodnutí ÚOHS žalobu ke Krajskému soudu v Brně. ČTK to bez bližších podrobností řekl vedoucí kanceláře generálního ředitele firmy Josef Michalský.   Podle soudce Krajského soudu v Brně Davida Rause se řízení v současné době nachází v úvodní fázi. "Žalovanému je dán prostor k tomu, aby se k žalobě vyjádřil," řekl ČTK Raus.   Sokolovská uhelná dostala od ÚOHS pokutu za to, že v letech 1997 až 2007 uzavírala nedovolené dohody s odběrateli uhlí o zákazu vývozu. Odběratelé firmy se ve smlouvách zavazovali k tomu, že nebudou hnědé uhlí a hnědouhelné brikety vyvážet mimo území ČR nebo s ním obchodovat tak, aby vývoz umožnili.   Dohody podle ÚOHS mohly vést k narušení hospodářské soutěže. Pokuta byla jedna z nejvyšších, jakou ÚOHS jedné firmě ve správním řízením loni udělil. Podle antimonopolních úředníků firma porušila jak české zákony, tak unijní.   ÚOHS měl původně podezření, že Sokolovská uhelná uzavírala i nedovolené dohody o určování cen pro další prodej či závazky výhradnosti dodávek hnědého uhlí a briket. To se ale nakonec neprokázalo.   vrn jpt  