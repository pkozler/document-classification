 Němci vytvořili nonstop čtením "mayovek" nový světový rekord  --------------------    Ke zpravodajství: FOTO ve Fotobance  ID foto:  FO00124124    --------------------    Berlín 3. května (zpravodaj ČTK) - Jednapadesát dní se v bývalém vězení v saské Mittweidě střídalo kolem 2000 dobrovolníků a bez přestávky tam četlo z dobrodružných románů spisovatele Karla Maye, který je velmi populární i v Česku. Tímto výkonem dnes studenti tamní vysoké školy spolu s fanoušky Vinnetoua, Old Shatterhanda a dalších Mayových literárních hrdinů ustavili nový světový rekord v nonstop čtení.   Za více než měsíc a půl účastníci přečetli na 55.000 stránek ze všech 88 Mayových knih. Dosavadní nejdelší literární maraton z roku 2009 trval jen deset dnů a němečtí milovníci "mayovek" ho překonali už 24. března.   Bývalou káznici v Mittweidě, ležící nedaleko Saské Kamenice (Chemnitz) kousek o českých hranic, nevybrali organizátoři náhodou. Ve stejné cele, která dnes slouží jako sklad archivu, seděl v roce 1870 osmadvacetiletý May od 14. března do 3. května ve vazbě kvůli podezření z podvodu a krádeže, za něž ho soud poté poslal na čtyři roky do vězení.   Dnešní čtení proto symbolicky zakončil spisovatelův dvojník, kterému na závěr nasadil zřízenec želízka a jako před 141 lety ho v nich z místnosti odvedl. Nikoli však do soudní síně, ale na oslavu nového rekordu, který chtějí pořadatelé přihlásit do Guinnessovy knihy. Vedle zápisu mezi ostatní výjimečné počiny čeká nový rekord také výlet do vesmíru. Pohlednici s podpisy účastníků čtení totiž slíbil ruský kosmonaut vynést na Mezinárodní vesmírnou stanici.   Všichni, kdo se do této netradiční akce zapojili, tak budou alespoň symbolickou cestou do širého kosmu odměněni za to, že se v místnůstce o sedmi metrech čtverečních dnem i nocí po 20 minutách střídali před obrazovkou počítače a předčítali z děl, která proslavila hlavně filmy s Pierrem Bricem a Lexem Barkerem z 60. let minulého století.   Právě to chtěl iniciátor čtecího maratonu Ludwig Hilmer změnit a dostat znovu do povědomí Němců původní knihy. Těch se sice prodalo více než 100 milionů kusů, což z Maye činí jednoho z nejčtenějších německých spisovatelů historie, dnes se ale na ně podle Hilmera už trochu zapomnělo. "To, co o něm většina zná, jsou hollywoodsky kýčovité dobrodružné filmy. My chceme, aby se znovu začal číst skutečný May," prohlásil před zahájením pokusu o rekord profesor mediálních věd na vysoké škole v Mittweidě.   fln kš  