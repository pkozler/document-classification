 Počet žádostí o podporu v nezaměstnanosti v USA vzrostl  Washington 6. ledna (ČTK) - Počet žádostí o podporu v nezaměstnanosti ve Spojených státech za poslední týden vzrostl asi o 18.000 a po sezonním přepočtu dosahuje asi 409.000. Oznámilo to dnes tamní ministerstvo práce. Jde o první nárůst za posledních pět týdnů. Na celkovém vývoji, který ukazuje na postupné zlepšování situace na tamním trhu práce, to však podle analytiků mnoho nemění.   Analytici v anketě agentury Reuters v průměru očekávali, že počet nových žádostí o podporu vzroste jen asi na 400.000. Přitom jen o týden dříve počet žadatelů klesl na nejnižší úroveň za více než dva roky a činil kolem 391.000.   Navzdory silnějšímu růstu z minulého týdne ale vyznívá statistika relativně dobře. Pokud žádá o podporu méně než 425.000 lidí, už se patrně mírně zvyšuje tvorba nových pracovních příležitostí. Podle ekonomů se však bude muset počet žádostí snížit alespoň na 375.000, aby se začala snižovat i míra nezaměstnanosti. Ta je na 9,8 procenta.   Dnešní zpráva tak příliš nekoresponduje se středečními informacemi o silném růstu počtu pracovních příležitostí v soukromém sektoru. Ten byl v prosinci asi třikrát vyšší, než se očekávalo, což analytiky přimělo zvýšit odhady před kompletní páteční zprávou o vývoji nezaměstnanosti.   Na vrcholu se počet žádostí o podporu ocitl v březnu 2009, kdy vrcholila hospodářská recese. O podporu tehdy žádalo 651.000 lidí.   Nárůst počtu žádostí za minulý týden není tak velký, aby otočil celkově klesající trend. Ve čtyřtýdenním průměru, který eliminuje kolísání z týdne na týden a dává lepší představu o situaci na trhu práce, se počet žadatelů o podporu snížil na 410.750. To je nejméně od července 2008.   spr vju  