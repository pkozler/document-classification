 Porucha zabezpečení vyřadila pražské hlavní nádraží z provozu  --------------------    Ke zpravodajství: FOTO/aktuality   Doplnili jsme vyjádření Českých drah v 1. a 2. odstavci.   --------------------    Praha 24. ledna (ČTK) - Kvůli poruše zabezpečovacího zařízení dnes stály na pražském hlavním nádraží desítky vlaků. Porucha zabezpečení postihla severní část nádraží v 15:10, sdělil ČTK mluvčí Správy železniční dopravní cesty (SŽDC) Pavel Halla. Podle mluvčího Českých drah Petra Šťáhlavského se výpadek týkal desítek tisíc cestujících a zpoždění dosahovaly desítek minut. Některé kratší trasy, hlavně příměstské, musely být úplně zrušeny.   Po 19. hodině se podařilo provoz obnovit, informoval Šťáhlavský. Výpadek přetrvával nejdéle mezi hlavním nádražím a stanicí Libeň. "Provoz vlaků se postupně bude vracet k normálu," dodal Šťáhlavský.   Halla řekl, že prvotní příčinou selhání zabezpečovacího zařízení byl patnáctiminutový výpadek napájení z veřejné elektrické sítě. "Příčinou nebyla krádež kabelu, tentokrát," dodal.   Odjezdy některých vlaků byly během výpadku pozastaveny. Například vlak směřující do Brna s plánovaným odjezdem v 16:02 měl předpokládané zpoždění dle informační tabule 80 minut. Vlak Jan Perner s cílem ve slovenské Žilině měl mít 55minutové zpožděním, souprava směřující do Strančic 40 minut.   Cestující byli o zpožděních, stejně jako o dočasném omezení provozu nádraží, informováni prostřednictvím informačních tabulí na nádraží a nádražního rozhlasu.   Podle Šťáhlavského dráhy za dnešní závadu na zabezpečovacího zařízení nemohou, tudíž cestující odškodňovat nebudou. Dodal, že odškodněni by byli pouze cestující s mezinárodní jízdenkou, pokud by to splňovalo nařízení Evropské unie. To by ale například v případě krádeže kabelu nesplňovalo, neboť by to byl "zásah vyšší moci".   Pražské hlavní nádraží je nejfrekventovanější v Česku, měsíčně tudy projde až milion cestujících.   cfr mjr jw  