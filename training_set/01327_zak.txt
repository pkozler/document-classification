 Dívka dostala za "sňatkové" podvody u brněnského soudu podmínku  Brno 10. ledna (ČTK) - Brněnský městský soud dnes potrestal podmínkou třiadvacetiletou Anetu Florovou. Podle spisu vylákala od tří mužů, s nimiž se seznámila přes internet, kde vystupovala pod přezdívkou Pipka 23, bezmála 700.000 korun. Byla potrestána za podvod a krádež, řekla ČTK mluvčí soudu Gabriela Stočková. Pokud se Florová nebo státní zastupitelství proti verdiktu odvolají, bude se kauzou zabývat brněnský krajský soud.   Florové vyly vyměřeny dva tresty. Celkem dostala tři roky vězení s podmíněným odkladem na pět let. Ve vazbě ale zůstává. Je podezřelá z další trestné činnosti, která se teprve vyšetřuje. Mladá žena vinu popírá. Tvrdí, že od mužů peníze nedostala.   Kriminalisté ale zjistili opak. Dívka se seznamovala s muži, kteří hledali životní partnerky, na serveru  www.stesti.cz . Vystupovala na internetu jako Petra z Rajhradu. Poté, co se s některým z mužů seznámila na webu, dala si s ním v Brně schůzku. Při druhém setkání se svěřila, že jí scházejí peníze na koupi bytu. Obvykle šlo o částku okolo 200.000 korun. V jednom případě dokonce o sobě novému příteli tvrdila, že je policistka.   Své nové přátele podle policie šikovně přiměla vzít si úvěr. Tím celý vztah skončil. Když se pak nový partner domáhal dalších schůzek a vrácení peněz, dočkal se jen četných výmluv.   Vladimír Klepáč sap  