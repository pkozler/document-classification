 Dvě třetiny Rusů chtějí, aby stát ještě více utáhl šrouby  Moskva 18. ledna (ČTK) - Přes polovinu Rusů je přesvědčeno, že stát musí zajistit jejich blahobyt, a dvě třetiny občanů si myslí, že státní moc by měla v politickém i hospodářské životě ukázat ještě pevnější ruku a více kontrolovat veškerý život v zemi. Vyplývá to z průzkumu, jehož výsledky dnes zveřejnilo nezávislé středisko Levada.   Třiašedesát procent dotázaných Rusů soudí, že úřady musejí více kontrolovat hospodářství a politický život a být tvrdší. Za rok se počet takto smýšlejících Rusů téměř zdvojnásobil - při obdobném průzkumu před rokem takový názor vyjádřilo jen 37 procent dotázaných.   Jen 28 procent Rusů si naopak myslí, že stát by měl nechat na lidech, aby se svobodně starali o své záležitosti, a že by měl pouze sledovat, zda lidé nepřekračují zákon. Před rokem si to myslelo 48 procent Rusů.   Přes polovinu Rusů (52 procent) je přesvědčeno, že stát musí svým občanům zajistit normální životní úroveň. Sociologové ústavu v doprovodné zprávě k výsledkům průzkumu konstatovali, že silné přesvědčení ruských občanů o silné sociální roli státu je dáno úlohou, kterou stát v očích většiny plnil v dobách Sovětského svazu.   jf mik  