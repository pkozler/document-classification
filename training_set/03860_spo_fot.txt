 Olomouc doma padla se Slováckem a ztratila kontakt s Jabloncem  Olomouc 1. května (ČTK) - Fotbalisté Olomouce podlehli v 26. kole na domácí půdě Slovácku 0:2 a jejich šance na postup do pohárové Evropy z ligy klesly na minimum. Na třetí Jablonec už ztrácejí devět bodů. O výhru hostů se v druhé půli postarali Jiří Valenta s Radkem Szmekem, kteří Slovácku zařídili zároveň první ligové vítězství na Andrově stadionu.   Před středečním semifinále Ondrášovka Cupu na Slavii nechala Sigma opory Kučeru s Rossim jen mezi náhradníky, ale i bez nich diktovala vývoj zápasu. Domácí po celý první poločas okupovali útočnou polovinu, defenzivní pavučinu Slovácka však dlouho nemohli rozplést.   Územní převaha Olomouce zplodila první šanci až po půlhodině: Petrův střílený centr i díky Urbánkově podklouznutí přistál u nohou Janotky, jehož lob se však snesl jen na svrchní síť hostující branky.   V obraně hostů se začaly objevovat první trhliny. Ordoš se hned vzápětí v pokutovém území hbitě uvolnil přes dva protihráče, ale jeho ránu Filipko nohou vyrazil. Petr se v 35. minutě po Bajerově přihrávce už dokázal kličkou vyhnout i hostujícímu brankáři, jeho střelu do opuštěné branky však tentokrát zastavil Perůtka.   Slovácko se do přestávky téměř nedostalo z defenzivy. Těsně před pauzou však mohl domácí zaskočit Fujerík, který se po Valentově pasu dostal za olomouckou obranu, ale technickým pokusem na Drobisze nevyzrál.   Druhá půle Hanákům vůbec nevyšla, svou snahu utopili v nepřesnostech. Po jednom z hostujících brejků navíc brzy po obrátce inkasovali: Fujerik vysunul Valentu a ten z pravého křídla obstřelil vybíhajícího Drobisze. Pro Slovácko to byla venku gólová trefa po 434 minutách.   Olomoučtí se až do konce nedokázali vypořádat s přehuštěným středem hřiště a podruhé v sezoně doma prohráli. Ve čtvrté minutě nastavení po špatném vyběhnutí brankáře Drobisze navíc podtrhl vítězství Slovácka střelou do prázdné branky Szmek.   lrm nkr    Olomoucký trenér Zdeněk Psotka žehral na nevyužité šance. "Náš klasický jarní zápas, kdy si vytvoříme spoustu šancí, a nejsme schopni je proměnit. Pokud takové šance nebudeme proměňovat, tak nemůžeme vyhrávat," posteskl si Psotka.   Jeho svěřenci měli navrch hlavně v prvním poločase. "Chtěli jsme se vrátit ke hře se čtyřmi útočníky, být důraznější, hrát více po stranách. To se nám dařilo v prvním poločase, bohužel jsme nedali branky a soupeř nás z brejků potrestal," řekl Psotka.   V druhé půli šel výkon Sigmy dolů, domácí v ní dokonce neměli přímou střelu mezi tyče. "Naši útočníci si málo chodili pro přihrávky do nohy, hodně nám v rozehrávce chyboval Tomáš Hořava. Hra neměla takové tempo. Když Slovácko dalo branku, byla už hodně přerušovaná, a my potřebujeme hrát ve větším tempu," doplnil Psotka.   Slovácko si vítězstvím zřejmě definitivně pojistilo svou prvoligovou příslušnost. Trenér Miroslav Soukup uznal, že vítězství hosté dosáhli i s notnou dávkou štěstí. "Olomouc byla lepším týmem, tlačila a měla více ze hry, ale my jsme dávali góly," konstatoval.   Podle něj se hosté dostali v první půli pod velký tlak. "Olomouc doma přehrává všechny soupeře, vyvinula obrovský tlak. S velkým štěstím jsme přežili některé momenty. Filipko tam měl minimálně dva zákroky, kdy nás výrazně podržel," řekl Soukup.   "Ve druhém poločase jsme viděl zlepšení, byli jsme o něco aktivnější v záložní řadě a více jsme se dostávali za polovinu a před branku domácích. My jsme dnes chtěli využít brejkové typy hráčů jako Fujerik a Ondřejka, a to nám vyšlo," uvedl Soukup.   Slovácko zápas zvládlo i bez zraněných Korduly s Kunclem a útočníka Švancary, před nímž dostali přednost jiní. "Víme, že Petr je silnější a kvalitnější v domácím prostředí. Potřebovali jsme právě brejkové typy," vysvětlil Soukup.   lrm nkr  