 V Č. Krumlově začala oprava zastřešeného dřevěného mostu  Český Krumlov 2. května (ČTK) - V Českém Krumlově začala oprava zastřešeného dřevěného mostu - rechlí. Spojuje přes Vltavu městské části Nové Spolí a Plešivec. Pochází z roku 1798 a je technickou památkou. Bude stát 200.000 korun, část uhradí program regenerace městských památkových rezervací a zón. Práce mají skončit v červnu. V průběhu rekonstrukce budou rechle provizorně průchozí přes dřevěné schodiště, řekla dnes ČTK mluvčí radnice Jitka Augustinová.   "Dřevěné předmostí bude kompletně rozebráno, ocelové nosníky budou očištěny a opětovně natřeny antikorozním nátěrem. Dřevěná konstrukce bude osazena nová, ve stejném provedení a profilaci, jako je stávající, která vykazuje vážné poruchy," popsala mluvčí. Řemeslníci podle ní při opravách částečně natřou vnější plášť mostu z nábřežní strany Plešivec.   Vzhledem k tomu, že předmostí na straně Nového Spolí kompletně rozeberou, bude most pro pěší částečně uzavřen. V uplynulých dnech ale postavili provizorní schodiště přes krajní mostní pilíř, který mohou chodci využívat po dobu opravy předmostí. Přes provizorní schody se ale obtížně dostanou cyklisti nebo maminky s kočárky.   Rechle v Novém Spolí jsou technickou památkou. Říká se jim Horní rechle. V minulosti totiž existovaly ještě Dolní rechle přes Vltavu u pivovaru, které sloužily jako jez na řece s propustí pro plavení dřeva. Horní rechle byly postaveny v roce 1798, jsou dlouhé 110 metrů, 2,7 metru široké a přes čtyři metry vysoké. Most má valbovou šindelovou střechu. Zpevněny byly v roce 1987 pomocí ocelových nosníků.   mi hj  