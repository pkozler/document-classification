 Velká voda na Mohanu zaplavila historické centrum města Wertheim  --------------------    Ke zpravodajství: FOTO/aktuality   Aktualizovali jsme o předpověď dalších dešťů až do soboty, o citát meteorologa a o varování, odstavce 1 až 3.   --------------------    Wertheim (Německo) 11. ledna (ČTK) - Velká voda zaplavila v noci na dnešek historické centrum německého města Wertheim, které leží na řece Mohan. Město a jeho obyvatelé se však na vodní přívaly dobře připlavili. Situace na rozvodněných tocích Německa, především na Rýnu a Mosele, se vesměs postupně uklidňuje. Meteorologové ale podle agentury DPA varují, že vydechnutí může být jen dočasné, protože až do konce týdne se očekávají vydatné deště, a tedy i opětné zvýšení hladin vodních toků.   "Napršet by mohlo do soboty 20 až 50 litrů vody na čtvereční metr, lokálně až 70 či 80 litrů. To je hodně i samo o sobě, ale v nynější povodňové situaci to může způsobit obzvlášť značné škody," řekl Jens Hoffmann z německé meteorologické služby DWD. K tomu je podle něj třeba připočítat, že na horách ve středním Německu leží ještě dost sněhu, jehož rychlé tání může situaci na vodních tocích dále zhoršit.   Spolková země Durynsko se na to připravuje vypouštěním přehradních nádrží, aby se zvýšila jejich jímací kapacita, uvedl zemský ministr životního prostředí Jürgen Reinholz.   Povodeň ve Wertheimu postihla zhruba 450 domů s tisícovkou obyvatel. Město na severu západoněmecké spolkové země Bádensko-Württembersko se však na velkou vodu připravilo. Obyvatelé a majitelé obchodů zajistili své domy a odklidili předměty ze zóny ohrožení. Město rovněž v centru postavilo dohromady 400 metrů lávek, takže historické jádro je v hlavních bodech průchodné. Lidem jsou navíc k dispozici i čluny.   Hladina Mohanu dosáhla kritické hranice v pondělí večer, kdy voda začala téct do města. Kulminace se ve Wertheimu očekává dnes v noci. V obcích podél Mosely naproti tomu už začaly odklízecí práce. S větším vzestupem hladiny se zde v příštích dnech nepočítá, protože v okolí už sníh mezitím roztál.   Ve východoněmecké zemi Braniborsko se vodní stavy příliš nezměnily. Několik zaplavených ulic v tamních obcích zůstává uzavřeno. Na řece Odře lidé s napětím sledují, jak se projeví pohyb uvolněných ledových ker z Varty, která se vlévá do Odry od východu. Kry by se totiž mohly nahromadit a přehradit tak volný průtok vody. Zabránit tomu mají čtyři ledoborce.   Na některých úsecích Odry stále platí nejvyšší, čtvrtý stupeň povodňového nebezpečí. Totéž platí i pro řeky Sála a Černý a Bílý Halštrov ve spolkové zemi Sasko-Anhaltsko. Situaci by však měly uklidnit mrazivé teploty, neboť hlavní příčinou vzedmutých hladin německých řek byl v uplynulých několika dnech rychle tající sníh. Situace se stabilizovala také v Sasku sousedícím s Českem. Téměř všude tam voda opadá.   Mírnější následky, než se původně očekávalo, měla velká voda pro obyvatele obcí kolem Rýna. V Koblenci, kde se do veletoku vlévá řeka Mosela, povodňová vlna kulminovala v pondělí odpoledne. Hladina ale zůstala půl metru pod předpokládanými osmi metry. I tak se mnoho ulic a sklepů ve městě ocitlo pod vodou.   ik zdp mik  