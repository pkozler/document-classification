 Ve Spojených státech po letech poklesů začalo přibývat potratů  New York 11. ledna (zpravodaj ČTK) - Ve Spojených státech po letech poklesů začalo mírně přibývat potratů. Zatímco v roce 2005 jich bylo zhruba 1,206 milionu, v roce 2008 jich bylo zhruba 1,212 milionu. Šlo o první nárůst od roku 1990, kdy bylo potratů vůbec nejvíce od roku 1973, kdy se tento ukazatel ve Spojených státech sleduje. Informoval o tom dnes deník The Wall Street Journal (WSJ).   Vzrostla i míra potratů. V roce 2005 činila 19,4 potratu na 1000 žen v plodném věku. O tři roky později se zvýšila na 19,6 potratu na 1000 žen v plodném věku.   Podle Rachel Jonesové z Guttmacherova institutu, z jehož výzkumu data pocházejí, mohlo změnu trendu ovlivnit několik faktorů. Jedním z nich je zastavení poklesu počtu těhotenství u dospívajících žen. Zároveň Američanky v posledních letech nezačaly více používat antikoncepci.   Na nárůstu se ale mohla podepsat i nedávná recese, kdy lidé začali více přemýšlet o nákladech, jež sebou nese výchova dítěte. Jonesová nicméně upozornila na to, že nárůst začal ještě před vypuknutím hluboké krize americké ekonomiky v roce 2007. "Předpokládáme, že ekonomika měla vliv na neplánovaná těhotenství a potraty, ale že nebyla jediným faktorem," podotkla.   Za relativně mírným vzestupem počtu potratů se nicméně podle WSJ ukrývají velké posuny na úrovni jednotlivých států. Například v Louisianě ve sledovaném období míra potratů raketově vystřelila o 38 procent, zatímco ve Wisconsinu naopak klesla o 13 procent. Statistiku nicméně mohly ovlivnit ženy, které potrat podstoupily v jiném státě.   Pravidla pro potraty v jednotlivých státech se totiž značně liší. Některé z nich je navíc hodlají dále zpřísňovat. Například v Kentucky, v Indianě či na Floridě připravují zákony, které by značně ztížily či přímo zakázaly úhradu potratu ze zdravotního pojištění.   fcz mik  