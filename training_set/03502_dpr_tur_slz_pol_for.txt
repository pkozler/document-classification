 Asijské země posílají do Egypta letadla pro své občany  Jakarta/Peking 31. ledna (ČTK) - Vlády řady asijských zemí dnes vyslaly do Káhiry letadla pro své občany, kteří chtějí kvůli masovým protivládním nepokojům z Egypta odletět a uvázli tam na letišti. Domů již odletěli první Američané, pro něž vláda vypravila zvláštní lety. Charterové lety vysílají do hlavního města i letecké společnosti jako Deutsche Lufthansa. České aerolinie vypravily dnes do Káhiry letadlo na pravidelné lince.   Na nepokoje v Egyptě zareagovaly i české cestovní kanceláře. Podle viceprezidenta Asociace českých cestovních kanceláří a agentur Tomia Okamury české cestovní kanceláře zájezdy do Egypta dnes začaly rušit a turistům, kteří nyní v Egyptě jsou, umožní předčasný návrat do Česka.   V Egyptě sedmým dnem pokračují zejména v Káhiře, Alexandrii a Suezu protesty proti prezidentu Husní Mubarakovi, v nichž už zemřelo přes sto lidí. V turistických letoviscích u Rudého moře je dosud relativní klid. Kvůli pouličním bouřím řada evropských cestovních kanceláří ruší lety do země a většina aerolinek cestujícím povoluje bezplatnou změnu rezervace.     Indonéský prezident Susilo Bambang Yudhoyono oznámil záměr vyslat do Káhiry několik letounů pro 6149 Indonésanů, většinou studentů. Půjde o letadla komerčních přepravců v čele s vlajkovou společností Garuda. Charterové lety vyšlou pro nejméně 500 čínských občanů na káhirském letišti dvě čínské aerolinie Air China a Hainan Air, sdělil agentuře Reuters zástupce čínského konzulátu v Káhiře. Australská vláda si půjčila od firmy Qantas Airways na charterový let Boeing 747, aby přepravila uvízlé australské občany z Káhiry do Londýna nebo Frankfurtu.   Jakarta a Canberra vydaly varování před cestou do Egypta, totéž udělalo Nizozemsko. Německo a Británie varovaly před návštěvou Káhiry, Alexandrie a Suezu, zatímco situaci u Rudého moře označily tyto země prozatím za klidnou. Do soboty už zrušily lety do Káhiry například americké aerolinky Delta Air Lines, německé Air Berlin a Lufthansa a polská LOT.   Japonské ministerstvo zahraničí oznámilo, že zorganizuje přepravu asi 500 japonských občanů z Káhiry do Říma. Dnes začali z Káhiry odlétat letadly financovanými vládou Američané. "Budeme v tom pokračovat, dokud nedostaneme ven všechny Američany, kteří nebudou schopni dostat se pryč s komerčními přepravci," uvedla Janice Jacobsová z ministerstva zahraničí USA.   Německá Lufthansa má na cestě do Egypta na pravidelné lince dvě letadla pro 350 cestujících a jedno z nich je vysláno dodatečně, aby vyzvedlo čekající turisty. Turecká vláda si vyžádala už šesté letadlo, aby dostala z Káhiry a Alexandrie 1200 Turků. Řecká vláda má v záloze nejméně dvě vojenská letadla a zvláštní letadlo do Egypta vypravil i Irák.   Některé evropské a asijské firmy začaly evakuovat zaměstnance. Například společný podnik Nokia Siemens podle agentury Bloomberg přepraví 400 zaměstnanců pobočky v Egyptě letadlem do Dubaje. Své výrobní závody v Egyptě uzavřely například japonská automobilka Nissan a nizozemský pivovarský koncern Heineken.   Ruští a němečtí turisté u Rudého moře se však zatím ke zkrácení pobytů nemají. Většina ze 40.000 Rusů v Egyptě nemá v plánu předčasný odlet, sdělil úřadující šéf Ruské federální agentury pro cestovní ruch Alexander Radkov. Největší německé cestovní kanceláře TUI a Thomas Cook zrušily lety do Luxoru a odkládají jednodenní výlety od moře do Káhiry, říkají však, že situace v letoviscích zůstává klidná.   Turistický průmysl zajišťuje v Egyptě zemi asi osminu pracovních míst. Propady zájezdů do Egypta po předešlých incidentech, zejména po masakru turistů v Luxoru v roce 1997, byly zatím vždy jen dočasné.   hp vju  