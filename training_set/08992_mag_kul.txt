 V červenci v Praze vystoupí slavný bluesman B. B. King  --------------------    Ke zpravodajství: FOTO ve Fotobance  ID foto: FO01263340, F200911130669801, F200911130761001   --------------------    Praha 28. ledna (ČTK) - Slavný americký bluesový zpěvák a kytarista B. B. King vystoupí 12. července v Kongresovém centru Praha. Legendární pětaosmdesátiletý bluesman se zde téměř přesně po dvou letech od minulého pražského koncertu zastaví na turné. Sérii koncertů zahájí v USA a do Evropy se dostane přes Austrálii. ČTK to dnes oznámila Kateřina Dědková, mluvčí pořádající společnosti Punx Not Dead.   B. B. King se na pódia vrátil, přestože již několikrát oznamoval konec své kariéry. Jako poslední koncert před českým publikem již avizoval své vystoupení v zaplněné pražské Tesla Areně v roce 2009. Tehdy se zde zastavil na turné nazvaném One More Time (Ještě jednou), na kterém posluchačům představil kromě starších hitů i skladby z tehdy nového alba One Kind Favor.   Otec 14 dětí B. B. King v Česku vystoupil už několikrát, vždy s velkým ohlasem. Poprvé navštívil Prahu na začátku 90. let, kdy vyprodal právě velký sál tehdejšího Paláce kultury, nynějšího Kongresového centra. Při dalších návštěvách v roce 1998 v Praze a o dva roky později ve Zlíně si s ním zahrál i domácí kytarista Luboš Andršt.   B. B. King, původním jménem Riley B. King, se narodil v roce 1925 ve státě Mississippi. Jako dítě sbíral bavlnu, po druhé světové válce se začal profesionálně věnovat hře na kytaru a odstěhoval se do města Memphis. Stal se oceňovaným kytaristou, široké rockové publikum ho poznalo na sklonku 60. let při jeho hostování na americkém turné Rolling Stones.   Charismatický bluesman ovlivnil celé generace rockových kytaristů. Spolupracoval například se skupinou U2, Erikem Claptonem či Garym Moorem.   Několik let po sobě King získával ocenění amerických hudebních magazínů pro nejlepšího kytaristu roku. Je majitelem čtyř čestných doktorátů, prezident USA ho roku 1990 ocenil významnou medailí za umění. Z řady nominací vyhrál 15 cen Grammy, především za nejlepší bluesové album.   jnd kš  