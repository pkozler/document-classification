 Šéf realitní firmy působící v ČR na výslechu u chorvatské policie  Praha 4. ledna (ČTK) - Generálního ředitele developerské společnosti Orco Jeana-Francoise Otta dnes čeká výslech před chorvatskou policií. Důvodem je pravděpodobně spor s Chorvatskem o budoucnost hotelového projektu Suncani Hvar, řekla dnes ČTK mluvčí Orka Petra Zdeňková. Hlavní oblast působení Orka je v Česku.     Policie si pro šéfa firmy přišla během rozhovoru s novináři. Žádné obvinění mu ale podle Zdeňkové nesdělila, ani ho nezatkla. Znemožnili mu ale odletět ze země a během dnešního odpoledne čeká Otta výslech.   V pondělí se Orco se zástupci chorvatské vlády nedohodlo na budoucnosti hotelového projektu Suncani Hvar. Orco vstoupilo do projektu v Chorvatsku před pěti lety prostřednictvím dohody s tamním privatizačním fondem. Podle Patria.cz byla předmětem dohody přestavba deseti starších hotelů na pětihvězdičková ubytovací zařízení. Orco vlastní v projektu podíl ve výši 55 procent, 31 procent kontroluje Chorvatsko. Chorvatský stát Orku vytýká, že projekt neuchránil před dluhy.   dnv vju  