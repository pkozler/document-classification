 José Barroso vítá ochotu Maďarska pozměnit mediální zákon  --------------------    Ke zpravodajství: FOTO/aktuality   Upravili jsme čelo zprávy. Celý text jsme rozšířili o Orbánovy citace a o plány maďarského předsednictví EU.   --------------------    Budapešť 7. ledna (ČTK) - Předseda Evropské komise José Manuel Barroso dnes v Budapešti uvítal slib maďarského premiéra Viktora Orbána, že jeho země pozmění nový mediální zákon, pokud to unie bude považovat za nutné. Orbán změnu naznačil ve čtvrtek a dnes ji zopakoval. Tento kontroverzní právní předpis, který platí od Nového roku, je podle kritiků hrozbou pro svobodu tisku. Barroso navštívil maďarskou metropoli u příležitosti zahájení půlročního maďarského předsednictví EU, za jehož priority Orbán označil stabilitu společné měny eura a řešení ekonomických otázek.   "Opravdu vítám skutečnost, že premiér je připraven změnit tento zákon, pokud se při jeho uplatňování v praxi ukáže, že jsou v něm nějaké problémy a že by se mohly naplnit některé obavy," řekl Barroso na tiskové konferenci v Budapešti.   Kritizovaný právní akt silně rozšiřuje pravomoc státu nad kontrolou sdělovacích prostředků a maďarská média podle něho mohou být od ledna pokutována až 200 miliony forintů (přes 18 milionů korun) za "nevyvážené zpravodajství".   "Pokud právní rozbor Evropské unie shledá, že ve srovnání s jinými státy EU je u nás větší koncentrace moci (nad prácí médií), zvážíme to a provedeme změny," citovala agentura APA dnešní prohlášení maďarského ministerského předsedy.   Orbán rovněž ujistil, že chce rozptýlit politické napětí vyvolané novým mediálním zákonem, aby tento konflikt nepoškodil maďarské předsednictví. Připustil, že kvůli mezinárodnímu pobouření očekává "bouřlivou schůzku" v Evropském parlamentu 19. ledna, kdy Maďarsko předloží šestiměsíční program.   Maďarskou ochotu sporný zákon pozměnit uvítal také Berlín, který patřil k jeho hlasitým kritikům. "Připadá nám to rozumné," komentoval podle DPA Orbánovo vyjádření mluvčí německé spolkové vlády Steffen Seibert.   Orbán na tiskové konferenci, kterou uspořádal s Barrosem, hovořil také o úkolech maďarského předsednictví. K nim podle něj patří mimo jiné ochrana a posílení společné měny eura, kterou oslabují hospodářské problémy některých členů eurozóny. Poznamenal rovněž, že předsednictví jeho země bude úspěšné, pokud se podaří prosadit právní předpisy zaměřené na krizovou správu.   Maďarsko za klíčová témata předsednictví považuje zlepšení fiskální odpovědnosti, rozšíření unie, energetickou bezpečnost a romskou problematiku. Budapešť může posunout Evropu o krok blíže k lepší konkurenceschopnosti, dodal Orbán.   Příkladem v rozpočtové přísnosti chce jít ostatním zemím právě maďarská vláda. Letošní schodek by neměl překročit tři procenta HDP a země sníží státní dluh, citovala MTI Orbána.   Maďarsko se rozhodlo řešit špatnou finanční situaci dočasnými daněmi pro velké firmy v bohatých sektorech a znárodněním aktiv soukromých penzijních fondů. Právě dočasné firemní daně pro bankovní a energetické společnosti jsou považovány za sporné, protože dopadnou na zahraniční investory. Orbán dnes tuto kritiku odmítl a řekl, že tato odvětví se musejí podílet na obnově maďarské ekonomiky.   zpt ko  