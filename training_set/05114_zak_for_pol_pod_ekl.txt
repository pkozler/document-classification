 Policie šetří, zda Nečas nebo John nespáchali trestný čin  Doplnili jsme vyjádření předsedy vlády v 5. a ministra vnitra v 6. a 7. odstavci.   --------------------    Praha 3. ledna (ČTK) - Obvodní státní zastupitelství pro Prahu 1 uložilo protikorupční policii, aby prošetřila, zda není v kauze údajných manipulací se zakázkami na Státním fondu životního prostředí (SFŽP) podezření na neoznámení nebo nepřekažení korupčního jednání. ČTK to dnes oznámila šéfka Městského státního zastupitelství v Praze Jana Hercegová. Vyšetřování souvisí s trestním oznámením na premiéra Petra Nečase (ODS), exministra životního prostřední Pavla Drobila (ODS) a vedoucího úřadu vlády Lubomíra Poula. Mělo by se týkat i ministra vnitra Radka Johna (VV).   "Zatím jsme to předali k šetření, ještě nebyly zahájeny úkony trestního řízení," řekla dnes ČTK obvodní státní zástupkyně pro Prahu 1 Šárka Pokorná. Server Novinky.cz v minulosti uvedl, že trestní oznámení na Nečase, Drobila a Poula podal rakouský občan českého původu Philipp Janýr. Trojice se podle něho mohla dopustit trestného činu, když neoznámila podezření z korupce na SFŽP, o kterém údajně věděla. Podle Janýra jsou podezřelí ze spáchání trestného činu neoznámení trestného činu, zneužití pravomoci úřední osoby a nepřekažení trestného činu. Policejní vyšetřování by se ale podle Pokorné mělo týkat i Johna.   Premiér Nečas považuje krok státního zastupitelství za logický, sdělil ČTK jeho mluvčí Jan Osúch. "Vzal tuto informaci na vědomí a vyčká na výsledky šetření," dodal mluvčí.   Ministr vnitra Radek John dnes zdůraznil, že se s tehdejším šéfem Státního fondu životního prostředí (SFŽP) Liborem Michálkem, který případ rozpoutal, sešel už na konci léta, kdy ředitel neměl v ruce žádné konkrétní důkazy. "Řekl jsem mu, že je potřeba získat podklady. A až je získá, ať se obrátí na policii," řekl dnes John ČTK. Podle něj tak Michálek učinil už 13. prosince, tedy dva dny před zveřejněním případu v médiích. "Dal policii čas vyšetřovat, ta mohla nasadit odposlechy, zajistit počítače," podotkl John. Michálek podle něj totiž hovořil také o tom, že v případu jsou používány šifrované maily a podobně.   Podle ministra vnitra, který zdůraznil, že z titulu své funkce nesmí do vyšetřování zasahovat, by bylo důležité zjistit, zda protikorupční policie skutečně v období od 13. do 15. prosince konat začala. On sám prý už ve věci vyslechnut byl.   Na kauzu údajné korupce na SFŽP upozornil později odvolaný ředitel fondu Michálek prostřednictvím nahrávek, na kterých Drobilův poradce Martin Knetig popisuje, jak se dostat k penězům na financování další kariéry svého šéfa a ODS. Nahrávky poté zveřejnila Mladá fronta Dnes (MfD), ještě předtím stihl Drobil Michálka odvolat. Ministr se pak po dohodě s premiérem rozhodl rezignovat. Případ vyšetřuje protikorupční policie s podezřením na pokus o trestný čin pletichy při zadání veřejné zakázky a při veřejné soutěži.   Následně se objevily informace, podle kterých se Michálek ještě před zveřejněním kauzy neúspěšně snažil o osobní schůzku s Nečasem, poté se setkal aspoň s šéfem úřadu vlády. Podle MfD tak Nečas o věci delší dobu věděl. Premiér říká, že zavolal Drobilovi a požádal ho, ať pošle Michálka na policii. O žádném trestném činu jsem nevěděl, uvedl již dříve. Server euro.cz poté přišel se zprávou, že ještě dříve se Michálek setkal s Johnem. Ten řekl, že koncem léta s Michálkem opravdu hovořil, ale šéf SFŽP prý tehdy neměl v ruce žádné důkazy. John mu poradil, ať si pořídí nahrávky za použití techniky, kterou disponují někteří novináři, například jeho bývalý kolega z televize Nova a nynější reportér MfD Janek Kroupa. Podle některých právníků se Nečas nebo John mohli dopustit trestného činu.   har jd rot  