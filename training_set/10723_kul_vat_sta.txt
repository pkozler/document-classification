 Archeologové objevili v holešovské zóně známky pravěkého osídlení  Holešov (Kroměřížsko) 26. ledna (ČTK) - Archeologové objevili v holešovské průmyslové zóně další doklady pravěkého osídlení. Na budoucím staveništi Technologického parku Progress a několika dalších menších stavbách nalezli například kůlové jamky a sila z únětické kultury, která spadá do starší doby bronzové, či zbytky objektů kultury zvoncovitých pohárů z pozdní doby kamenné. ČTK o tom dnes informovala společnost Industry Servis ZK, která má přípravu průmyslového parku na starosti.   Místo, kde stavbaři postaví technologický park, se nachází v bezprostřední blízkosti vnitřní kruhové křižovatky. "Jde evidentně o pokračování sídliště únětické kultury, na které jsme narazili již při budování této křižovatky. V následujících týdnech celé území zbavené zeminy prozkoumáme detailněji. Současné počasí to bohužel neumožňuje," uvedl archeolog Miroslav Šmíd z Ústavu archeologické památkové péče Brno.   Na vnitřní kruhové křižovatce archeologové objevili v minulých letech při záchranném výzkumu 24 do podloží zahloubených objektů (kůlové jamky a sila) a jeden kostrový hrob dospělé osoby.   Pracovníci z Ústavu archeologické památkové péče Brno již v areálu zóny pracovali v letech 2007 až 2009 při stavbě základní technické a dopravní infrastruktury. Objevili například středověkou osadu, kterou ve 14. století postihla přírodní pohroma, zřejmě sesuv půdy v důsledku záplav. Při záchranném výzkumu narazili rovněž na osídlení z doby lužických popelnicových polí, konkrétně šlo kultury slezskou a platěnickou.   Zajímavý byl rovněž objev sídliště ze starší doby bronzové. To má zřejmě souvislost s nedalekým pohřebištěm řazeným k nitranské kultuře, které bylo odhaleno při předcházejících výzkumech v 50. a 60. letech minulého století. V minulosti byly v okolí Holešova nalezeny rovněž slovanské nádoby, existují i doklady keltského osídlení.   jav mol  