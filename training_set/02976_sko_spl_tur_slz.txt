 O školní výlety je v Královéhradeckém kraji stále zájem  Hradec Králové 8. května (ČTK) - Zájem o školní výlety v Královéhradeckém kraji je v posledních letech stovnatelný. Některé děti se však především delších školních zájezdů nemohou kvůli ekonomické situaci své rodiny zúčastnit, zjistila ČTK.   Například ředitel hradecké cestování kanceláře B&amp;K Tour Michal Moravec řekl, že počet školních výletů je v posledních letech zhruba stejný. "O poklesu se dá hovořit pouze u delších pobytů pro děti, což souvisí s ekonomickou situací rodin," řekl Moravec. Kancelář provozuje známé rekreační areály Pecka, Stříbrný rybník, Vysoká Srbská či Ostružno.   Podle vedoucího muzea Pevnosti Hanička v Orlických horách Pavla Mináře je zatím na hodnocení zájmu o školní výlety brzy. "Učitelé se rozkoukávají, přesnější čísla o rezervacích školních výletů budu mít až na začátku června," řekl Minář, který však připouští, že v posledních letech zájem o školní výlety mírně klesá. "Jak mluvím s učiteli, tak největší problém je sehnat peníze na dopravu na místo školního výletu," řekl Minář. Podle něj může také být problém s výší ceny vstupného do některých památek, na Haničce nabízejí školním výletům slevu 20 procent.   Speciální programy mají pro školáky také některé agentury v horských střediscích, například lyžařská škola K+K z Janských Lázní nabízí školní výlety doplněné sportovními aktivitami. Agentura má v nabídce například túru na Sněžku doplněnou o svezení na bobové dráze či výlet do Janských Lázní s jízdou na terénních koloběžkách a dalšími atrakcemi. "Školy se nám již průběžně hlásí, na meziroční porovnání zájmu je ještě brzo, největší zájem o výlety je v červnu," řekla pracovnice lyžařskké školy.   Ředitel Základní školy Milady Horákové v Hradci Králové Miroslav Kudyvejs uvedl, že školní zájezdy škola nemusela nijak omezovat. "Pokles zájmů cítíme především u delších výletů a hlavně u lyžařských výcviků, protože ty jsou finančně náročnější. Kromě cen za vleky je nutné připočíst i náklady na lyžařské vybavení, což je pro některé rodiny v současné ekonomické situaci problém," řekl Kudyvejs.   Jakub Sochor snm  