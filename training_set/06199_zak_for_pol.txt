 Bývalý šéf republikánů DeLay odsouzen ke třem letům vězení  Austin (Texas, USA) 10. ledna (ČTK) - Ke třem letům vězení byl dnes v texaském Austinu odsouzen někdejší vůdce republikánské parlamentní většiny Tom DeLay za podíl na nelegálním financování volební kampaně v roce 2002. Bývalému kongresmanovi z éry prezidenta George Bushe mladšího hrozilo až doživotí.   DeLayovi advokáti už oznámili, že se proti rozsudku odvolají.   Koncem listopadu soudní porota v Austinu uznala DeLaye vinným z praní špinavých peněz a z nelegálního financování volební kampaně. Soudce Pat Priest ho dnes odsoudil ke třem letům vězení za trestný čin spiknutí. Odsoudil ho také k pěti letům vězení v případě obvinění z praní špinavých peněz, umožnil ale DeLayovi přijmout desetiletou podmínku místo delšího trestu odnětí svobody.   DeLay, který si za svůj těžkopádný styl vysloužil ve sněmovně přezdívku Kladivo, kvůli oběma obviněním odešel z Kongresu v roce 2006. Porota v listopadu po 19 hodinách rokování dospěla k závěru, že bývalý vlivný politik z éry vlády George Bushe je vinen z ilegálního převodu 190.000 dolarů (3,8 milionu korun) na volební kampaň v roce 2002 v Texasu. Peníze údajně pocházely od firem, což texaský zákon zakazuje. DeLay i jeho právníci trvali na tom, že všechny finanční převody byly legální.   Prokuratura během třítýdenního procesu předvedla 30 svědků, předložila množství e-mailových zpráv a dalších dokumentů. Obhajoba měla svědků jenom pět.   Podle žalobců DeLay a dva jeho spolupracovníci využili DeLayova texaského politického výboru k převodu firemních peněz do washingtonského národního republikánského výboru, který pak peníze přeposlal sedmi kandidátům do Sněmovny reprezentantů za stát Texas. Tyto peníze pak podle prokuratury pomohly republikánům získat ve sněmovně většinu.   tw mik  