 Klaus: Světovým politikům vyhovuje doktrína globálního oteplování  Cambridge (Británie) 10. května (zpravodaj ČTK) - Doktrína globálního oteplování žije nezávisle na výzkumu tohoto jevu a vyhovuje světovým politikům, kteří se v tomto směru spojili, přestože ve veřejnosti již nastává posun ke skeptičtějšímu pohledu. ČTK to řekl český prezident Václav Klaus, který se dnes v Cambridge v Británii účastní konference věnované změně klimatu. Podle něj v prvním desetiletí 21. století nenastalo naprosto žádné oteplení.   "Ve svém vystoupení se pokouším o jiný pohled a snažím se odlišit globální oteplování jako takové - s otazníkem, je-li skutečně dlouhodobým jevem - od doktríny globálního oteplování," řekl Klaus.   "To jsou dvě odlišné věci. Doktrína žije nezávisle na hádkách vědců... a na tom, zda se ukazuje, že větší roli, než se myslelo, hrají kosmické paprsky," míní prezident.   Podle Klause je tato doktrína společenskovědním fenoménem, "je to jistá množina víry v něco, v jistém smyslu je to ideologie nebo dokonce náboženství, jednou dimenzí je politický aspekt".   "Trochu se vysmívám tomu, že oni ještě nenapsali svůj autoritativní text, ještě nenašli svého Karla Marxe, který by napsal manifest této doktríny, této ideologie," dodal.   Podle něj protagonisté této doktríny "dlouho hledali něco, co by lidi mohlo pořádně postrašit... a objevili něco, co je dostatečně poleká". "Zkoušeli to různě - byly tu limity růstu a populační exploze, zmizí jakékoli zdroje na světě, bude ozónová díra... patří do toho i všechny nemoci šílených krav. Ale ukázalo se, že to dlouho nefunguje a je to poměrně snadno vyvráceno," řekl Klaus.   Naopak doktrína globálního oteplování je podle něj dlouhodobější fenomén. "Když bude teď pět let samý mráz, oni vesele budou říkat, že to je dočasný fenomén a stejně na globální oteplování dojde. Tohle se jim podařilo," poznamenal Klaus. S velkou radostí se tématu podle něj chopila i média, která "také potřebují strašidelné katastrofické historky, které by mohly mít na první stránce".   Po této doktríně prý s nadšením sáhli i politici, "protože se jim zdálo, že to je hra, která se dá velmi snadno hrát". "Vypadají, že uvažují dlouhodobě a s nadhledem.... Že to bude dneska něco stát, je jim jedno," řekl český prezident. "Spojili se politici celého světa a tuto kartu hrají společně."   Připustil, že je málo politiků ve funkci, kteří jako on aktivně veřejně vystupují skepticky vůči globálnímu oteplování. "Ale necítím beznaděj osamocení," řekl Klaus. Podle něj nedávno dal během summitu NATO svou knihu zpochybňující globální oteplování jednomu přednímu evropskému politikovi, který jí prý během jednání přečetl a v podstatě s ní souhlasil. "Nejsem zmocněn říci, který politik to je," uvedl prezident.   Podle něj se ale situace vyrovnává a přibývá argumentů proti. "Prvotní náboj této myšlenky za ty roky trošku vyčpěl... a je naprosto evidentní, že v první dekádě 21. století žádné oteplování nenastalo... To zviklalo některé ze zastánců doktríny," dodal Klaus. Podle něj k tomu přispěla i nedávná finanční a ekonomická krize, která obrátila pozornost jinam.   Klaus soudí, že také nastává posun v názoru veřejnosti. Zatímco před pár lety se setkával při svých přednáškách s nepřátelskou reakcí, dnes tomu tak prý není. "Dnes viditelná většina publika tleská a ti, kdo jsou se mnou u předsednického stolu, se mračí," řekl prezident.   "Ve veřejnosti posun nastal, politici zůstávají rigidně u svého vlastního pohledu," zdůraznil.   Český prezident se v Cambridge účastní konference nazvané Věda a ekonomika klimatické změny, na které vystupují zastánci i odpůrci teorie změny klimatu způsobené činností lidí.   ml ank  