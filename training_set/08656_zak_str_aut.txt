 Zloděj ukradl z autosalonu v Hradci nový vůz za 400.000 korun  Hradec Králové 17. ledna (ČTK) - Neznámý zloděj ukradl v noci na sobotu z areálu prodejce automobilů Volkswagen na Pražském Předměstí v Hradci Králové osobní automobil Caddy Trendline za téměř 408.000 korun. Policisté po vozidle vyhlásili celostátní pátrání, informovala dnes ČTK mluvčí hradecké policie.   Zloděj se k vozidlu dostal po překonání řetězu a visacího zámku umístěného na kovové bráně oploceného areálu. U dalšího vozu rozbil boční okénko. "Podle oznamovatele mohl mít vůz najeto něco přes čtyři kilometry a v nádrži mohlo být asi pět litrů nafty. Ve vozidle se nenacházely žádné doklady, kromě servisní knížky. Klíče od auta zůstaly v prodejně," uvedla mluvčí.   Podle kriminalistů zloděj auto zřejmě naložil na odtahový vůz a odvezl na neznámé místo, policie žádá případné svědky, aby kontaktovali linku 158. Policie případ vyšetřuje pro podezření z krádeže a poškození cizí věci. Pachateli v případě dopadení a prokázání viny hrozí až pětileté vězení.   sja sap  