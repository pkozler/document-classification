 Do americké televize se vrátí kreslený seriál Flintstoneovi  --------------------    Ke zpravodajství: FOTO ve Fotobance  ID foto:  FO00194582 ,  P201008020266301    --------------------    Los Angeles 17. května (ČTK) - Animovaná klasika Flintstoneovi míří zpět na americké televizní obrazovky. Novou podobu "pro jednadvacáté století" jí má dát Seth MacFarlane, tvůrce animované série Family Guy, oznámila v pondělí televizní stanice Fox.   Komediální seriál o pravěkém manželském páru Fredu Flintstoneovi a jeho manželce Wilmě a jejich sousedech Barneym a Betty se v americké televizi objevil už v 60. letech minulého století a inspiroval řadu dalších produktů včetně počítačových her či celovečerních filmů.   "Úplně první postavička, kterou jsem nakreslil, když mi byly dva roky, byl Fred Flintstone," uvedl MacFarlane v prohlášení. "Proto je správné, že se věci v kruhu uzavřely a umožnily mi vytvořit nejnovější reinkarnaci této skvělé série. Navíc si myslím, že je Amerika konečně připravená na animovaný sitcom o tlustém, pitomém chlápkovi s manželkou, která je pro něj až moc dobrá," dodal.   Televizní stanice Fox doufá, že se jí podaří představit klasické prehistorické postavy "celé nové generaci", řekl její ředitel pro zábavu Kevin Reilly. "Fox je dlouhodobě domovem takových rodinných ikon, jako jsou Simpsonovi nebo Griffinovi, a proto nepochybuji, že i Flintstoneovi přesně do našeho vysílání zapadnou," dodal.   Výroba seriálu začne letos na podzim a vysílat by se mohl začít někdy v roce 2013. Flintstoneovi budou společnou produkcí 20th Century Fox Television a Warners Bros. Television.   dk jnd  