 Assange kritizoval Švýcarsko kvůli zatčení bankéře Elmera  Ženeva 23. ledna (ČTK) - Spoluzakladatel serveru WikiLeaks Julian Assange dnes kritizoval Švýcarsko za zatčení bývalého švýcarského bankovního úředníka Rudolfa Elmera pro podezření z porušení bankovního tajemství. Země by se podle něj měla spíše zaměřit na vyšetřování daňových úniků, které prý Elmer odhalil. Napsala to agentura Reuters.   "Pan Elmer je ve vězení, protože odhalil zločinný systém daňových úniků, ve kterém švýcarské banky hrají hlavní roli," řekl Assange v rozhovoru se švýcarským nedělníkem Der Sonntag. Vyjádřil také přesvědčení, že postup švýcarských úřadů znovu přitahuje mezinárodní pozornost ke kontroverzní bankovní praxi alpské země.   Švýcarská policie Elmera zatkla ve středu a zahájila proti němu řízení pro podezření z porušení bankovního tajemství. Toho se měl dopustit tím, že v pondělí v Londýně poskytl serveru WikiLeaks disky s údaji o bankovních kontech soukromých osob. Za podobné aktivity staršího data byl pětapadesátiletý Elmer ve středu odsouzen k podmínečné pokutě 7200 švýcarských franků (asi 135.000 korun) s odkladem na dva roky.   O Elmerově setrvání ve vyšetřovací vazbě, nebo propuštění na svobodu rozhodne soudce v pondělí.   Server WikiLeaks, který v současné době zveřejňuje tajné depeše amerických diplomatů, dříve oznámil, že na začátku letošního roku odhalí desetitisíce interních dokumentů jedné z velkých amerických bank. Spekuluje se o tom, že by mohlo jít o společnost Bank of America.   mtw šeb  