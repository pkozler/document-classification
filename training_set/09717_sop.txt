 MPSV zvažuje nový způsob posuzování zdravotního stavu postižených  Praha 19. ledna (ČTK) - Ministerstvo práce a sociálních věcí (MPSV) chystá nový způsob posuzování zdravotního stavu lidí se zdravotním postižením (OZP). Současný systém 36 úkonů příspěvku na péči by měl být redukován na asi deset oblastí, které by byly posuzovány, například pohyblivost, orientace, komunikace, péče o hygienu, odívání či společenské aktivity. Informovala o tom Národní rada osob se zdravotním postižením (NRZP) na svých  webových stránkách .   "Ještě není úplně přesně stanoveno, jak by to mělo být," řekl ČTK předseda NRZP ČR Václav Krása s tím, že má jeho sdružení předložit připomínky. V současnosti se podle něj teprve připravují podklady pro legislativní úpravu.   NRZP v té souvislosti upozornilo, že snížení počtu kritérií při posuzování míry závislosti může vést k větší subjektivitě posudkového závěru posuzujícím. Tato věc by prý výrazně negativně ovlivnila pomoc osobám se zdravotním postižením. "Mně nevadí tolik ani, že je deset oblastí, ale ty oblasti by měly mít nějakou vnitřní strukturu podle rozsahu zdravotního postižení, o čemž se neuvažuje," řekl Krása. NRZP se dále zdá, že jsou oblasti zaměřeny spíše na péči o tělo než na možnost uplatnění zdravotně postiženého ve společnosti. V současném stavu prý navíc není dostatečně ošetřena ani problematika lidí se smyslovým postižením a duševním onemocněním.   MPSV informaci ani nepotvrdilo, ani nevyvrátilo. "Můžeme nyní pouze sdělit to, že veškeré plánované změny v oblasti péče a posuzování o OZP jsou součástí navrhované sociální reformy 2011, kterou minulý týden představil ministr práce a sociálních věcí Jaromír Drábek na tiskové konferenci," uvedl Petr Sulek z tiskového odboru ministerstva.   "My jsme byli na oficiálním jednání (s MPSV)," uvedl zdroj svých informací Krása. Nový způsob posuzování je podle něj součástí chystaného snížení počtu dávek pro zdravotně postižené na dvě, kterou připravuje MPSV a která by měla vstoupit v platnost počátkem příštího roku. Například místo příspěvku na individuální dopravu, příspěvku na úhradu za užívání garáže a příspěvků na zakoupení, provoz a úpravu motorového vozidla by měl být zaveden opakující se příspěvek na mobilitu. Namísto příspěvku na opatření zvláštních pomůcek, příspěvku na úpravu bytu a příspěvku na zvláštní úpravu vozidla pak chce MPSV zavést jednorázový příspěvek na zvláštní pomůcky.   Pavel Cechl mkv  