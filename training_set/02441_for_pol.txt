 Londýn se připravuje na královskou svatbu  --------------------    Ke zpravodajství: FOTO/aktuality   --------------------    Londýn 31. ledna (zpravodaj ČTK Stanislav Mundil) - Dubnová svatba britského prince Williama a Kate Middletonové bude zřejmě nejsledovanější královskou událostí od sňatku princových rodičů, prince Charlese a Diany Spencerové v roce 1981. Už nyní se zaplňují hotely kolem trasy svatebního průvodu a obchody nabízejí upomínkové předměty s portréty snoubenců - od náprstků po lžičky a popelníky. Buckinghamský palác fanoušky monarchie stále napíná, protože ještě neoznámil, jak budou oba v den svatby oblečeni, kdo bude oficiálním fotografem a kde budou novomanželé bydlet.   Královský sňatek fascinuje veřejnost už od oznámení zásnub loni v listopadu. Minulý týden dokonce média připomínala 100 dní do královského sňatku, který bude 29. dubna v katedrále Westminsterského opatství.   Ale i Brit, který nečte noviny a nedívá se na televizi, svatbu jen těžko přehlédne - především kvůli záplavě upomínkových předmětů. Obchodní domy Tesco nabízejí za 16 liber (450 Kč) repliku šatů, ve kterých Kate oznámila zasnoubení. Další supermarkety ASDA prodávají po pěti librách hrnky věnované královské svatbě.   Nejvíce se ale suvenýry (vyráběné ponejvíce v Číně) zaměřují na turisty. V obchodě vedle Westminsterského opatství je možné zakoupit "jen" oficiální publikaci a pohlednice věnované svatbě. Další turistické obchody ale mají škálu mnohem širší - Kate s Williamem se zubí nejen na talířcích, lžičkách a hrníčcích, ale také na záložkách, popelnících, manžetových knoflíčcích, přívěscích na klíče a na náprstcích.   Podle organizace na podporu turistického ruchu VisitLondon se plní hotely na trase mezi Westminsterským opatstvím a Buckinghamským palácem, kudy budou novomanželé projíždět, a některé jsou již plně obsazené. Zvýšený zájem o lety ze Spojených států kolem svatebního víkendu hlásí společnosti Virgin Atlantic a British Airways.   VisitLondon očekává, že se 29. dubna přinejmenším zdvojnásobí počet zahraničních turistů v Londýně - na 1,1 milionu. Tento příliv turistů spolu s prodejem upomínkových předmětů, stejně jako jídla a pití při očekávaných pouličních slavnostech v den svatby by mohl přinést britské ekonomice až 620 milionů liber (17,5 miliardy Kč), předpokládá organizace zabývající se průzkumem trhu Verdict Research.   V době, kdy Británie zažila v posledním čtvrtletí 2010 nečekaný ekonomický propad, to jsou bezpochyby vítané zdroje. Pesimisté ale připomínají, že zisky by mohly anulovat ztráty plynoucí z toho, že den svatby bude dnem volna. Stejně tak ještě nejsou jasné náklady na zajištění bezpečnosti, které budou hrazeny ze státní pokladny. Vlastní svatbu hradí rodiny snoubenců.   Největší pozornost se ale zaměřuje na neekonomické záležitosti. Tak třeba na fakt, že Buckinghamský palác rozeslal předběžné pozvánky z velké části faxem a oživil tak tuto vymírající technologii. Pozornost vzbudila i skutečnost, že princova babička královna Alžběta II. se ještě neviděla se snoubenčinými rodiči (bývalým pilotem a letuškou Michael a Carole Middletonovými) a nemá prý do svatby v úmyslu tak učinit.   Prý ale nejde o žádnou urážku. "Prostě královna neměla potřebu se sejít s rodiči slečny Middletonové," řekl mluvčí paláce.   Bez povšimnutí neprošlo ani to, že Kate před Vánocemi přestala pracovat pro rodinou firmu a začala se věnovat výhradně svatebním přípravám.   Spousta věcí kolem svatby se ale stále neví, ať již proto, že Buckinghamský palác veřejnost napíná, nebo proto, že se ještě o nich nerozhodlo. K nejprobíranějším otázkám patří návrhář(ka) svatebních šatů, stejně jako podoba prstýnků či znění jejich svatebních slibů. A půjde William ve stopách svého otce a bude se ženit jako on ve vojenské uniformě? Jaké tituly královna novomanželům přidělí?   Mnohé se samozřejmě proslýchá. William a Kate prý požádají svatební hosty, aby přispěli jejich oblíbeným charitativním organizacím a nelámali si hlavu, zda jim mají jako svatební dar dát topinkovač nebo čajový servis. Velkou šanci na pořízení oficiálních svatebních fotografií má prý dcera Paula McCartneyho Mary. A snoubenci prý požádali, aby jim slavný muzikant na svatbě zahrál.   V souvislosti se svatební cestou se mluví o souostroví Scilly u pobřeží Cornwallu. Prý kvůli tomu, aby v těžkých ekonomických časech neprovokovali extravagantní cestou a také proto, že William má odtud hezké vzpomínky na dětskou dovolenou s rodiči.   A kde budou novomanželé bydlet? Jasné je, že do roku 2013 zůstanou v severním Walesu na ostrově Anglesey, kde William slouží jako pilot záchranných vrtulníků vojenského letectva.   Když nyní přijede do Londýna, bydlí v rezidenci svého otce v Clarence House. Zde však novomanželé bydlet nebudou a v úvahu připadají St James's Palace (palác sv. Jakuba), Buckinghamský palác nebo Kensingtonský palác. Podle médií by se William chtěl vrátit do Kensingtonského paláce, kde bydleli jeho rodiče a po rozvodu tam zůstala jeho matka, princezna Diana.   ml  