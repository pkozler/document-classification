 E.ON zdraží plyn, jeho celková cena od června vzroste o sedm pct  Zprávu jsme upravili a aktualizovali v 3. odstavci o nové informace.   --------------------    Praha 1. května (ČTK) - Společnost E.ON zvýší komoditní cenu zemního plynu pro domácnosti a maloodběratele od června v průměru o 11,9 procenta. Celková účtovaná cena plynu včetně nákladů na distribuci se tak zvýší o sedm procent. Společnost E.ON dnes v tiskové zprávě uvedla, že důvodem zdražení jsou dlouhodobě rostoucí ceny komodit na světových trzích.   "S ohledem na tuto skutečnost již nebylo možno dále držet prodejní ceny ve stávající výši a energetická společnost E.ON byla po jedenácti měsících poprvé nucena zvýšit ceny zemního plynu svým zákazníkům," uvedl mluvčí E.ON Vladimír Vácha.   Průměrná domácnost, která plyn používá pouze k vaření, kvůli červnovému zdražení ročně za jeho dodávky podle Váchy zaplatí o několik stovek korun více. Domácnostem, ve kterých se plynem i topí, vzroste účet za plyn v průměru o jeden až dva tisíce korun.   Červnové zdražení plynu již oznámil také dominantní hráč na tuzemském trhu, společnost RWE. Podnik, který prodává surovinu zhruba 2,3 milionu zákazníků, domácnostem ceny zvedne v průměru o 9,5 procenta.   Energetická skupina E.ON v Česku plynem zásobuje 110.000 zákazníků v jižních Čechách. Naposledy ceny plynu zvyšovala loni v červenci, letos v lednu je naopak snížila o 4,7 procenta.   beh vju  