 UniCredit Bank loni zvýšila objem nových hypoték o 40 procent  Praha 21. ledna (ČTK) - UniCredit Bank, která patří mezi velké tuzemské banky, loni zvýšila objem nově poskytnutých hypoték meziročně o 40 procenta na šest miliard korun. Banka celkem poskytla zhruba 3000 hypoték. Vyplývá to z informací zveřejněných bankou. Celkově hypoteční banky poskytly loni podle Fincentrum Hypoindexu 50.386 hypotečních úvěrů v celkové hodnotě 84,3 miliardy korun. V meziročním porovnání je to 13procentní nárůst v počtu i objemu poskytnutých hypoték.   Z dalších tuzemských bank zveřejnila statistiky hypoték Raiffeisenbank, která patří ke středně velkým tuzemským bankám. Ta loni zvýšila objem nově poskytnutých hypoték meziročně o 40 procent na 13,95 miliardy korun. Celkem poskytla 8034 nových hypotečních úvěrů.   "V růstu hypoték chceme pokračovat i v roce 2011. Pro klienty připravujeme další novinky, které financování jejich bydlení s UniCredit Bank ještě více usnadní a zatraktivní," uvedl ředitel drobného bankovnictví UniCredit Bank Jaroslav Žahourek.   Podíl nově poskytnutých hypotečních úvěrů s pohyblivou úrokovou sazbou činil u UniCredit Bank v minulém roce 40 procent. Průměrná výše tohoto typu hypotéky činila loni více než 2,14 milionu korun, u úvěrů s pevnou úrokovou sazbou to bylo o 70.000 korun méně.   Klienti UniCredit Bank využili hypoteční úvěry zejména na nákup nemovitosti, a to ze 60 procent. Nejúspěšnějšími měsíci byly červen a prosinec, kdy banka uzavřela téměř 700 smluv v objemu přes 1,4 miliardy korun.   sos vju  