 Mluvčí:Ahold zvýšil počet zadržených pachatelů, ochranku nezrušil  Praha 5. ledna (ČTK) - Prodejny Albert, které patří společnosti Ahold, loni meziročně zvýšily počet odchytů pachatelů krádeží o deset procent.  ČTK to dnes v reakci na informace serveru iDnes.cz, že se Albert zbavil ochranky a prodavači si stěžují na útoky zlodějů, řekl mluvčí firmy Petr Chadraba. Podle něho firma před dvěma lety systém ochrany prodejen zmodernizovala a zefektivnila, zároveň však ostrahu prodeje nezrušila.   "Způsob, kterým jsme prodejny chránili předtím, jsme obohatili o další prvky. Mimo jiné jde o zavedení tzv. mobilních hlídek nebo systém tzv. trezoru v trezoru, takže dokážeme velmi pružně reagovat na možné problémy, a naši pokladní nedisponují významnými finančními obnosy v hotovosti. Není absolutně pravda, že ke změnám došlo v prosinci 2010," řekl. Prodejny Albert podle něho zároveň snížily manko v prodejnách o pět procent.   Server iDnes.cz dnes napsal, že prodejny Albert údajně přišly o ochranku. "Ano, je to tak, ochranka zmizela skoro všude a hodně se krade. Mezi prodejnami se to hodně řeší," řekla serveru vedoucí jedné z pražských prodejen pod podmínkou anonymity.   "V prosinci 2010 byla zrušena stálá ostraha prodejen Albert v Praze. Denně zaznamenáváme chybějící zboží za zhruba 10.000 korun na jedné prodejně, za měsíc to je střízlivým odhadem čtvrt milionu korun. Zaměstnanci jsou zoufalí, neboť je jim ze strany zlodějů vyhrožováno násilím," citoval server pracovníky prodejen Albert.   Podle Chadraby naopak společnost Ahold snižuje motivaci pachatelů trestné činnosti. Například kolem svátků Albert bezpečnostní opatření v prodejnách posiluje. "Koncem loňského roku jsme ve vybraných prodejnách posílili ostrahu v řádech stovek procent," poznamenal Chadraba.   Společnost Ahold Czech Republic, která v Česku provozuje zhruba 280 supermarketů a hypermarketů Albert a patří mezi největší obchodníky v zemi, loni vykázala rekordní ztrátu 1,741 miliardy korun.   Na loňském žebříčku největších tuzemských obchodníků společnosti Ahold připadlo s odhadovanými tržbami 43 miliard korun čtvrté místo za společnostmi Schwarz ČR (Kaufland, Lidl), Rewe ČR (Billa, Penny Market) a Tesco Stores.   jap mha  