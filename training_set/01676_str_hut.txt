 České hutnictví loni zvýšilo výrobu o pětinu, rostly také tržby  --------------------    Ke zpravodajství: GRAFIKA   --------------------    Praha 3. května (ČTK) - České hutnictví se loni začalo zotavovat z hospodářské krize. Objem výroby ocelářského průmyslu loni meziročně vzrostl o téměř 20 procent. Tržby hutních podniků se v loňském roce zvýšily o 16,7 procenta na 93,7 miliardy korun. Vyplývá to z informací Hutnictví železa, které sdružuje přední hutnické společnosti v tuzemsku.   V roce 2009 klesla výroba v českém hutnictví o 27 procent a ocelářské firmy se propadly do celkové ztráty 4,1 miliardy korun. V loňském roce ale vzrostl počet zakázek o 36 procent a tuzemské hutnictví snížilo ztrátu z předchozího roku. V roce 2010 české hutnické podniky vykázaly negativní provozní hospodářských výsledek 377 milionů korun.   Podle Miroslava Svobody z Hutnictví železa zotavení českého hutnictví pomohl především růst zakázek v Německu. Pozitivně se vyvíjely také zakázky z Francie, Švédska či Nizozemska. "Pozitivní signály přicházely v loňském roce z USA a z Číny, kde masivní investice státu podpořily výrobu a odbyt evropských výrobků," dodal Svoboda. Cash-flow tuzemských firem podle Svobody roste a klesá splatnost jejich pohledávek. Zároveň je ale mírné oživení poznamenáno řadou nejistot a stojí za ním do značné míry investice státu, podotkl Svoboda.   Dodávky hutních výrobků na zahraniční trhy se loni zvýšily o 20 procent. Tržby z přímého vývozu meziročně vzrostly o 27,6 procenta na 33 miliard Kč.   Objem výroby válcovaného materiálu vzrostl loni o 18 procent. Produkce ocelových trubek se zvýšila o 26,6 procenta. Svařovaných trubek se loni vyrobilo o 11 procent více než v roce 2009. Nejslabším článkem v odběratelské sféře bylo stavebnictví.   Růst cen vstupních surovin podle Svobody v loňském roce vytvářel tlak na zvyšování cen ocelářských výrobků. Za rok 2010 se zvýšily ceny energetického uhlí v průměru o 37 procent, cena železné rudy stoupla o 63 procent a ceny šrotu se zvýšily o 44 procent.   Průměrný počet zaměstnanců v českém hutnictví loni klesl o 6,5 procenta. Klesly také mzdy, a sice o 2,4 procenta.   "Přes značně odlišnou ekonomickou situaci jednotlivých společností lze vývoj v roce 2010 hodnotit spíše pozitivně. Rostou dodávky, zvyšuje se objem zakázek, i když obojí ještě nedosahuje předkrizové úrovně roku 2008," uvedl Svoboda. Pro další vývoj bude podle něj důležité oživení v Evropě. "To může být negativně ovlivněno úspornými programy jednotlivých zemí. Z celosvětového hlediska bude pro odbyt hutních materiálů i nadále klíčový vývoj hospodářství v Číně a konsolidace ekonomiky v USA," dodal Svoboda.   Hutnictví železa sdružuje mimo jiné podniky ArcelorMittal Ostrava, Evraz Vítkovice Steel nebo Třinecké železárny.   lko dvd  