 Náledí komplikuje leteckou i pozemní dopravu v Německu  --------------------    Ke zpravodajství: FOTO/aktuality   --------------------    Berlín 6. ledna (ČTK) - Mrznoucí déšť od rána komplikuje dopravu na mnoha místech Německa. Na berlínském letišti Tegel bylo zrušeno deset letů, náledí ochromilo v mnoha spolkových zemích i pozemní dopravu, napsala agentura DPA.    Berlín se podle DPA od dnešního rána proměnil v jedno obrovské ledové kluziště. Na letišti Tegel kromě zrušených spojů nepřistálo ani šest dalších strojů, které byly odkloněny do Schönefeldu na jihu velkoměsta. Situace se ale podle mluvčího letiště může brzy zase změnit. Cestujícím se ale doporučuje, aby na letiště v každém případě dorazili. Letištní dráha je již posypána prostředky proti námraze, nyní se čeká, až granulát začne působit.   Mrznoucí srážky ochromily dopravu i jinde. Na severu ve Šlesvicku - Holštýnsku podle policejních údajů místy vnikla až dva centimetry silná vrstva ledu. V důsledku toho dochází k řadě nehod na dálnicích i místních komunikacích. V několika místech autobusy vůbec nevyjely z dep.   Z Dolního Saska hlásí policie vedle náledí také nové sněhové závěje. Situaci komplikují především v oblasti Goslaru.   Také spolkové země Durynsko, Sasko, Porýní - Falc a Hesensko jsou zasaženy extrémním náledím. Německý meteorolog Manuel Voigt uvedl, že půda je ještě kvůli minusovým teplotám z předchozích dnů promrzlá a neabsorbuje žádnou vodu. V příštích dnech se očekává další oteplení, hrozí proto riziko rychlého tání a záplav.   hro šeb  