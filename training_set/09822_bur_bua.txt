 Akcie v USA dopoledne klesly v čele s podniky z komoditního trhu  New York 20. ledna (ČTK) - Akcie amerických firem dopoledne klesly v čele s podniky z komoditního trhu. Obchodníci se obávají dalšího zvýšení úrokových sazeb v Číně a dolů kvůli tomu šly i průmyslové kovy a ropa.   Dow Jonesův index se v poledne newyorského času snížil o 0,4 procenta na 11.782,1 bodu. Index Nasdaq Composite pak v 18 hodin SEČ klesl na 2694 bodů se ztrátou 1,2 procenta.   Akcie komoditních firem šly dolů poté, co Čína oznámila, že její ekonomika v minulém roce vzrostla o výrazných 10,3 procenta. Stouplo tak i očekávání, že čínská centrální banka zvýší úrokové sazby, aby tlumila výdaje a brzdila hospodářský růst. Inflace v Číně v prosinci vzrostla na 4,6 procenta.   Poptávka v Číně byla během minulého roku ve vzestupu světových cen komodit významným faktorem. Společnosti, které komodity dodávají, například hliníkárenský gigant Alcoa, počítají s tím, že tato poptávka nadále poroste.   "Všichni investoři a podniky v těchto dnech na údajích o čínské poptávce visí," uvedl jeden z analytiků. "Cokoli, co by ji mohlo oslabit, pak může mít nehezké následky," citovala ho agentura AP. Polední hodnoty indexů jsou z Yahoo! Finance.   pok jw  