 Thajští roajalisté demonstrovali proti vládě premiéra Vedžadžívy  --------------------    Ke zpravodajství: FOTO/aktuality   --------------------    Bangkok 25. ledna (ČTK) - Stoupenci roajalistického hnutí "žlutých košil" dnes demonstrovali v ulicích thajské metropole Bangkoku. Zároveň hrozili pokračováním protestních akcí, pokud vláda nezruší dohodu s Kambodžou o sporném pohraničním území na společné hranici. Oznámila to agentura Reuters.   Kolem 3000 roajalistů demonstrovalo dva týdny poté, co v Bangkoku protestovaly desetitisíce jejich soupeřů, takzvaných červených košil. Přetrvávající demonstrace jen dokazují hluboký politický rozkol thajské společnosti. A podle Reuters nestabilita může poznamenat i volby, které by se měly konat letos.   Demonstrace by se mohly ještě zintenzivnit a zhoršit potíže, s nimiž se potýká premiér Apchisit Vedžadžíva. Obě skupiny jeho odpůrců organizovaly paralyzující a někdy i násilné blokády, jež měly negativní dopad na vládní úřadovny, obchodní čtvrti i chod letišť v Bangkoku.   Mohutné protesty roajalistického Lidového spojenectví pro demokracii (PAD) od roku 2005 způsobily pád dvou vlád, jež vedl nebo podporoval svržený premiér Tchaksin Šinavatra. Ikona červených košil žije v exilu, jelikož doma mu hrozí věznění za údajnou korupci.   Opětné demonstrace nacionalistického PAD ale vzbuzují pochyby ohledně jeho motivu. Není jasné, proč nyní kritizují Apchisita Vedžadžívu a jeho vládnoucí Demokratickou stranu, když šlo dlouhou dobu o spojence.   "Protesty žlutých košil využívají kambodžskou záležitost jako ospravedlnění," soudí analytik Roberto Herrera-Lim. "Avšak tato demonstrace podobně jako akce červených košil je spojená s manévry kvůli očekávaným letošním volbám," řekl.   Vedení PAD sdělilo, že během demonstrací nebude blokována premiérova úřadovna, ačkoliv se demonstranti shromáždili v její blízkosti. Nicméně hnutí hodlá v protestech pokračovat, dokud nebude odvoláno deset let trvající memorandum o porozumění s Kambodžou. "Nepřišli jsme sem z rozmaru. Čekali jsme dva roky, až se s tím premiér vypořádá, a situace se jen horší, stejně jako všechny další záležitosti. Tahle vláda dokazuje, že je velkým zklamáním," prohlásil vůdce PAD Čamlong Srimuang.   Jádrem sporu mezi Thajskem a Kambodžou je oblast džungle o rozloze 4,6 kilometru čtverečního kolem hinduistického chrámu Preah Vihear, na který si činí nárok obě strany a jenž byl v létě 2009 zařazen na seznam kulturního dědictví UNESCO. Sporné území Mezinárodní soudní dvůr OSN přiřkl už v roce 1962 Kambodži.   V oblasti kolem chrámu z 11. století se v minulosti několikrát střetly jednotky obou zemí, ozbrojené konflikty ale byly vždy brzy urovnány.   hit mik  