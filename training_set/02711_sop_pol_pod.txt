 Brandýská radnice se zapojila do pomoci uprchlíkům z Barmy  Brandýs nad Labem (u Prahy) 17. ledna (ČTK) - Brandýská radnice přidělila dva městské byty rodinám uprchlíků z Barmy. Nastěhují se tam v březnu. Pětičlenná rodina bude bydlet v Brandýse nad Labem, čtyřčlenná rodina se nastěhuje do Staré Boleslavi. Město na jejich počáteční podporu získá peníze z ministerstva vnitra. ČTK to řekl starosta Ondřej Přenosil (ODS).   Brandýs nad Labem se rozhodl do programu ministerstva vnitra pro pomoc uprchlíkům zapojit loni. "Pomoc lidem prchajícím před pronásledováním a útlakem do cizí země je jedním z nejstarších charakteristických prvků civilizace. Proto jsme se rozhodli zapojit se do programu ministerstva vnitra pro pomoc uprchlíkům a přijmout v našem městě dvě barmské rodiny," uvedl Přenosil. S přidělením bytů souhlasila městská rada, která to cítila jako morální povinnost.   Česko skrze své humanitární aktivity poskytlo ochranu ohroženým skupinám uprchlíků, kteří mimo přesídlení nemají jiné vyhlídky na bezpečný a důstojný život. Důvodem pro přesídlení je zejména pokračující tíživá humanitární a politická situace v Barmě a problematické postavení barmských uprchlíků v Malajsii a Thajsku, kde jich nyní přebývají tisíce bez řádné právní ochrany.   Barmánci žijí od loňského léta v integračním azylovém středisku v Předlicích u Ústí nad Labem. Navštěvují tam kurz českého jazyka a přivykají odlišným kulturním návykům, ale i jiným klimatickým podmínkám. Rodiny uprchlíků přijedou do města v březnu. Pětičlenná rodina se třemi staršími syny bude bydlet v Brandýse nad Labem, čtyřčlenná rodina se dvěma dětmi ve věku osm a 12 let se nastěhuje do Staré Boleslavi, kde budou děti chodit do základní školy. "Věřím, že integrace obou rodin do naší občanské komunity proběhne úspěšně a že rozšířené kulturní prostředí bude přínosem pro nás všechny," dodal starosta.   Za přijmutí barmských rodin obdrží město od ministerstva peníze na počáteční podporu rodin. Město chce Barmáncům pomoci najít vhodné zaměstnání, aby byli schopní řešit svoji finanční situaci. Proto budou mít obě rodiny první půlrok k dispozici asistenta, který jim bude pomáhat s vyřizováním nezbytných záležitostí na úřadech a při hledání práce.   Barmská vojenská junta je považována za jeden z nejrepresivnějších režimů současného světa. Bezohledně porušuje lidská práva obyvatel, plošně využívá nucenou práci, verbuje dětské vojáky a systematicky potlačuje etnické menšiny v pohraničních oblastech, uvádí humanitární organizace Člověk v tísni. Barmská armáda podle ní vypálila přes 3000 vesnic a jejich obyvatele násilím přesídlila či vyhnala ze země. V roce 1988 potlačila prodemokratické povstání, při zákroku zemřely tisíce lidí. Ve světě je zřejmě nejznámější opoziční politička a nositelka Nobelovy ceny za mír Su Ťij, která byla loni po mnoha letech propuštěna z domácího vězení.   zik snm  