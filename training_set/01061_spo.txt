 Cyklista Vinokurov po sezoně ukončí kariéru  Monako 29. ledna (ČTK) - Sedmatřicetiletý kazašský cyklista Alexander Vinokurov chce po sezoně ukončit kariéru. Kolega českého jezdce Romana Kreuzigra ze stáje Astana by se předtím rád na některém z letošních závodů oblékl do trikotu vedoucího jezdce.   "Čeká mě poslední sezona a rád bych se ještě pár dní projel ve žlutém," citovala Vinokurova agentura AFP. "Nemůžu jezdit do čtyřiceti. Přišel čas nechat závodit mladší jezdce. Mohl bych sice pokračovat a jen díky jménu vydělávat peníze, ale já vždycky chtěl vyhrávat," dodal.   Vinokurov má na kontě vítězství ve Vueltě z roku 2006, v letech 2002 a 2003 také triumfoval na Paříž-Nice. V roce 2007 byl při Tour de France usvědčen z nepovolené krevní transfuze a odpykal si roční trest za doping.   pam ura  