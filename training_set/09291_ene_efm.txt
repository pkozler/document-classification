 Temelín vyrobil rekordní množství energie, za plánem ale zaostal  --------------------    Ke zpravodajství: GRAFIKA; FOTO ve Fotobance  ID foto: F200808280047601   --------------------    Temelín (Českobudějovicko) 3. ledna (ČTK) - Oba bloky Jaderné elektrárny Temelín loni vyrobily 13,82 terawatthodin (TWh) elektřiny. Je to nejvíce od jejího uvedení do provozu, řekl dnes ČTK mluvčí Temelína Marek Sviták. Elektrárna ale zaostala za původním plánem o 0,6 TWh, a to kvůli nečekanému prodloužení odstávky prvního bloku o tři týdny.   Letos elektrárna Temelín plánuje vyrobit 14,81 TWh elektřiny, příští rok pak 15 TWh. Nejvyšší výrobu z roku 2009 Temelín loni překonal o 0,5 TWh. "Loni Temelínem vyrobená elektřina by stačila téměř 3,5 roku pokrývat spotřebu celých jižních Čech," uvedl mluvčí. Od zahájení provozu v prosinci 2000 vyrobil Temelín 105,86 TWh elektřiny.   Na rok 2011 má elektrárna naplánovány dvě odstávky pro výměnu paliva s celkovou délkou 107 dní. První bude zahájena začátkem května na druhém bloku a první blok bude odstaven v polovině července.   Elektrárna letos pokračovala ve snižování poruchovosti zařízení. Hodnota 0,6 procenta je nejnižší v historii a téměř třikrát nižší než v roce 2009, doplnil mluvčí. V porovnání s rokem 2008 je dokonce osmkrát menší, tehdy se pohybovala na úrovni pět procent.   Jaderná elektrárna Dukovany na Třebíčsku loni vyrobila 14,176 TWh elektřiny, meziročně o 1,3 procenta více. Byl to druhý nejvyšší objem za čtvrt století provozu elektrárny. Roční plán splnila v posledních hodinách roku. Temelín a Dukovany jsou dva největší tuzemské zdroje elektřiny.     Výroba v Jaderné elektrárně Temelín (údaje v TWh):      rok  2004  2005  2006  2007  2008  2009  2010     výroba  12,692  10,983  12,021  12,264  12,103  13,252  13,82     Zdroj: ČEZ     kpe snm  