 V Polsku se každé páté dítě rodí mimo manželství, ubývá svateb  Varšava 26. ledna (zpravodajka ČTK) - V konzervativním Polsku přibývá dětí, které se rodí mimo manželství. Rodiče každého pátého mimina, které předloni přišlo na svět, nebyli sezdaní. To je sice třikrát více než na začátku společenských změn v roce 1990, nicméně konzervativní Polsko i tak stále výrazně "zaostává" za celoevropských průměrem.   Nemanželských dětí v Polsku přibývá, protože stále méně lidí formalizuje svoje svazky. "Svatbu nepotřebujeme," říká v dnešním vydání listu Gazeta Wyborcza 35letá Katarzyna, která si se svým přítelem vzala půjčku na stavbu domu nedaleko Varšavy. "To nás více svazuje, protože jde o něco reálného, ale svatba, ať už v kostele nebo na úřadu, to je jenom certifikát," vysvětlila. "Nemáme potřebu před Bohem, státem nebo společností přísahat a dokazovat, že spolu chceme žít," dodala.   "Vypadá to, že tlak okolí je stále menší," připouští Pawel Kaczmarczyk, jeden z poradců premiéra Donalda Tuska. Podle údajů statistického úřadu v 80. letech na 1000 obyvatel připadalo devět až deset nově uzavřených manželství ročně, loni už to bylo jen 6,7.   Gazeta Wyborcza také připomíná, že přibývá rozvodů. V posledních letech se ročně rozvedlo 60.000 až 70.000 párů, o deset dříve to bylo jen 40.000 za rok. "Z výzkumů vyplývá, že rozvedení často neuzavírají nové manželství, žijí v neformálních svazcích, v kterých se rodí další děti," říká demografka Irena Kotowská z varšavské Vysoké školy ekonomické.   Kotowská předvídá, že pokud se nezmění současný trend, může se za deset let narodit mimo manželství už každé třetí dítě. V celé Evropské unii se v současnosti nesezdaným rodičům rodí asi 35 procent dětí, v České republice za první tři čtvrtletí loňského roku nesezdané ženy porodily asi 40 procent všech dětí.   Opoziční Svaz demokratické levice (SLD) připravil návrh zákona, který by párům, jež žijí na "psí knížku", umožnil například získávání informací o zdravotním stavu partnera v nemocnici nebo společné zdanění, ale také usnadnil dědění. Podle návrhu SLD by takový svazek mohly uzavírat i osoby stejného pohlaví. Také kvůli tomu jsou šance, že by ho poslanci přijali, mizivé. "Ten parlament na to není mentálně připravený," uznává nejmenovaný zákonodárce za SLD.   Polsko patří k nejkonzervativnějším státům v Evropě. Na život v zemi má stále velký vliv katolická církev, k níž se podle statistik hlásí skoro 90 procent obyvatel.   hab mik  