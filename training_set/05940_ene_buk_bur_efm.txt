 LN: EPH chce pomocí investorů růst, zvažuje i vstup na burzu  Praha 18. ledna (ČTK) - Energetický a průmyslový holding (EPH), za kterým stojí finanční skupiny PPF a J&amp;T, podle dnešních Lidových novin (LN) plánuje kapitálový rozvoj až na trojnásobek současné velikosti. Předseda představenstva EPH Daniel Křetínský deníku řekl, že společnost plánuje v příštím roce vydat emisi dluhopisů a zvažuje uvedení akcií na burzu.   EPH si v první fázi vystačí s bankovními úvěry, půjčkami od akcionářů a reinvestovaným ziskem. Ale již v příštím roce by se holding mohl obrátit na investory. "Máme v plánu financovat naše operace prostřednictvím mezinárodních dluhopisů," řekl LN Křetínský. Za vhodný termín emise dluhopisů označil polovinu příštího roku.   Podle Křetínského je však holding pro zahraniční investory příliš komplikovaný. Proto EPH založil novou dceřinou společnost s názvem EP Energy, která bude sdružovat výhradně aktiva z oblasti energetiky. EPH chce vytvořením samostatného energetického subholdingu zjednodušit a zpřehlednit svou strukturu.   "Naším cílem, který je dohodnutý na úrovni akcionářů, je, aby EP Energy byla připravena a splňovala všechna kritéria pro vstup na burzy. Jinou věcí je, jestli ten krok vůbec uděláme," řekl LN Křetínský.   Vstup na akciovou burzu je totiž podmíněn tím, že holding dál poroste a bude potřebovat stále více kapitálu k financování akvizic. Pokud firma na burzu půjde, bude to s určitým odstupem po emisi dluhopisů, píše deník.   Do subholdingu EP Energy byly začleněny společnosti United Energy, Plzeňská energetika, United Energy Trading, První energetická (PEAS), Energzet, Aise, Czech Wind Holding, VTE Pchery, VTE Pastviny, Powersun, Triskata, Alternative Energy, Arisun, Greeninvest Energy a také akciový podíl 49 procent ve společnosti Pražská teplárenská holding, která se podílí na kontrole společnosti Pražská teplárenská. Nově byly do společnosti začleněny Elektrárny Opatovice a podle mluvčího EPH Martina Maňáka se součástí stane také padesátiprocentní podíl v německé těžební společnosti Mibrag.   Křetínský pro LN uvedl, že v současné době se provozní zisk před odpisy pohybuje při současné velikosti skupiny okolo 350 milionů eur, tedy okolo devíti miliard korun za rok. Do konce roku má roční provozní zisk holdingu zvětšeného o nové firmy dosahovat 500 milionů eur.   Vlastníky EPH jsou finanční skupina J&amp;T (40 procent), investiční skupina PPF a PPF Partners (40 procent) a manažer Daniel Křetínský s pětinovým podílem.   vrk dvd vju  