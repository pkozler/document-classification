 Lounský Legios začne vyrábět lokomotivy už na jaře  Louny 4. ledna (ČTK) - Na českých kolejích se od jara zřejmě objeví netypická lokomotiva. Lounský železniční výrobce Legios zahájí provozní testy prvního stroje Maxima 30 CC, vyráběného v licenci německé společnosti Voith. Z vyjádření firmy vyplývá, že by lokomotiva během testů mohla jezdit v nájmu u některého z dopravců. Sériová výroba dalších by měla začít během prvního čtvrtletí, řekl ČTK mluvčí firmy Michael Donath. Stotřicetitunový kolos s výkonem 2750 kilowattů bude vůbec nejsilnější dieselovou lokomotivou, která se kdy na českém území vyráběla.   Sériová výroba se podle Donatha intenzivně připravuje a začít by měla už během prvního čtvrletí. "V současné době probíhá zaškolení a zácvik strojvedoucích, opravářských týmů a techniků," řekl. Voith by měl do Loun dodávat pouze motory a hydraulické převodovky, zatímco zbytek dílů a celkovou montáž už si bude zařizovat Legios sám. Licence platí pro středevropský trh. Ceny jedné lokomotivy této kategorie se podle informací ČTK pohybují až okolo 100 milionů korun.   Legios už vystavoval lokomotivu pod vlastním obchodním názvem Legios General v červnu na ostravském veletrhu Czech Raildays. Podle železničního serveru K-report se jednalo ještě o vzorovou lokomotivu vyrobenou v německém Kielu a pouze polepenou logy českého výrobce, firma to ale odmítá. "Již tehdy se jednalo o první lokomotivu z vlastní výroby," prohlásil Donath.   V době, kdy se bude sériová výroba rozbíhat, by se měla první lokomotiva objevit v běžném provozu, zřejmě ve službách některého z českých dopravců. "V současné době probíhají četná obchodní jednání, která se v první fázi soustřeďují především na možnosti uplatnění lokomotivy formou pronájmu. První smlouva stanovující podmínky financování a servisu je těsně před podpisem," řekl Donath.   Výrobce používá název Legios od minulého roku. Před tím používal tradiční, leč pro cizince obtížně vyslovitelnou zkratku Lostr, tedy Lounské strojírny. Firma začala v roce 1998 vyrábět nákladní vagony, předešlých 125 let různá drážní vozidla jen opravovala. Tržby se v předešlých letech pohybovaly okolo 1,8 miliardy korun. Pokud půjde vše podle plánu, mohl by podnik začít nabírat další zaměstnance, jichž má nyní okolo 800.   V říjnu 2010 začala Legios vyšetřovat policie kvůli údajným daňovým únikům. Podle firmy se za podezřením skrývá konkurent, který se snaží o nepřátelské převzetí.   Jan Beránek jpt  