 Čína popřela, že je spojena s průmyslovou špionáži v Renaultu  Doplnili jsme vyjádření jednoho z podezřelých zaměstnanců Renaultu v 1. a 2. odstavci.   --------------------    Peking/Paříž 11. ledna (ČTK) - Čína dnes popřela informace o tom, že je zapletena do případu průmyslové špionáže ve francouzské automobilce Renault. Informovaly o tom agentury AP a Reuters. Svůj podíl na špionáži dnes popřel rovněž jeden ze tří vedoucích pracovníků Renaultu, které automobilka kvůli podezření z předávání informací o elektromobilech zbavila funkce.   "Renault proti mně vznáší velmi vážná obvinění, které naprosto odmítám," uvedl Michel Balthazard, jenž byl v Renaultu viceprezidentem pro vyspělé inženýrství. Dodal, že firma ještě nerozhodla o tom, zda bude propuštěn.   V médiích se minulý týden objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje. "Co se týče historky, že Čína je do toho zapletena, tu považujeme za naprosto neopodstatněnou, nezodpovědnou a nepřijatelnou," uvedl mluvčí čínského ministerstva zahraničí.   Mluvčí francouzské vlády dnes upozornil, že Francie zatím žádnou zemi v souvislosti s touto špionážní aférou oficiálně neobviňuje. "Dnes tu není žádné oficiální obvinění ze strany Francie či francouzské vlády vůči jakékoliv zemi. Vyšetřování je v proudu," řekl mluvčí.   Francouzský ministr průmyslu Eric Besson minulý týden oznámil, že automobilkou Renault otřásá vážný případ průmyslové špionáže, který je výrazem ekonomické války. Upřesnil, že předmětem špionáže byl podle všeho vývoj elektrických automobilů a že vyšetřováni jsou tři členové vedení firmy.   Podle provozního ředitele Renaultu Patricka Pelaty unikla data týkající se nákladů a ekonomického modelu programu elektromobilu. Hlavní prvky technologie, která zahrnuje kolem 200 patentů, ale zůstaly utajeny. Program elektrovozu je klíčovým prvkem strategie, do níž Renault investuje miliardy eur spolu s japonskou partnerskou skupinou Nissan.   pmh dvd vju  