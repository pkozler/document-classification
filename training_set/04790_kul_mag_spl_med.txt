 ČT točí pohádku s Pavlem Křížem, vysílat se bude i v cizině  --------------------    Ke zpravodajství: FOTO ve Fotobance  ID foto: P201002170520901, F201012040107801, FO03012939, F201005200412301   --------------------    Praha 23. ledna (ČTK) - Česká televize natočila nový film pro děti s Pavlem Křížem a dětským hercem Matějem Převrátilem v hlavních rolích, který se bude vysílat i v zahraničí. Snímek Anděl televize připravila jako součást výměnné akce v rámci Evropské vysílací unie (EBU). Každý účastník výměny získává zdarma vysílací práva na všechny ostatní filmy. České děti se tak mohou těšit na nové evropské pohádky a díky spolupráci s Asijskou vysílací unií i na filmy pro děti z Hongkongu či Japonska, sdělil ČTK mluvčí ČT Ladislav Šticha.   ČT se výměnného projektu účastní dlouhodobě. Film Anděl připravovaný pro letošní ročník se poprvé představí na zasedání EBU ve švýcarském Lucernu v květnu. "Přesné datum uvedení ve vysílání České televize zatím není stanoveno," uvedl Šticha.   Film vypráví příběh devítiletého Huga, jehož opustí jeho strážný anděl. Hugo je totiž velký uličník a ani ho nenapadne, aby na sebe dával pozor. Spoléhá na to, že jemu se nic nemůže stát. Chlapec brzy zjistí, že bez strážného anděla je úplně nemožný. Má jen jednu šanci - anděla najít a přimět k návratu. To je ovšem úkol daleko těžší, než by se mohlo zdát.   Snímky natočené v projektu pro EBU mají vždy zadané nějaké společné obecné téma. Letos to byla "ztráta". Zápletka musí být jasná, originální a měla by vycházet vstříc dětské fantazii a touze po dobrodružství. Příběhy by měly být prezentovány především vizuální složkou, s minimem dialogů.   Scénář k snímku Anděl napsal a film režíroval Karel Janák, dramaturgyní je Barbara Johnsonová. Za kameru se postavil Martin Preiss a hudbu složil Ondřej Brzobohatý. Film už je natočený, na řadě jsou už jen dokončovací práce.   hck dr  