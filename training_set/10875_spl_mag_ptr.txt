 Vinaři na jižní Moravě začínají s přípravou slámových vín  --------------------    Ke zpravodajství: FOTO/aktuality   --------------------    Brno 25. ledna (ČTK) - Vinaři na jižní Moravě začínají s přípravou slámových vín. Hrozny musejí ležet na slámě minimálně tři měsíce. Leden je tak jedním z prvních termínů, kdy mohou vinaři začít hrozny lisovat. Slámové víno je pro spotřebitele atraktivní, vyrábí se ale v menších objemech. Podle hlavního sommeliéra Národního vinařské centra Marka Babisze se jeho výrobou zabývá spolu s ledovým vínem zhruba polovina vinařů. Jejich počet se v posledních letech ustálil.   "Zvládnutí mimořádně náročné výroby těchto speciálních vín bývá chloubou každého vinaře a jakousi třešinkou na dortu jejich vinařského umění. Obvykle se tato vína vyrábí v menších objemech do tisíce lahví a slouží spíše pro pochlubení," uvedl Babisz. Slámová vína jsou proto podle něj vína exkluzivní a nesmí jich být příliš mnoho, aby mohla stále fungovat jako zpestření nabídky.   Výroba slámových vín není levnou záležitostí, z čehož plyne i jejich výsledná cena. Podle odborníků z Národního vinařského centra proto nelze očekávat, že by spotřeba slámových vín kopírovala celkový nárůst spotřeby vína. Špičková slámová vína v ČR produkují jak menší firmy, tak větší výrobci, například Znovín.   Slámové víno patří do kategorie jakostních vín s přívlastkem, lze jej tedy vyrábět až po ověření cukernatosti Státní zemědělskou a potravinářskou inspekcí. Cukernatost musí dosáhnout při lisování alespoň 27 stupňů, ale výjimkou nejsou například ani hodnoty dosahující 60 stupňů.   Jedním z výrobců, který se slámovým vínem dlouhodobě zabývá, je vinařství Marcinčák z Novosedel na Břeclavsku. Na slámové víno si firma rezervuje ročně asi 25 tun hroznů, z nichž je kolem 2000 litrů vylisovaného moštu. "V loňském roce byla úroda slabá, takže jsme na slámové víno dali jen deset tun," řekl ČTK majitel vinařství Petr Marcinčák.   Dalším důvodem, proč produkci slámového vína i ledového vína omezil, je zásoba, kterou má. "Tato vína vydrží desítky let jsou nesmrtelná," uvedl Marcinčák. Podle něj slámové víno není ještě příliš rozšířené. Je to podle Marcinčáka dáno složitou technologií výroby, která je spojena i s určitým rizikem. Sám s lisováním hroznů čeká, až jejich cukernatost dosáhne 40 až 50 stupňů.   Podle dostupných statistik Národního vinařského centra se v roce 2009 v ČR vyrobilo 41 vzorků slámových vín o objemu 192 hektolitrů. Nejobvyklejšími odrůdami pro výrobu slámových vín jsou veltlínské červené rané, tramín červený, veltlínské zelené a frankovka.   Filip Vrána dr  