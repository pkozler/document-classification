 Sony potvrdila za loňský rok ztrátu, letos čeká návrat k zisku  --------------------    Ke zpravodajství: FOTO/aktuality   Doplnili jsme další podrobnosti v 1., 4. a 5. odstavci.   --------------------    Tokio 26. května (ČTK) - Japonský výrobce elektroniky Sony Corp potvrdil za loňský fiskální rok čistou ztrátu 260 miliard JPY (55 miliard Kč). Ve ztrátě skončila Sony třetím rokem za sebou. V letošním roce však již společnost čeká čistý zisk 80 miliard JPY.   Sony na počátku tohoto týdne výrazně změnila svůj odhad hospodaření za loňský fiskální rok do konce března 2011 kvůli negativnímu dopadu březnového zemětřesení a cunami. Původně firma čekala za loňský rok čistý zisk 70 miliard JPY. Zemětřesení v Japonsku 11. března poškodilo továrny Sony v severovýchodní oblasti země. Firma byla nucena přerušit výrobu i kvůli nedostatku součástek a prudkému poklesu domácí poptávky.   Výhled na letošní rok, který začal v dubnu, však zaostal za odhady analytiků. Ti očekávají zisk až 105 miliard jenů. Provozní zisk se má pohybovat kolem loňských 200 miliard JPY.   Sony chce letos prodat 15 milionů herních konzol PlayStation 3. Loni prodala 14,3 milionu konzol. Do konce letošního roku pak plánuje představit novou generaci přenosného herního přístroje. Prodej televizorů s obrazovkou z tekutých krystalů má stoupnout na 27 milionů z loňských 22,4 milionu. Zatím však firma neuvedla, kdy by se výroba televizorů měla dostat do zisku.   Sony rovněž poškodil dubnový útok počítačových hackerů a únik osobních dat, kvůli kterému musela uzavřít svoji herní síť PlayStation Network. Další útok zažila firma tento týden. Útoky hackerů a škody po zemětřesení mají v letošním fiskálním roce snížit provozní zisk o 164 miliard jenů, napsaly agentury AP a Reuters.   irl mha vju  