 Aerolinky v EU chtějí snižovat znečištění biopalivem  --------------------    Ke zpravodajství: FOTO/aktuality   --------------------    Paříž 22. června (ČTK) - Evropské aerolinky, producenti biopaliva a Evropská komise se dnes dohodli na výrobě až dvou milionů tun biopaliva pro letecký průmysl do roku 2020. Chtějí tak snížit znečištění ze spalování pohonných hmot. Dohoda přichází v době, kdy se stále ozývají hlasy upozorňující na to, zda zelená paliva jsou opravdu ekologická a přínosná.   Aerolinky mají zájem o využívání biopaliv, protože v něm vidí jednu z možností na snížení emisí škodlivých plynů v době, kdy mají být v Evropské unii zapojeny do systému obchodování s emisními povolenkami. Biopaliva se však v poslední době stávají terčem kritiky mnoha organizací, protože se na ně používají potravinářské plodiny nebo se pěstují na místech, kde by mohly být pěstovány potraviny. Deset předních mezinárodních agentur, včetně Světové banky a Světové obchodní organizace, vyzvalo na počátku tohoto měsíce vlády, aby zrušily své plány na podporu biopaliv, protože tím zvedají světové ceny potravin.   Projektu se mimo jiné zúčastní výrobce letadel Airbus, aerolinky Air France-KLM, British Airways a Lufthansa a výrobce biopaliva Neste Oil. Vzhledem ke kritice biopaliv první generace se chtějí zaměřit na zdroje, které považují za udržitelné. Lufthansa chce používat dávivec, americká společnost Honeywell pak používá lničku. British Airways pak uvažují o palivu z odpadků, které by chtěly začít využívat od roku 2015. Společnost Sapphire Energy se zaměřuje na výrobu z řas, které nepotřebují ornou půdu nebo pitnou vodu. Vývoj paliva z řas je však zatím pouze v začátcích a určitě nepřispěje ke stanovenému cíli pro rok 2020, napsala agentura Reuters.   Letecký průmysl se podle odhadů podílí na globálních emisích oxidu uhličitého, který je podle některých vědců zodpovědný za globální oteplování, zhruba dvěma až čtyřmi procenty a až do ekonomické recese bylo letectví nejrychleji rostoucím znečišťovatelem. Mezinárodní sdružení pro leteckou dopravu (IATA) chce do roku 2050 snížit emise o polovinu.   Evropská unie již koncem roku 2008 rozhodla, že letecké společnosti létající přes území EU se od roku 2012 zapojí do systému obchodování s emisními povolenkami.   irl mha  