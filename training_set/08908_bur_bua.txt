 Pražská burza letos poprvé oslabila, index PX odepsal 0,92 pct.  Praha 5. ledna (ČTK) - Pražská burza letos poprvé oslabila, kopírovala tak vývoj na evropských trzích. Hlavní index PX dnes odepsal 0,92 procenta na 1242,6 bodu. Burzu dolů táhly především bankovní emise a akcie těžařské společnosti NWR, vyplývá z výsledků burzy.   Podle Miroslava Adamkoviče z Komerční banky se na pražské burze odrazila změna nálady na světových trzích, evropské akcie klesaly poprvé v novém roce. "Příčinou jsou zejména rizika spojená s vládními dluhopisy, když se objevily spekulace o řeckém bankrotu navzdory masivnímu záchrannému balíku od zemí eurozóny a Mezinárodního měnového fondu," doplnil.   Burzu dolů táhly především akcie rakouské Erste Bank, které ztratily 2,55 procenta na 879 korun. Cenné papíry Komerční banky oslabily mírněji, a to o 0,63 procenta na 4392 korun. Proti silnějšímu propadu ochránilo akcie KB zvýšené doporučení od Deutsche Bank, dodala Jana Havelková z Fio banky. Analytici Deutsche Bank dnes totiž zvýšili cílovou cenu KB na 5700 Kč z dosavadních 5100 Kč s doporučením "koupit", doplnil Josef Kohout z Patria Finance.   "Korekce postihla především akcie NWR, které neudržely ceny nad hranicí 300 korun za akcii a v průběhu dne propadly až k denním minimům u 290 korun," konstatoval Kohout. Titul uzavřel se ztrátou 1,56 procenta na 297,30 koruny. Havelková poznamenala, že kromě předchozího výrazného růstu byl důvodem k prodeji akcií NWR i pokles na komoditách včetně uhlí.   Nedařilo se také akciím sázkařské společnosti Fortuny, které odepsaly 2,44 procenta na 100 korun. Cenné papíry mediální společnosti CME si pohoršily o 0,63 procenta na 396,50 koruny. Podle Adamkoviče akcie CME nijak výrazně nereagovaly na zprávu o spuštění nového televizního kanálu v Chorvatsku.     Nad úterním závěrem zakončily pouze dvě emise. Cenné papíry energetické společnosti ČEZ rostly o dvě desetiny procenta na 821,70 koruny a akcie mobilního operátora Telefóniky O2 přidaly mírných 0,03 procenta na 384 korun.   Aktivita obchodníků byla opět nadprůměrná. Objem obchodů v systému SPAD za dnešní dosáhl téměř 2,2 miliardy Kč, zatímco průměrný objem obchodů za poslední rok je podle severu Patria Online 1,252 miliardy korun. Nejvíce se obchodovalo a akciemi ČEZ a NWR.   jap mha  