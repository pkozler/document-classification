 Místopředsedkyně EP složila funkci kvůli plagiátorství  Berlín 11. května (ČTK) - Německá politička Silvana Kochová-Mehrinová se vzdala funkce místopředsedkyně Evropského parlamentu a dalších postů kvůli podezření, že opisovala dizertační práci. Oznámila to dnes agentura Reuters. V březnu kvůli podobným obviněním složil funkci německý ministr obrany Karl-Theodor zu Guttenberg.   Čtyřicetiletá Kochová-Mehrinová patří mezi nejznámější tváře nyní značně nepopulární Svobodné demokratické strany (FDP), která je součástí německé vládní koalice. Politička dnes v prohlášení uvedla, že rovněž odstupuje z grémia své strany a z postu šéfky poslanců FDP v Evropském parlamentu.   Heidelberská univerzita potvrdila, že případ své někdejší studentky zkoumá a závěr vysloví koncem tohoto měsíce nebo počátkem června.   V případě Guttenberga dospěla univerzita v Bayreuthu po odborném vyhodnocení textu jeho práce počátkem května k závěru, že úmyslně podváděl. Pro donedávna nejoblíbenějšího německého politika to pravděpodobně znamená konec nadějí na možný návrat do vysoké politiky.   V reakci na Guttenbergův skandál vznikla na internetu anonymní skupina, která přezkoumává doktorské práce politiků. Jejich obětí se stala i Kochová-Mehrinová.   zdp mik   