 Kanadská ekonomika vytvořila v prosinci 22.000 nových míst  Ottawa 7. ledna (ČTK) - Kanadská ekonomika po třech slabých měsících vytvořila v prosinci více míst, než se předpokládalo. Nezaměstnanost ale zůstala na 7,6 procenta, uvedl dnes centrální statistický úřad země. Vývoj v Kanadě tak koresponduje se Spojenými státy, kde statistiky také naznačují, že se najímání nových lidí zvýšilo.   V Kanadě za prosinec vytvořili zaměstnavatelé 22.000 nových příležitostí, zatímco jich ekonomové očekávali 17.500. Nezaměstnanost se podle jejich odhadu ale mohla zvýšit na 7,7 procenta.   Zpráva z kanadského trhu práce naznačuje, že se oživování kanadské ekonomiky zpevňuje. Na prosincové tvorbě míst se podílel hlavně soukromý sektor.   Listopad přinesl Kanadě 15.200 nových příležitostí, což bylo méně, než se očekávalo. V říjnu počty zaměstnaných stagnovaly a v září místa ubývala, napsala agentura Reuters.   Ve Spojených státech podle středeční zprávy agentury ADP soukromí zaměstnavatelé v prosinci vytvořili 297.000 pracovních míst. V listopadu po revizi vzniklo 92.000 příležitostí. Výsledky výrazně překonaly i odhady analytiků. Podle dnešní statistiky amerického ministerstva práce klesla v prosinci míra americké nezaměstnanosti na 9,4 procenta, nejníže od května 2009.   pok vju  