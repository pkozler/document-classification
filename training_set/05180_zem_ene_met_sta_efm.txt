 Obyvatele části Valašského Meziříčí ochrání před velkou vodu hráz  Valašské Meziříčí (Vsetínsko) 7. ledna (ČTK) - Státní podnik Povodí Moravy začne stavět protipovodňovou hráz ve Valašském Meziříčí. Projekt za téměř 12 milionů korun ochrání zástavbu ve městě v lokalitě Juřinka, která byla v minulosti při povodních několikrát zaplavena. Podnik plánuje zahájení stavby v dubnu a její dokončení se předpokládá v září, řekl ČTK Pavel Bíza z Povodí Moravy.   Mluvčí valašskomeziříčské radnice Veronika Šmídová dnes ČTK řekla, že v oblasti je postaveno asi 50 domů. "Pro nás je tato hráz velmi důležitá. Pokud počítáme, že v každém domě žije v průměru čtyřčlenná rodina, jde o ochranu velkého počtu obyvatel," poznamenala.   Velká voda ohrožovala obyvatele Juřinky například letos na jaře. Město odtud muselo evakuovat desítky obyvatel.   Stavbu bude hradit státní podnik Povodí Moravy.   slu snm  