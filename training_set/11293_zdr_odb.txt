 Heger a lékaři spějí  k dohodě, ministr jim nabídl dvě miliardy  Praha 28. ledna (ČTK) - Zástupci státu a lékařských odborů se po více než půlročním patu přiblížili ke kompromisu, který by mohl zabránit tomu, aby téměř 4000 lékařů opustilo v březnu nemocnice kvůli nespokojenosti s platy. Ministr zdravotnictví Leoš Heger (TOP 09) jim dnes nabídl dvě miliardy korun na zvýšení mezd od června a poprosil je, aby stáhli výpovědi. Odbory považují nabídku za posun, ale žádají záruky, že lékaři se budou moci vrátit zpátky na svá místa.   Další jednání o zárukách bude v pondělí. V úterý se odboráři sejdou a měli by rozhodnout o tom, zda akci ukončí. Rýsující se dohodu kritizovaly zdravotní sestry, které jsou nespokojeny s tím, že ony by více peněz nedostaly. Hegerovy návrhy podpořil premiér Petr Nečas (ODS), ale za nepřijatelné považuje mimo jiné garance, že všichni lékaři ve výpovědi se budou moci vrátit na své místo a že dvě miliardy poskytnuté nemocnicím půjdou výhradně na lékařské platy. Opoziční ČSSD záměr Hegera uvítala, myslí si však, že dvě miliardy korun jsou málo.   "Po dlouhém hledání zdrojů a přehodnocení rychlosti postupu reformy jsme uvnitř zdravotnického systému nalezli dvě miliardy korun," řekl Heger po dnešním jednání se šéfem lékařských odborů Martinem Engelem. Podle Engela ale musejí odbory návrh nejdříve analyzovat. "Musím zároveň říct, že jsme se zcela nedohodli, co bych si představoval za garance, jak bude návrat kolegů do práce vypadat," uvedl.   Podle Nečase je základním předpokladem dohody širší dohoda vlády, nejde jen o návrh ministerstva. Do zdravotnictví nemůže přijít balík peněz ze státního rozpočtu, je nutné hledat zdroje uvnitř systému zdravotnictví. Podle ministra by měly pojišťovny v první fázi vzít peníze ze svých rezervních fondů, v další pak z navýšeného výběru zdravotního pojištění.   Podle Hegera by se peníze měly použít na růst mezd zdravotnických pracovníků, hlavně doktorů. Nečas ovšem po své schůzce s Engelem a prezidentem lékařské komory Milanem Kubkem poznamenal, že peníze by neměly jít jen do platů lékařů.   Kubek uvedl, že dvě miliardy by znamenaly navýšení hodinové mzdy o 15 až 50 korun. Podle ministra by tak stoupla roční hrubá mzda lékaře o 100.000 korun. Lékařské odbory žádají zvednutí příjmů na 1,5 až trojnásobek průměrného platu podle kvalifikace a praxe. Průměrná nominální mzda v Česku byla v loňském třetím čtvrtletí podle statistického úřadu 23.665 korun.   V odborářské protestní akci Děkujeme, odcházíme dalo výpověď asi 3800 z 20.000 nemocničních lékařů. To by ohrozilo chod některých nemocnic a podle záchranných služeb i jejich práci a přednemocniční péči. Svaz pacientů zase nesouhlasí s návrhem na rušení nemocničních lůžek, na kterém se ministr dohodl se zdravotními pojišťovnami. Podle představitelů svazu by to mohlo omezit dostupnost péče.   Lékaři dávali výpovědi k 31. prosinci, od 1. března už by nepřišli do práce. Vedení některých nemocnic začalo přijímat náhradu či snižovat počty personálu. Jinde ředitelé naznačili, že se nespokojení doktoři nemusejí vracet. Odbory chtějí záruku, že lékaři se budou moci vrátit.   "Ministerstvo není schopno zasahovat do zákoníku práce a ovlivnit osudy jednoho každého člověka ve zdravotnictví. Tu garanci bychom nemohli naplnit," reagoval Heger. Například ředitel jihlavské nemocnice Lukáš Velev oznámil, že všechny lékaře ve výpovědi vezme zpět. V liberecké nemocnici to tak ale patrně nebude. "Gynekologům však přeji šťastnou cestu na Západ," řekl Mladé frontě Dnes lékařský ředitel nemocnice Martin Zítek.   Nespokojená je po dnešku Česká asociace sester (ČAS). "Chceme požádat pana ministra o schůzku. Je nepřijatelné, aby se zapomnělo na sestry, které se snažily situaci stabilizovat a výpovědi nedávaly," řekla dnes ČTK šéfka ČAS Dana Jurásková.   Stínový ministr zdravotnictví David Rath (ČSSD) řekl, že dvě miliardy korun navíc na platy zdravotníků v nemocnicích nestačí. Nepokryjí podle něj ani schodky nemocnic a zdravotní pojišťovny navíc musí nemocnicím zvýšit měsíční zálohy, jinak by se dočkaly peněz až za rok při vyúčtování.   hš rot  