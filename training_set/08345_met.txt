 Chile zasáhlo silné zemětřesení, žádní zranění ani škody  Santiago de Chile 10. ledna (ČTK) - Střední Chile dnes zasáhlo zemětřesení o síle 5,9 stupňů Richterovy škály. Zatím nejsou hlášeny žádné škody ani oběti, ačkoliv otřes byl zaznamenán v oblasti, kterou loni v únoru postihlo ničivé zemětřesení. Oznámila to americká geologická služba USGS.   Úřady potvrdily, že zemětřesení nezpůsobilo žádné škody na infrastruktuře a nikdo neutrpěl újmu na zdraví. Zároveň vyloučily, že by bylo vyhlášeno varování před přívalovou vlnou cunami.   Ohnisko zemětřesení bylo lokalizováno v hloubce 25 kilometrů asi 80 kilometrů západně od města Talca, 350 kilometrů jihozápadně od chilské metropole Santiaga.   Zemětřesení o síle 8,8 stupně, jehož ohnisko bylo rovněž v Tichém oceánu, připravilo koncem loňského února o život na 500 lidí v oblasti města Concepción. Cunami vyvolaná mohutným otřesem zdevastovala několik vesnic na chilském pobřeží.   O zhruba 200 kilometrů jižněji leží Temuco, které s okolím zažilo zemětřesení začátkem ledna. Mělo sílu 6,9 stupně a narušilo dodávky elektřiny a telefonní spojení. Jinak si nevyžádalo žádné oběti ani škody.   hit hej  