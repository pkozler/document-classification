 Vizitky společností Letiště Praha a České aerolinie  --------------------    Ke zpravodajství: GRAFIKA   --------------------    Praha 19. ledna (ČTK) - Vizitky společností Letiště Praha a České aerolinie, které se podle rozhodnutí vlády spojí pod jedinou mateřskou společnost s názvem Český aeroholding:       Základní údaje o akciové společnosti Letiště Praha:   ---------------------------------------------------   Název: Letiště Praha, a.s. (od 1. prosince 2008, předtím státní podnik Správa Letiště Praha)   Charakteristika: veřejné civilní letiště pro vnitrostátní i mezinárodní provoz; používá jej okolo 50 aerolinií, které zajišťují pravidelné přímé spojení do více než stovky měst ve zhruba 50 zemích.   Lokalita: západní okraj města, deset kilometrů od centra   Zahájení provozu: 5. dubna 1937   Počet odbavených cestujících: 11,64 milionu (2009)   Počet vzletových a přistávacích drah: tři   Počet terminálů pro odbavení cestujících: tři   Počet terminálů pro odbavení nákladu: dva   Počet zaměstnanců: 2300 (listopad 2009)   Hospodářské výsledky: hospodaření letiště je dlouhodobě v kladných číslech, za rok 2010 firma očekává zisk před zdaněním zhruba na úrovni miliardy, což je stejné jako předloni.   Akcionáři: jediný akcionář Česká republika - ministerstvo financí   Základní kapitál: 25 miliard korun   Celková plocha: 1250 ha   Plánované rozšíření letiště: Letiště nyní připravuje výstavbu nové dráhy, s jejímž zprovozněním se počítá na rok 2014.   Zamýšlená privatizace letiště: Počátkem června 2008 schválila vláda Mirka Topolánka prodej letiště jako celku jedinému strategickému partnerovi. Loni v březnu sněmovna definitivně prosadila zákaz prodeje ruzyňského letiště, když přehlasovala prezidentem Václavem Klausem vetovaný zákon, který privatizaci zakazuje.     Základní údaje o akciové společnosti České aerolinie (ČSA):   -----------------------------------------------------------   Historie: ČSA jsou jednou z nejstarších dodnes fungujících leteckých společností v Evropě. Společnost byla založena jako Československé státní aerolinie 6. října 1923. Letecký provoz ČSA byl symbolicky zahájen 28. října 1923, první let se uskutečnil o den později na lince Praha - Bratislava. Zpočátku využívaly vojenské letiště v Praze - Kbelích, v roce 1937 se civilní letecká doprava přestěhovala na nové letiště v Praze - Ruzyni. Po rozdělení Československa se společnost Československé aerolinie v březnu 1995 přejmenovala na České aerolinie, ochranná známka ČSA i identifikační znak OK zůstaly zachovány. V dubnu 2001 se ČSA začlenily do letecké aliance Sky Team.   Charakteristika: Společnost je největším českým leteckým dopravcem. Hlavní činností ČSA je pravidelná osobní doprava. Kromě toho firma zajišťuje také nepravidelné lety pro cestovní kanceláře, přepravu nákladu a zboží. Společnost poskytuje i pozemní služby, jako je údržba letadel, výcvik posádek či prodej zboží. Firma má nově holdingové uspořádání, kdy se řada činností vyčlenila do samostatných dceřiných firem.   Letiště: Vedle domovského letiště v Praze - Ruzyni společnost v ČR využívá také letiště v Brně, Ostravě a Karlových Varech.   Destinace: V zimním letovém řádu 2010/11 ČSA nabízejí pravidelné spojení do 100 destinací ve 44 zemích světa, z toho v rámci vlastní sítě linky do 56 destinací v 37 zemích světa.   Letecký park: Podle www.csa.cz jej tvoří 50 letadel typu Airbus, Boeing a ATR; v posledních měsících loňského roku firma oznámila prodej několika letounů typu Boeing (v roce 2012 chce zcela odejít z boeingové flotily), naopak objednala letadla Airbus 320.   Počet zaměstnanců: V roce 2009 ČSA zaměstnávaly 4600 lidí, koncem loňského roku v celém holdingu pracovalo asi 3700 zaměstnanců a údajně firma chystala propouštění stovek zaměstnanců, z nichž někteří však přejdou pod Letiště Praha.   Akcionáři: Stát vlastní okolo 92 procent akcií firmy. Zbývající akcie vlastní hlavní město Praha a Česká pojišťovna.   Základní kapitál: 5,23 miliardy korun   Hospodářské výsledky: Hospodaření ČSA za rok 2010 zřejmě skončí díky prodeji majetku v zisku, ztráta z provozu ale bude činit stovky milionů korun. Za rok 2009 měly ČSA ztrátu téměř 3,8 miliardy korun. ČSA v posledních měsících roku 2010 prodaly majetek za zhruba dvě miliardy korun, z toho 1,3 miliardy dostaly od Letiště Praha za sídelní budovu APC a hangár F.   Zamýšlená privatizace ČSA: V lednu 2009 vláda zahájila prodej ČSA. Ve druhém kole výběrového řízení zůstalo pouze konsorcium Unimex a Travel Servis, které za aerolinie nabídlo miliardu korun s podmínkou, že vlastní jmění ČSA bude alespoň na nule (v pololetí bylo v minusu přes 700 milionů korun). Původně se očekával výnos z privatizace ČSA v rozmezí tří až pěti miliard korun. Vláda posléze rozhodla, že ČSA konsorciu neprodá.   sat rmi mha  