 Průmyslová produkce v listopadu zrychlila růst na 15,9 procenta  --------------------    Ke zpravodajství: GRAFIKA   --------------------    Praha 7. ledna (ČTK) - Průmyslová výroba loni v listopadu meziročně zrychlila růst na 15,9 procenta po říjnovém zvýšení o 6,9 procenta. V porovnání s předchozím měsícem byla po očištění od sezonních vlivů vyšší o dvě procenta, uvedl dnes Český statistický úřad. Hodnota nových zakázek meziročně vzrostla o 14,2 procenta.   Podle analytika Komerční banky Jana Vejmělka listopadový růst průmyslové výroby překonal i ta nejoptimističtější očekávání. Výborný výsledek naznačoval ve čtvrtek zveřejněný silný růst německých listopadových podnikových objednávek. "Právě oživení našich klíčových obchodních partnerů v čele s Německem stojí za tím, že průmyslová výroba roste již čtyři měsíce v řadě dvouciferným tempem. A jak naznačují statistiky objednávek, tento trend by se mohl ještě nějaký ten měsíc udržet," uvedl Vejmělek.   K meziročnímu růstu průmyslu přispěla hlavně výroba motorových vozidel s nárůstem o 23,8 procenta, výroba strojů a zařízení se zvýšením o 26,2 procenta a kovovýroba, která stoupla o 20,4 procenta. Naopak pokles zaznamenali statistici v odvětvích oděvů, kde se výroba snížila o 9,1 procenta. O 6,6 procenta klesla produkce koksu a rafinovaných ropných produktů a o jedno procento výroba nábytku.   Loňský listopad měl ve srovnání se stejným měsícem předchozího roku o jeden pracovní den více. Po očištění od vlivu počtu pracovních dnů tak produkce v průmyslu meziročně vzrostla o 13 procent.   Tržby z průmyslové činnosti byly v běžných cenách meziročně vyšší o 14,9 procenta a z přímého vývozu průmyslových podniků se zvýšily o 22,8 procenta. Jejich podíl na celkových tržbách průmyslových podniků přitom činil 49,5 procenta, uvedl ČSÚ.   ktp dvd  