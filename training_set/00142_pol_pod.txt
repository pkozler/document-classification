 ParlamentníListy: Buzková pomáhá kandidátovi na šéfa ČSSD Haškovi  Praha 4. ledna (ČTK) - Někdejší ministryně školství za ČSSD a nyní advokátka Petra Buzková se podle serveru  ParlamentníListy.cz  vrací do politiky. Server dnes napsal, že Buzková je poradkyní Michala Haška, jednoho ze dvou hlavních kandidátů na funkci předsedy ČSSD. Hašek serveru navíc řekl, že bude-li zvolen šéfem strany, počítá s tím, "že spolupráce s Buzkovou bude pokračovat v rámci ČSSD a Lidového domu". Buzková se k věci nevyjádřila.   Sociální demokraté budou volit předsedu a celé stranické vedení na sjezdu, který se sejde 18. a 19. března v Brně. Za hlavní favority volby jsou považováni Hašek a statutární místopředseda ČSSD Bohuslav Sobotka, který stranu z titulu své funkce vede od loňské rezignace Jiřího Paroubka. Tento politik oznámil demisi krátce po sněmovních volbách, které sice ČSSD vyhrála, ale s podstatně menším počtem hlasů, než předpokládala, a skončila v opozici.   "Petra Buzková je mojí poradkyní a spolupracovnicí. Veřejně ji takto představuji na probíhajících krajských konferencích ČSSD," řekl Hašek serveru. Prohlásil, že je rád, že se Buzková angažuje v předsjezdové diskuzi a podporuje jeho kandidaturu.   Server připomíná, že Buzková odešla z politiky v roce 2006. Předtím byla mimo jiné místopředsedkyní ČSSD (1990-1991, 1993-2000), poslankyní (1992-2004), místopředsedkyní Poslanecké sněmovny (1996-2002) a ministryní školství (2002-2006). Ve své době patřila mezi nejpopulárnější české politiky. Po odchodu z politiky nastoupila do advokátní kanceláře Vyroubal, Krajhanzl, Školout.   hš mkv  