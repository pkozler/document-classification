 Cisco Systems se chystá reorganizovat prodej na mladých trzích  Boston 5. května (ČTK) - Cisco Systems se chystá reorganizovat své aktivity na takzvaných mladých trzích, aby vyřešil jejich problém nepružné organizace prodeje. Podnik dnes také uvedl, že během rozsáhlých změn v následujících čtyřech měsících hodlá změnit i svou geografickou strukturu.   Skupina nyní pracuje ve čtyřech zeměpisných oblastech. Změní ale strukturu na tři regionální jednotky, a to na americké kontinenty, Evropu s Asií a Afriku s Blízkým východem. Výsledkem má být zjednodušení obchodní administrativy, která podniku bránila v rychlém rozhodování.   Technologický kolos vykázal v poslední době řadu znepokojivých výsledků. Nedávno proto oznámil, že se opět hodlá zaměřit na své hlavní aktivity, tedy prodej síťových technologií podnikům a dalším velkým organizacím.   Na mladých trzích hodlá Cisco stále podnikat. Místo práce v oddělené divizi budou ale prodejní síly na mladých trzích součástí lokální geografické jednotky.   Investoři na chystané změny reagovali vlažně a akcie Cisco Systems pak vzrostly jen o 0,1 procenta. Podle analytiků je možná načasování informace o plánech míněno jako prevence před další slabou čtvrtletní zprávou. Tu má firma zveřejnit příští středu.   "Musí to znamenat, že čtvrtletí není tak silné, jak chtěli, aby bylo," uvedla analytička Avian Securities Catharine Trebnicková. Reorganizaci přitom označila za dobrý první řez, napsala agentura Reuters.   pok mha  