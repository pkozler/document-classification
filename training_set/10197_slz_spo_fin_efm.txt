  Do 19:00 vydáme PROFIL s vizitkami firem KPMG, Dewey&amp;Le Boeuf a BBH, které budou radit držitelům dluhopisů Sazky.   ------------------------------    Držitelům dluhopisů Sazky budou radit KPMG, Dewey&amp;Le Boeuf a BBH  Praha 18. ledna (ČTK) - Vedení loterijní společnosti Sazka se na dnešním jednání s držiteli jejích dluhopisů dohodlo, že společnost KPMG bude finančním poradcem a kanceláře Dewey&amp;Le Boeuf a BBH právními poradci držitelů dluhopisů. Předmětem jednání byl další postup finanční restrukturalizace Sazky a kroky, které je třeba v tomto směru podniknout, uvedl bez dalších podrobností v tiskové zprávě mluvčí Sazky Zdeněk Zikmund.   Zástupci držitelů dluhopisů, kteří se jednání zúčastnili, se pro ČTK ke schůzce odmítli vyjádřit. Zikmund pouze dodal, že jednání budou v blízké době pokračovat. Sazka čelí problémům kvůli vysokým splátkám za výstavbu pražské O2 areny držitelům dluhopisů.   Podle informací Radiožurnálu si zástupci pětice zahraničních fondů a bank dnes měli od generálního ředitele Sazky Aleše Hušáka vyslechnout plán, jak firmu ozdravit. Konečné slovo by měla mít valná hromada držitelů dluhopisů na konci ledna.   Na jednání se údajně mělo mluvit i o novém klubu věřitelů Sazky, kde by podle ČRo měly být Česká spořitelna, Fortis, Citibank, Unicredit a J&amp;T banka, některé z nich ale dál půjčovat Sazce v insolvenčním řízení odmítají. "Klienta neopouštíme a podpoříme rozumný scénář pro stabilizaci jeho financí," řekla dnes ČTK mluvčí České spořitelny Klára Gajdušková bez bližších podrobností. Ostatní banky se nevyjádřily.   Podnikatel Radovan Vítek podal v pondělí návrh na insolvenční řízení se Sazkou. Vítek v návrhu tvrdí, že společnost je předlužená a navíc v platební neschopnosti. Sazka ale pohledávky Vítka neuznává a tvrdí, že není v insolvenční situaci. Předseda představenstva a generální ředitel Sazky Aleš Hušák v pondělí České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   jw vju  