 Turisté na Šumavě mohou letos využít dotované Zelené autobusy  Vimperk (Prachaticko) 20. června (ČTK) - Turisté se letos pošestnácté mohou vydat po Národním parku Šumava Zelenými autobusy, jež odlehčují chráněnému území od osobních aut. Loni najely 100.000 kilometrů a svezlo se s nimi na 130.000 pasažérů. Letos naposledy jejich zhruba dvoumilionové náklady na provoz dotuje tříletý projekt EU, řekl ČTK Josef Jiřička ze správy parku. O tom, kdo bude provoz zajišťovat a financovat příští rok, se jedná. V minulosti ho dotovaly Jihočeský a Plzeňský kraj dohromady 300.000 korunami.   Do přívěsů autobusů se vejde až 25 kol, návštěvník zaplatí za jeho přepravu 30 korun. Prostřednictvím autobusů se turisté mohou vydat na celkem šest tras. Nejvíc spojů bude vypraveno o letních prázdninách a část linek bude v provozu až do konce září.   Loni měli návštěvníci šumavského parku velký zájem nejen o samotnou přepravu, ale také o koupi takzvaného NP-Ticket. Pod tímto názvem se skrývá cenově výhodná jednodenní jízdenka, která usnadňuje přestupování. "Jízdenka je určena především rodinám s dětmi. Jedna dospělá osoba a dvě děti do šesti let, nebo jedno dítě do 15 let, může za 80 korun cestovat celý den a přestupovat téměř mezi všemi linkami," uvedl Jiřička. Loni si NP-Ticket koupilo téměř 5000 cestujících.   Správa NP a CHKO Šumava nabídla tyto jednodenní jízdenky majitelům regionálních hotelů a penzionů, aby je v případě zájmu mohli nabídnout hostům jako bonus. Oslovila na 80 místních ubytovatelů, ale zájem neprojevil ani jediný. V Bavorsku je od roku 2010 zavedena karta pro hosty s názvem GUTi. Host ji obdrží od svého ubytovatele, po dobu pobytu může pak v autobusech jezdit zdarma, a k tomu má další slevy na různé místní akce. V bavorském příhraničí se do tohoto programu zapojilo 13 obcí, a v každé z nich vždy všichni místní ubytovatelé, postěžoval si Jiřička.   Návštěvníci Šumavy se mohou prostřednictvím Zelených autobusů vydat na celkem šest tras, třeba z Kvildy nebo ze Sušice na Špičák, z Horské Kvildy na Bučinu anebo z Nové Pece na Jelení Vrchy a z Kvildy na Churáňov a zpět. Díky dalšímu spojení se zájemci dostanou až na bavorské hranice, kde mohou přestoupit v Železné Rudě na bavorskou lesní železnici Waldbahn i na autobusovou linku Finsterau-Bus, a to ze zastávky Bučina.   Tradičně jsou také vypravovány dva spoje cyklobusů z Českých Budějovic a Plzně do Kvildy, přes Zátoň a přes Špičák. Jízdní řád obdrží návštěvníci zdarma v informačních střediscích parku. Na webových stránkách  www.npsumava.cz  je pak k nahlédnutí i ke stažení jeho elektronická podoba.   mi hj  