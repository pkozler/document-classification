 Nečas slíbil peníze ušetřené reformou na platy zdravotníků  --------------------    Ke zpravodajství: FOTO/aktuality; AUDIO   Doplnili jsme nové informace ve 4. až 7. odstavci.   --------------------    Praha 14. ledna (ČTK) - Premiér Petr Nečas (ODS) slíbil peníze ušetřené reformou na platy zdravotníků. Řekl to novinářům po dnešním jednání s prezidentem České lékařské komory (ČLK) Milanem Kubkem, který potvrdil, že lékaři reformy podporují. Peníze na platy jsou podle šéfa lékařů ve zdravotnictví, není třeba je brát odjinud. Nečas potvrdil, že žádné peníze navíc do zdravotnictví nepůjdou.   Peníze lze podle Kubka získat především zrychlením revize cen léků a tím, že nebudou registrovány léky, které nemají doloženou lepší účinnost a přitom jsou velmi drahé. Dále je podle něj třeba mobilizovat peníze ze základních fondů pojišťoven.   "Odborová akce Děkujeme, odcházíme působí jako hráz naděje. Lékaři věří, že nastartuje reformu, která nezapomene ani na ně," uvedl Kubek s tím, že pokud se reforma neuskuteční, vlna exodu lékařů bude nevídaná.   Stavovská organizace sdružující 46.000 lékařů nemůže podle Kubka ovlivnit to, aby lékaři neodcházeli z nemocnic. To může podle něj jen vláda. Kubek podporuje požadavek odborářů, aby lékaři měli trojnásobek průměrného platu v zemi. Nyní mají kolem 50.000 korun i se službami a přesčasy, chtějí 70.000 základního platu.   Aktuálně chce odejít z nemocnic k 1. březnu téměř 4000 lékařů, v nemocnicích jich pracuje podle různých čísel statistiků 12.000 až 18.000. V některých krajích hrozí rozpad péče.   O situaci ve zdravotnictví jedná dnes ministr Leoš Heger (TOP 09) s hejtmany v Brně na zasedání Asociace krajů.   Kubek dnes představil Nečasovi také reformu podle návrhu ČLK. Je rozdělena do dvou fází - v první by krizový management měl získat ztracenou důvěru lékařů, tím i čas a podporu pro reformy. Rychlá úsporná opatření by přinesla zvýšení platů lékařů. V druhé fázi reformy podle návrhu ČLK by pak mělo postupně vzniknout stabilní a předvídatelné prostředí pro poskytování zdravotní péče.   rem nam mal  