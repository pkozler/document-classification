 Začal proces s návrhářem Gallianem, rozsudek za několik týdnů  --------------------    Ke zpravodajství: FOTO/aktuality   Ve 4., 5., 6. a posledním odstavci jsme doplnili Gallianovo přiznání závislosti na alkoholu aj., podrobnosti o jeho údajných výrocích a údaj o detoxikační kúře.   --------------------    Paříž 22. června (ČTK) - V Paříži dnes začal odložený soudní proces s britským módním tvůrcem Johnem Gallianem kvůli dvěma incidentům, při nichž se údajně dopustil antisemitských urážek. Proces má trvat asi tři hodiny a rozsudek by měl být vynesen za několik týdnů, napsala agentura AFP.   Padesátiletý bývalý umělecký ředitel pařížského módního salonu Dior přišel do soudní síně vedlejším vchodem, aby se vyhnul houfu čekajících novinářů. Síň je podle AFP zaplněna "jako ve velkých dnech".   Proti Gallianovi byly podány dvě žaloby, týkající se incidentů v říjnu loňského a v únoru letošního roku. Při obou Galliano údajně pronášel na adresu lidí ve svém okolí antisemitské výroky. Nejméně jednou to udělal v podnapilosti. Hrozí mu půl roku vězení a pokuta až 22.500 eur (asi 535.000 korun). Údajně se chce hájit zatemněním mysli v důsledku alkoholu a drog. Antisemitismus popírá.   V prvním vyjádření před soudem přiznal závislost na alkoholu, uspávacích prášcích a uklidňujícím léku valiu a řekl, že si moc dobře nevzpomíná, co se stalo, a že byl tehdy pod velkým pracovním tlakem a bral stále víc léků.   V procesu má svědčit pět svědků, kteří by měli potvrdit nebo vyvrátit, že Galliano žalovatelné výroky skutečně pronesl. Loni v říjnu prý v jedné pařížské kavárně jedné návštěvníci řekl, že je "zk... škaredá židovská děvka", letos v únoru v téže kavárně jiné ženě, že je "špinavý židovský ksicht", a jejího společníka údajně označil za "zk... asiatského bastarda".   Kromě toho v únoru britský bulvární list The Sun zveřejnil video, na němž Galliano uráží v baru lidi u vedlejšího stolu s použitím podobných výrazů a říká, že miluje Hitlera, za něhož "by vaše matky a vaši otcové skončili v plynu". Nahrávka je údajně z loňského 12. prosince.   Po skandálu, který vypukl po únorovém incidentu, dal Dior Gallianovi výpověď a později musil návrhář odejít i ze salonu, který sice nesl jeho jméno, ale který z 92 procent patří rovněž Dioru.   Proslulý salon se s Gallianem rozešel, přestože ten v něm pracoval 14 let a byl díky svým výtvorům v posledních letech jeho hlavním trumfem. Galliano od té doby ve světě módy nepůsobí. Podle svého advokáta se v USA podrobil dvouměsíční detoxikační kúře.   pz dr  