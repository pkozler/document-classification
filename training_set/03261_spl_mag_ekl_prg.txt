 Pražský Běh pro gorily má pomoci lidoopům ve volné přírodě  --------------------    Ke zpravodajství: AUDIO; FOTO ve Fotobance  ID foto:  P201005220219201 ,  P201005220219601 ,  P201005220218201    --------------------    Praha 12. května (ČTK) - Pomoci gorilám žijícím v Africe ve volné přírodě má Běh pro gorily, který se v Praze uskuteční 28. května. V maskách lidoopů poběží účastníci závodu od Pražského hradu na Staroměstské náměstí. Charitativní akce, kterou podporuje pražský magistrát i zoologická zahrada, se uskuteční již podruhé. Vylosovaní účastníci získají ceny včetně zájezdu do Mozambiku.   "Úkolem zoologických zahrad není jen ukazovat zvířata a poskytovat veřejnosti zábavu, ale také přispívat k ochraně ohrožených druhů zvířat. Běh pro gorily slouží k získání prostředků pro tento účel," řekl ČTK ředitel pražské zoo Miroslav Bobek. Získané peníze budou použity na nákup vybavení pro strážce rezervací v pralese a na vzdělávací materiály pro střední Afriku, kde žijí gorily nížinné.   Podle pořadatelů se trasa proti loňskému ročníku mírně prodlouží. Závodníci však nemusí asi čtyřkilometrovou vzdálenost absolvovat rychlým během. "Lidé mohou také jít, jet na koloběžkách a zúčastnit se mohou i maminky s kočárky. Jde hlavně o zábavu," řekla na tiskové konferenci moderátorka Lenny Trčková. Účastníci akce si budou moci pochutnat na banánovém občerstvení. Připravený je i hudební program.   Zúčastnit se akce mohou zájemci za startovné 300 a 500 korun; dostanou za ně také volné vstupenky do zoo. Na rychlosti dosažení cíle podle pořadatelů nezáleží; startovní čísla účastníků budou na závěr akce slosována a desítka výherců obdrží odměny.   Podle Matouše Rajmonta z agentury Hera je cílem akce vybrat co nejvíce peněz. Rajmont upozornil, že se podobné "závody" pořádají v Londýně, Amsterodamu, Los Angeles či Vancouveru. V Praze se loni vybralo přes 190.000 korun.   Přestože jsou gorily chráněny zákonem, běžně jsou v Africe terčem pytláků. Kvůli těžbě dřeva se navíc zmenšuje plocha lesů, v nichž žijí. Podle odhadů je jich ve volné přírodě nanejvýš 200.000 a ochránci přírody se obávají jejich vyhubení do 20 let.   Podle Bobka budou získané prostředky použity na nákup fotoaparátů, satelitní techniky i stanů pro strážce pralesa a na výrobu knížek o gorilách. Akce má prý v Praze podporu mimo jiné díky popularitě pražských goril, mezi nimiž jsou "celebrity" jako Moja, Kijivu či Richard. "Pražské gorily pomáhají volně žijícím příbuzným tím, že jsou hrdiny knížek, které dostávají děti ve střední Africe. Učí se z nich poznání, že gorily jsou jedineční tvorové a že tropický deštný prales má velkou hodnotu pro celý svět a zejména pro tamní obyvatele," zdůraznil.       Běh pro gorily lidé v Praze vnímají podle pořadatelů jako happening a zábavu. "Účastníci závodu se baví mimo jiné tím, jak reagují turisté na zástup lidí v gorilích maskách," uvedl Bobek. Podle náměstka primátora Ivana Kabického vyrazí do pražských ulici i "gorilí tým" z magistrátu.   Pořadatelé očekávají, že by letos mohlo běžet kolem 500 lidí. Žádné omezení dopravy se v souvislosti s během nechystá. Další informace jsou na webové stránce  www.behprogorily.cz .   Alexandra Malachovská jnd  