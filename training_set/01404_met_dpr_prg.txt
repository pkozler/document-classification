 Mrznoucí srážky vytvořily v Praze ze silnic a chodníků kluziště  Doplnili jsme informace od policie ve 2. a 3. odstavci, další informace ve 4. odstavci.   --------------------    Praha 7. ledna (ČTK) - Namrzající déšť proměnil silnice a chodníky v Praze v kluziště. Všechny posypové vozy vyjely do ulic už ve čtvrtek večer, hlavní tahy v metropoli tak byly dnes ráno s opatrností sjízdné. Hůře na tom byly chodníky. Posypem byly ošetřeny v centru, horší situace byla v okrajových částech města. Chodci by měli být zvláště opatrní, řekl ČTK mluvčí Technické správy komunikací (TSK) Tomáš Mrázek.   Přes veškeré výstrahy meteorologů počasí řidiče překvapilo. Zvlášť ve čtvrtek večer policisté v Praze zaznamenali několik desítek drobných nehod. "Docházelo ke značným komplikacím v dopravě, neúměrně narostl počet dopravních nehod," řekla mluvčí policie Eva Miklíková. Jen od 19:00 do 21:00 řešila policie více než 60 kolizí, další přibývaly až do půlnoci. Dnes ráno byla situace v centru o poznání klidnější. Problémy ale přetrvávaly v okrajových částech, menších uličkách, na sídlištích.   Policisté posílili hlídky v ulicích a apelují na všechny řidiče, aby zvážili cestu vozidlem, a pokud mohou, aby raději využili městskou hromadnou dopravu.   Na komunikace v Praze vyjelo 130 sypačů, od časných ranních hodin jsou v terénu stovky lidí, kteří se snaží inertním posypem ošetřit chodníky. Mrázek zdůraznil, že pracovníci TSK mohou při ošetřování chodníků používat pouze inertní materiál, který patrně nebude tak účinný, jako kdyby mohli použít klasickou sůl.   Český hydrometeorologický ústav varuje, že až do pondělí budou nejvyšší denní teploty stoupat k pěti stupňům Celsia, v noci však bude rtuť teploměru kolem bodu mrazu. Tající sníh tak může namrzat a spolu s mrznoucími srážkami vytvořit kluzkou vrstvu. Největší výskyt ledovky se očekává v noci v sobotu a neděli.   jhr rot  