 Američané prý bin Ládinovo tělo svrhli do moře  --------------------    Ke zpravodajství: FOTO/aktuality; AUDIO; VIDEO; GRAFIKA; PROFIL   Doplnili jsme spekulace amerických televizí Fox News a ABC o uložení těla.   --------------------    Washington 2. května (ČTK) - Tělo teroristy Usámy bin Ládina bylo svrženo do moře. Oznámila to stanice CNN, která citovala nejmenovaný americký zdroj. USA chtěly podle agentury AP vyhovět islámské tradici, která velí pohřbít mrtvého co nejdřív. Bin Ládina zabilo při noční operaci americké komando severně od Islámábádu. Tělo bylo dle listu The New York Times nejdřív přepraveno z Pákistánu do Afghánistánu.   Stanice Fox News předtím oznámila, že USA nebudou chtít bránit pohřbení těla podle muslimské tradice. Podle jejích zdrojů se připravoval převoz těla do bin Ládinova rodiště, Saúdské Arábie. Fox News tvrdila, že zatím jsou ostatky na jedné z amerických vojenských základen v Afghánistánu. Saúdská Arábie bin Ládinovi odňala své občanství před 20 lety za jeho teroristické aktivity.   Americká stanice ABC sdělila, že se USA chtějí vyhnout tomu, aby se z místa bin Ládinova hrobu stalo poutní místo teroristů. Proto prý bylo rozhodnuto hodit bin Ládina do moře. "Chceme, aby s ním bylo naloženo v souladu s islámskou tradicí. Bereme to vážně a bude s ním naloženo náležitým způsobem," citovala ABC svůj zdroj z americké vlády.   Podle islámu by měli tělo omýt muslimové a pak ho co nejdřív pohřbít, většinou ještě před další denní modlitbou. Muslimové se modlí pětkrát denně. Za určitých okolností, například je-li třeba provést pitvu, může být tělo do hrobu uloženo později.   USA ujistily, že bin Ládin byl jednoznačně identifikován.   sva str  