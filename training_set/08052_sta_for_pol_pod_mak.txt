 Sněmovní výbor přerušil jednání o novele týkající se bydlení  Praha 12. ledna (ČTK) - Sněmovní ústavně právní výbor dnes přerušil jednání o vládní novele občanského zákoníku, která má změnit paragrafy týkající se bydlení. Sociální demokraté neuspěli s návrhem, aby se předloha týkala jen určení nájemného po ukončení jeho deregulace a přechodu nájmu bytů. Své představy o předloze předneslo Sdružení majitelů domů. Výbor se bude novelou dál zabývat začátkem února.   Opoziční sociální demokraté poukazovali na to, že bydlení bude celkově řešit nový občanský zákoník. "Proč se pouštět do debat. Neměňme teď něco, co budeme za dva, za tři roky zase měnit," uvedl Stanislav Křeček (ČSSD). Jeho návrh, aby výbor doporučil sněmovně schválit jen ustanovení o soudních sporech o výši nájemného po ukončení deregulace a o omezení přechodu nájmu bytu na dva roky, ale výbor nepřijal. Zástupci ministerstva pro místní rozvoj trvali na celé novele.   Tomislav Šimeček za vlastníky domů vládní návrh pochválil, podle něho ale není úplný. Sdružení majitelů například žádá, aby byla v novele zcela vypuštěna nutnost poskytnout nájemníkům při výpovědi z nájmu bytovou náhradu. Zákon by měl podle vlastníků také například zvýšit tlak na nájemce a nájemníky, aby se na nájemném dohodli.   Vládní předloha také mimo jiné stanoví nájemci povinnost hlásit počet lidí v bytě a více údajů o nich. Pronajímatel by měl právo požadovat, aby v bytě žil jen počet osob přiměřený jeho velikosti. Zrušeny by prakticky byly služební byty.   Novela předpokládá, že pokud se po ukončení regulace pronajímatel s nájemníkem nedohodnou na výši nájemného, budou se moci obrátit na soud se žádostí o určení nájemného v místě a čase obvyklého. Ministerstvo k tomu připravuje cenové mapy.   S loňským rokem skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude k 31. prosinci 2012.   Návrh zcela nového občanského zákoníku nyní prochází připomínkovým řízením. Zcela hotový má být asi v roce 2014.   mbc dvd  