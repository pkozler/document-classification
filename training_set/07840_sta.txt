 Výkon stavebnictví hradeckého kraje do září klesl o šest pct  Hradec Králové 16. ledna (ČTK) - Výkony největších stavebních firem v Královéhradeckém kraji za devět měsíců loňského roku meziročně klesly o šest procent na 3,18 miliardy korun. Sledovaných 37 firem s více než 50 zaměstnanci do září propustilo sedm procent lidí. Celkem firmy v kraji v průměru zaměstnávaly 3771 osob. Vyplývá to z předběžných údajů Českého statistického úřadu.   V celé zemi stavební výroba v prvním třech čtvrtletích roku 2010 klesla o osm procent na 132 miliard korun. S výjimkou Prahy, Jihočeského, Karlovarského, Pardubického a Zlínského kraje utrpěly propad všechny české a moravské regiony. Počet zaměstnanců stavební firmy snížily v deseti krajích.   Pokles v hradeckém kraji do září postihl pozemní i inženýrské stavitelství. Pozemní stavitelství snížilo výkony o pět procent na 1,9 miliardy korun, inženýrské stavitelství se propadlo o devět procent na 1,3 miliardy korun.   Celkově stavebnictví v hradeckém kraji výkony největších firem stojí na zadních příčkách republikového srovnání. Vyšší absolutní výrobu než hradecký kraj do září vykázalo 11 krajů. V hradeckém kraji totiž není žádná velká firma, která by stavěla dálnice, metro či jiné obří stavby v zemi. Suverénně vedly firmy se sídlem v Praze, které do září utržily téměř 54 miliard korun.   Výrazně pod celorepublikovým průměrem má stavebnictví hradeckého kraje i mzdy. V prvních devíti měsících loňského roku mzdy u statistiky sledovaných firem vzrostly procento na průměrných 22.615 korun. V celé zemi mzdy ve stavebnictví vzrostly o tři procenta na 27.436 korun.   Zdeněk Rychtera jw  