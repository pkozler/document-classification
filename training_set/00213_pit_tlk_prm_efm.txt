 Honeywell koupí EMS Technologies za téměř půl miliardy USD  New York 13. června (ČTK) - Americký průmyslový konglomerát Honeywell International koupí společnost EMS Technologies za téměř půl miliardy dolarů. Honeywell tak hodlá posílit svou pozici na trhu mobilních a satelitních komunikací. Oznámil to v dnešní zprávě.   Cena 33 dolarů na akcii představuje proti páteční závěrečné ceně emise EMS prémii 33 procent navíc. Celkem jde o 491 milionů dolarů (8,2 miliardy Kč). Proti ceně emise z 18. dubna, než Honeywell zveřejnil svůj záměr zpracovat v případě EMS strategickou analýzu, jde o příplatek 59 procent. Podle analytiků tak není navržená koupě pro Honeywell laciná.   Podmínky dohody schválila představenstva obou společností a Honeywell podle ní spustí odkup akcií EMS během deseti pracovních dnů. Podle počtu všech akcií EMS na volném trhu by cena transakce byla 506 milionů dolarů.   EMS začala hledat nového majitele sama pod tlakem nespokojeného investora MMI Investments LP, který v ní drží 7,8 procenta. EMS tak newyorskému fondu nabídla, že se do prodeje jejích akcií může zapojit také.   "Není to levná akvizice, jaká by se případně dala očekávat u firmy ve vyspělých technologiích nebo elektronice," míní analytik RBC Capital Markets Robert Stallard. Podle něj by se investoři mohli obávat, že Honeywell ve snaze uplatnit přebytečný kapitál platí vysokou cenu.   EMS je relativně malý podnik, jeho aktivity ale sahají na trhy pro rozmanité koncové zákazníky. Firma vyrábí kapesní počítače pro logistiku, ale i zařízení pro satelitní leteckou komunikaci, která využijí klienti také v kosmickém prostoru a vojenské obraně, napsala agentura Reuters.     pok jw  