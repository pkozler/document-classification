 ČSÚ: Průmyslová výroba v květnu prudce zrychlila růst na 15,2 pct  --------------------    Ke zpravodajství: GRAFIKA   Doplnili jsme komentář analytika ve 2. odstavci   --------------------    Praha 8. července (ČTK) - Průmyslová výroba v Česku v květnu meziročně prudce zrychlila růst na 15,2 procenta po dubnovém zvýšení o 4,7 procenta. Po očištění od vlivu počtu pracovních dnů průmyslová výroba vzrostla v květnu meziročně o 12,6 procenta, meziměsíčně byla produkce po očištění od sezonních vlivů vyšší o 2,7 procenta. Oznámil to dnes Český statistický úřad. Hodnota nových zakázek v květnu meziročně vzrostla o 5,2 procenta.   "Šanci na lepší výsledek průmyslu již ve čtvrtek naznačilo zveřejnění překvapivě dobrého výsledku obchodní bilance za květen, nicméně tempo růstu přestřelilo i ty neoptimističtější odhady, řekl ČTK analytik Raiffeisenbank Michal Brožka. Na toto pozitivní překvapení by podle něj peněžní trh mohl reagovat mírným zvýšením očekávání na růst úrokových sazeb a lehce posílit by mohla i česká koruna.     K meziročnímu růstu průmyslové produkce nejvíce přispěla výroba motorových vozidel, přívěsů a návěsů, a to o 29,9 procenta. Výroba strojů a zařízení vzrostla o 22,7 procenta a výroba elektrických zařízení o 25,7 procenta.   Nejvíce průmyslová produkce naopak klesla ve výrobě počítačů, elektronických a optických přístrojů a zařízení, a to o 9,5 procenta. Výroba potravinářských výrobků se snížila o 2,8 procenta a výroba nábytku o 4,8 procenta.   Tržby z průmyslové činnosti v běžných cenách se v květnu meziročně zvýšily o 13,9 procenta. Tržby z přímého vývozu průmyslových podniků se zvýšily o 21,8 procenta. Domácí tržby, které zahrnují i nepřímý vývoz prostřednictvím neprůmyslových podniků, vzrostly o 6,9 procenta.   Nové zakázky ze zahraničí meziročně vzrostly o 10,8 procenta, zatímco tuzemské nové zakázky klesly o 3,9 procenta. K meziročnímu růstu nových zakázek celkem nejvíce přispěla odvětví výroba motorových vozidel, přívěsů a návěsů, a to o devět procent. Výroba strojů a zařízení stoupla o 18,2 procenta a výroba základních kovů a hutní zpracování kovů stouplo o 17,1 procenta.   Nové zakázky v květnu meziročně klesly o 28,7 procenta v odvětví výroby počítačů, elektronických a optických přístrojů a zařízení. Ve výrobě papíru a výrobků z papíru se snížily o 2,3 procenta.   Průměrný počet zaměstnanců v průmyslových podnicích s 50 a více zaměstnanci se v květnu meziročně zvýšil o 3,7 procenta. Průměrná měsíční nominální mzda těchto zaměstnanců meziročně vzrostla o šest procent a činila 26.570 Kč.   Průmyslová produkce podle údajů Eurostatu v zemích Evropské unie v letošním dubnu po očištění od vlivu počtu pracovních dnů meziročně vzrostla o 4,7 procenta.   vrk fd mha  