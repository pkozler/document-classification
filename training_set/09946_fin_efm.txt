 Raiffeisenbank zvýšila loni objem nových hypoték o dvě pětiny  Praha 6. ledna (ČTK) - Raiffeisenbank, která patří ke středně velkým tuzemským bankám, zvýšila loni objem nově poskytnutých hypoték meziročně o 40 procent na 13,95 miliardy korun. Celkem poskytla 8034 nových hypotečních úvěrů. Banka o tom dnes informovala ČTK v tiskové zprávě. Celkově české banky podle dnešních odhadů Hypoteční banky poskytly loni hypotéky za 82 miliard korun, což je meziroční nárůst o desetinu.   "K nárůstu zájmu přispělo především několikeré snížení úrokových sazeb, hypotéky jsou aktuálně nejlevnější za posledních několik let a nevidíme žádný ekonomický důvod k dalšímu poklesu sazeb," uvedl produktový manažer Raiffeisenbank Jan Bureš. V letošním roce počítá jen s velmi pozvolným růstem objemu hypoték v řádu jednotek procent.   Loni Raiffeisenbank zaznamenala i nárůst průměrné výše úvěru, která za celý rok dosáhla 1,74 milionu korun. Byla tak přibližně o desetinu vyšší než o rok dřív.   Největší zájem měli klienti podle banky o tříleté fixace úrokové sazby. "Zatímco v roce 2009 volila tříletou fixaci zhruba polovina klientů, v roce 2010 to byly už tři čtvrtiny klientů," uvedl mluvčí banky Tomáš Kofroň. Na trhu se rovněž podle něj zabydlely hypotéky s plovoucí úrokovou sazbou, která se mění podle mezibankovních sazeb na trhu. Tento typ úvěru loni volilo 15 procent všech žadatelů o hypotéku.   Lidé nejčastěji podle Raiffeisenbank využívají hypotéku na koupi nemovitosti, k tomu použilo hypotéku 37 procent žadatelů. Následují úvěry na výstavbu a rekonstrukci s 25 procenty, stejný byl podíl úvěrů na refinancování. Typickým zájemcem o hypotéku Raiffeisenbank je muž ve věku od 35 do 40 let.   sos dvd  