 Velitel konžské armády obviněn z podílu na hromadném znásilňování  Nairobi 19. ledna (ČTK) - Jeden z armádních velitelů v Kongu byl obviněn z podílu na nedávném hromadném znásilňování v provincii Jižní Kivu. Podplukovník Kibibi Mutware vedl podle obžaloby vojáky, kteří ve městě Fizi začátkem ledna znásilnili více než 50 žen. Kibibi obvinění popírá a tvrdí, že vojáci neuposlechli jeho rozkazy, píše dnes server BBC.   Příčinou násilností byla obyčejná hádka dvou mužů o ženu. Přímo před místní nemocnicí byl při ní zlynčován a zabit jeden z vojáků Kibibiho posádky. Vojáci poté při odvetném útoku rabovali domy a znásilnili desítky žen.   Podle mezinárodní organizace Lékaři bez hranic bylo doposud ošetřeno 51 znásilněných žen. Server BBC ale uvedl, že skutečný počet může být ještě vyšší, protože znásilněné ženy obvykle raději zatají, že byly zneužity, aby se vyhnuly společenskému vyloučení.   Drancování podle svědků nařídil přímo podplukovník Kibibi, který svým mužům prý řekl, aby pomstili zabitého vojáka. Ke stejnému závěru dospěla také zpráva vyšetřovatelů OSN. Kibibi obvinění popírá a tvrdí, že vojáci porušili jeho rozkaz, podle kterého prý měli zůstat v táboře.   Mluvčí konžské armády pro operace v Jižním Kivu potvrdil, že se na znásilňování podíleli vládní vojáci, slíbil ale, že všichni viníci budou náležitě potrestáni. Kibibiho jednotka se na základě mírových dohod skládá z bývalých povstalců, kteří pocházejí z několika rwandských etnik. Město Fizi se nachází v oblasti, kde spolu žijí místní kmeny a rwandské etnické skupiny ve stálém napětí.   Sexuální násilí patří v Kongu k rozšířeným zločinům. K jedněm z nejhorších případů patří drancování východokonžského města Luvungi, při kterém bylo na přelomu července a srpna minulého roku systematicky sexuálně zneužito téměř 300 žen a nezletilých děvčat, ale také několik mužů a chlapců.   drk hej  