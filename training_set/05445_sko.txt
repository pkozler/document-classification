 Ostravská univerzita bude ve Švýcarsku vyučovat fyzioterapii  Ostrava 31. května (ČTK) - Několik desítek studentů švýcarské Univerzity L.U.de.S. Lugano-Pazzalo se od září stane studenty Lékařské fakulty Ostravské univerzity (OU). Ta ve Švýcarsku pomohla ke vzniku pracoviště Centra fyzioterapie a získala akreditaci studijního oboru fyzioterapie v italštině. Informovala o tom mluvčí OU Eva Kijonková.   "Spolupráce bude velmi úzká. Naši pedagogové budou na pracoviště jezdit a výuku nejen dozorovat, ale i zasedat v přijímací i státnicové komisi," uvedla proděkanka pro studium a celoživotní vzdělávání ostravské Lékařské fakulty Ivona Závacká. Dodala, že diplom, platný v celé Evropské unii, dostanou absolventi z Česka.   Mluvčí OU řekla, že po úspěšném složení přijímacích zkoušek škola pro akademický rok 2011/2012 přijme 50 až 60 italsky mluvících studentů. "Italština je pro tamní univerzitu důležitá. Lugano leží na hranicích Švýcarska s Itálií a je oblíbeným místem pro studia Švýcarů i Italů," řekla Kijonková.   Přípravy detašovaného pracoviště trvaly oběma vysokým školám rok. Závacká uvedla, že po fyzioterapeutech je všude v Evropě stále velký hlad. "Švýcarští i italští kolegové ostravských akademiků proto tento krok přivítali s nadšením," uvedla proděkanka.   Ostravská univerzita si podle Kijonkové slibuje, že se rozšíří její mezinárodní spolupráce v oblasti výuky i vědeckovýzkumné činnosti. Švýcarská škola si zase zpestří nabídku oboru a uspokojí poptávku po žádaném studiu. "O navázání podobného typu spolupráce rovněž usilují partneři z Itálie, konkrétně z oblasti Říma a z jihu Itálie," řekla Kijonková.   Uvedla, že celý projekt vznikl díky rektorovi OU Jiřímu Močkořovi, který spolupráci se švýcarskou univerzitou navázal před dvěma lety při projektu Double Diploma.   vpl jpt  