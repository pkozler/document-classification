 Norka Flatlandová poprvé vyhrála závod SP biatlonistek  Oberhof (Německo) 8. ledna (ČTK) - Dnešní sprint Světového poháru biatlonistek v německém Oberhofu vyhrála Norka Ann Kristin Flatlandová a připsala si první vítězství v kariéře. Z českých reprezentantek bodovala na trati dlouhé 7,5 km pouze Veronika Vítková na 32. místě.   Osmadvacetiletá Flatlandová, jejímž dosavadním nejlepším umístěním byly dvě třetí příčky, na střelnici chybovala jen jednou a domácí Magdalenu Neunerovou porazila o 5,7 vteřiny. Třetí místo obsadila se ztrátou patnácti sekund další německá reprezentantka Andrea Henkelová.   Vítková dojela do cíle na 32. místě, dvě minuty a 15 sekund za Flatlandovou. Další české biatlonistky se do první čtyřicítky nevešly. Lea Johanidesová obsadila 50. místo, o deset příček za ní skončila Barbora Tomešová a Zdeňka Vejnarová doběhla na 73. pozici.   pam nkr  