 Vláda asi odmítne návrh, aby obce měly podíl z daní od elektráren  Praha 18. ledna (ČTK) - Vláda se asi postaví proti senátnímu návrhu, podle něhož by obce a kraje by dostávaly podíl z daní, které odvádějí jaderné a tepelné elektrárny na jejich území. Vyplývá to z předkládací zprávy na vládním  webu , podle níž by návrh novely zákona o rozpočtovém určení daní fakticky znamenal platbu ze státního rozpočtu ve výši přes půl miliardy korun. Vláda bude o novele jednat ve středu. Její stanovisko bude pouze doporučením pro sněmovnu, která o osudu předlohy rozhodne.   Novela podle zprávy neřeší způsob a lhůty převodů finančních prostředků na kraje a obce. Návrhu chybí analýza současných možností obcí a krajů získat dotační prostředky v návaznosti na existenci elektrárny na jejich území. Opomíjí příjem obcí z výnosu daně z nemovitostí.   Proti novele se postavila především ministerstva průmyslu a obchodu i financí, podle nichž je návrh nesystémový. "Zcela odlišně stanoví podíl dotčených krajů a obcí na výnosu daně z elektřiny v závislosti na množství vyrobené elektřiny v předminulém roce, přičemž příjmy krajů a obcí z výnosu daní jsou podle platné právní úpravy stanoveny procentními podíly na průběžném inkasu daní," uvádí se ve zprávě.   Novela má podle jejích předkladatelů zajistit krajům a zhruba dvěma stovkám obcí stabilní a zákonem zaručený příjem. Nebyly by závislé na nahodilých a nenárokových příspěvcích od elektrárenských společností. Podíl na daních by krajům a obcím podle tvůrců předlohy kompenzoval omezení v jejich rozvoji, které musí kvůli elektrárnám strpět.   Kraje, na jejichž území elektrárny jsou, by podle novely měly dostávat šest korun z každé megawatthodiny. Obce v okolí elektráren by měly nárok na 1,50 Kč ze stejného množství elektřiny. Další příspěvek by měly dostávat obce v havarijním pásmu elektráren. Půlmiliardový dopad na státní rozpočet podle iniciátora novely Vítězslava Jonáše (ODS) představuje zhruba polovinu ročního výnosu daně z elektřiny, která byla zavedena v roce 2008.   Obdobnou senátní předlohu, připravenou předloni v prosinci, odmítla tehdejší vláda Jana Fischera a sněmovna ji v předvolebním složení už neprojednala. Také podle Fischerovy vlády návrh fakticky zaváděl jen další platbu ze státního rozpočtu a byl nepřímou novelou zákona o podnikání v energetice, když ukládal povinnosti elektrárenským společnostem.   mhm dvd  