 Zisk německé Commerzbank ve čtvrtletí stoupl o 41 procent  Frankfurt 2. května (ČTK) - Čistý zisk německé Commerzbank stoupl v prvním čtvrtletí letošního roku na jednu miliardu eur (24,2 miliardy Kč) z loňských srovnatelných 708 milionů eur. Ke zlepšení výsledků přispěl pokles rezerv na ztrátové úvěry. Informovala o tom banka ve svém prohlášení.   Pozitivní výsledky hospodaření zaznamenaly všechny segmenty podnikání. Provozní zisk činil 1,1 miliardy eur, a překonal tak odhady analytiků dotazovaných agenturou Reuters, kteří čekali zisk 890 milionů eur. Banka se v Německu soustředí na středně velké společnosti, které nyní po globální ekonomické krizi zažívají vysoký růst poptávky.   Commerzbank dodala, že její rezervy na ztrátové úvěry ve srovnání s loňským rokem prudce klesly na 320 milionů eur a hrubé příjmy činily 3,6 miliardy eur. Detailnější výsledky banka poskytne až v pátek.   Commerzbank byla největším příjemcem peněz ze záchranného fondu a stát v ní drží podíl 25 procent. Minulý měsíc banka oznámila, že chce do června splatit většinu ze státní pomoci, kterou získala, napsaly agentury AP a Reuters.   Na českém trhu je Commerzbank od roku 1992, orientuje se zde především na velké a střední podniky. Od listopadu 2007 působí v tuzemsku také nízkonákladová mBank, která patří do stejné finanční skupiny.   irl vju  