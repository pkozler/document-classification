 Německá vláda schválila nová opatření na podporu elektromobilů  Berlín 18. května (ČTK) - Německá vláda dnes schválila nová opatření na podporu elektromobilů, která zahrnují například rozšíření daňových úlev a poskytnutí dalších peněz na výzkum a vývoj. Kancléřka Angela Merkelová nicméně odmítla zavedení finančního příspěvku na nákup elektromobilů. Informovala o tom agentura DPA.   Vláda hodlá prodloužit osvobození elektromobilů od daně na motorová vozidla z pěti na deset let. Plánuje rovněž budování parkovacích míst vyhrazených pro elektromobily. Do roku 2013 chce vynaložit další miliardu eur (24,5 miliardy Kč) na podporu výzkumu a vývoje v oblasti elektromobilů.   Merkelová v pondělí uvedla, že Německo se díky státní pomoci hodlá stát v oblasti elektromobilů světovou jedničkou. Potvrdila rovněž plán, podle kterého by měl do roku 2020 po německých silnicích jezdit milion elektromobilů.   Do roku 2030 by se měl počet elektromobilů v Německu vyšplhat dokonce na šest milionů. V současnosti přitom v této zemi jezdí pouze zhruba 2300 elektromobilů, napsala agentura DPA.   pmh dvd  