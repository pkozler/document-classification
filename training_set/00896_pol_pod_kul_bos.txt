 Petici proti rušení Českého centra v Košicích podepsalo 1800 lidí  Bratislava/Praha 18. ledna (ČTK) - Petici proti zrušení Českého centra ve východoslovenských Košicích, které by mělo pro škrty ve státním rozpočtu ukončit činnost koncem února, podepsalo 1800 Slováků. Společně se žádostí o zachování centra ji zaslali českému ministrovi zahraničí Karlu Schwarzenbergovi, který na ni zatím prý nereagoval. ČTK o tom informovala předsedkyně občanského sdružení Český spolek v Košicích Dagmar Takácsová.   Petice ale už nic nezmůže. Mluvčí pražské centrály center Jiří Rosenkranz dnes ČTK řekl, že rozhodnutí o zrušení je definitivní. "V tuto chvíli nejde nic dělat, jakkoli nás mrzí, že musíme pobočku zrušit," uvedl.   Síť 24 Českých center, které ve světě reprezentují stát, spadají pod ministerstvo zahraničí. Koncem příštího měsíce kromě košické pobočky skončí také centrum v Buenos Aires, čímž se má ušetřit přes 5,5 milionu korun. Činnost košické pobočky má převzít České centrum v Bratislavě.   To se však nelíbí členům košického Českého spolku, jehož členy jsou například obyvatelé Slovenska hlásící se k českému původu. "Košice a východ Slovenska mají k české kultuře velký vztah, žije tu početná česká komunita, slovenské děti a mládež přestávají češtině rozumět a České centrum svými programy pro tuto věkovou skupinu výrazně pomáhalo srozumitelnost udržet," uvedla Takácsová.   Posláním Českých center je rozvíjet dialog se zahraniční veřejností v kultuře, vzdělávání, obchodu a turismu, a spoluvytvářet tak image České republiky jako moderní a dynamické země. V roce 2009 centra zorganizovala přes 3000 akcí pro 3,5 milionu diváků.   prl lp mik  