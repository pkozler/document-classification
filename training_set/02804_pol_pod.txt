 HN: Za Langrova vedení dalo vnitro zakázku jeho známému  Praha 11. ledna (ČTK) - Společnost Dočista získala v roce 2008 od ministerstva vnitra (MV) zakázku v hodnotě 54 milionů korun na praní uniforem bez výběrového řízení. Od ministerstva si také za 5000 korun měsíčně pronajala areál kolínské prádelny, podle znalců měl však nájem činit aspoň 210.000 korun. Píšou to dnešní Hospodářské noviny. Firma Dočista patřila známému tehdejšího ministra vnitra Ivana Langera (ODS) Tomáši Paclíkovi. Ten tvrdí, že zakázku získal v řádné veřejné soutěži.   Na podezřelou smlouvu podle HN upozornil forenzní audit, který vloni v říjnu zadalo nové vedení ministerstva vnitra.   "Smlouva na praní prádla byla podepsána bez vypsání veřejné zakázky, navíc byla uzavřena s nevhodným subjektem bez odpovídajících referencí," konstatovali ve zprávě auditoři ze společnosti Ernest &amp; Young. Paclíkova firma Dočista vznikla v lednu 2008, o dva měsíce později už s Langerovým vnitrem uzavřela smlouvu. Živnostenské oprávnění na praní prádla si zapsala až v den podepsání kontraktu.   Podle listu se Langer a Paclík dobře znají z Olomouce. Už od konce devadesátých let si Paclík pronajímá v Langerově olomouckém domě prostory pro svou firmu na daňové poradenství, oba se také například stali kmotry monografie jednoho z olomouckých výtvarníků.   Paclík přesto tvrdí, že zakázku získal v řádné veřejné soutěži. Původně chtěl prý především koupit budovu ministerské prádelny, ale nakonec musel převzít provoz i s nájmem.   "My jsme akceptovali podmínky, které vyhlásilo ministerstvo. Ale to nebyla naše chyba, to byla chyba těch, co to vyhlašovali," reagoval. Popřel však, že by řízení organizoval Langer, vyloučil také, že by mu známost s exministrem pomohla.   Odprodej prádelny však skutečně nařídil přímo Langer. "Byl pokyn od ministra Langera, že se všechny věci jako prádelny a cukrárny mají zrušit, dát pryč," řekl Oldřich Vytiska, bývalý šéf ministerské organizace, s níž Paclík podepisoval smlouvu. "Bylo to strašně narychlo."   Langer na konkrétní otázky HN k této věci prý nereagoval.   vit    