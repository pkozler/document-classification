 Jízdu na silnicích Vysočiny ztěžují návěje, stala se řada nehod  --------------------    Ke zpravodajství: FOTO/aktuality; VIDEO   Aktualizovali jsme k 15:00, doplnili jsme informace o nehodách.   --------------------    Jihlava 6. ledna (ČTK) - Na Vysočině dnes foukal silný nárazový vítr a silnice se na řadě míst rychle zavívaly sněhem, namrzaly a klouzaly. Největší problémy byly na Havlíčkobrodsku, kde se na některých hlavních tazích tvořily dlouhé kolony. Policisté zasahovali od 06:00 u 17 nehod, při nichž byli čtyři lidé lehce zraněni. ČTK to řekla krajská policejní mluvčí Dana Čírtková.   Silničáři měli venku veškerou techniku. Podle dispečera krajské správy a údržby se odpoledne situace zklidnila a sněhové jazyky by měly být na komunikacích jen výjimečně. "Teď už je slabý vítr nebo téměř bezvětří," uvedl. V kraji byl ráno sedmistupňový mráz a mrzlo i v odpoledních hodinách.   Hasiči vyjížděli během dopoledne k osmi nehodám na Havlíčkobrodsku, Žďársku a na Jihlavsku. Ve Žďáru nad Sázavou narazilo nákladní auto do stěny domu v Santiniho ulici, dva lidé byli zraněni. Další člověk byl podle informací policie zraněn při střetu dvou osobních aut kolem 08:00 u Stonařova na Jihlavsku.   "Problémy začaly už ráno v šest hodin, kdy se na 103. kilometru dálnice dostalo dodávkové vozidlo do příkopu," uvedla Čírtková. Vítr přidělal nejvíc starostí řidičům na Havlíčkobrodsku. Obtížně sjízdný byl hlavní tah z Jihlavy do Havlíčkova Brodu. "Provoz tam blokovaly kamiony, které nemohly na zledovatělé silnici vyjet," uvedla mluvčí.   Asi tři hodiny brzdila provoz nákladní auta na I/34 mezi Žďírcem nad Doubravou a Českou Bělou. Podle informací řidičů tam bylo až sto kamionů. Kolona se začala rozjíždět kolem 13:30, když začal působit chemický posyp. Potíže byly také na dalších úsecích silnic I. třídy na Havlíčkobrodsku, například mezi Pohledem a obcí Simtany a od obce Kámen směrem na Habry.   vst snm  