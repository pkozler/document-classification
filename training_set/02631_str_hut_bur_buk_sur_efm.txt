 Alcoa je zpět v zisku, překonala odhady a čeká další růst  Denver/New York 11. ledna (ČTK) - Americká společnost Alcoa vytvořila ve čtvrtém čtvrtletí čistý zisk 258 milionů dolarů (asi 4,9 miliardy Kč), zatímco o rok dříve měla ztrátu 277 milionů dolarů. Tržby se zvýšily o čtyři procenta na 5,65 miliardy USD (téměř 108 miliard Kč). Výsledek překonal odhady analytiků a firma zároveň předpověděla, že letos čeká růst poptávky po hliníku okolo 12 procent.   Alcoa je největším producentem hliníku ve Spojených státech a je první významnější firmou z USA, která každé čtvrtletí otevírá výsledkovou sezonu na Wall Street. Alcoa reportovala po skončení obchodování a i když její výsledky překonaly očekávání, akcie firmy se v elektronických systémech vydaly dolů. Odepsaly tak 1,7 procenta, zatímco během řádného obchodování o 0,4 procenta zpevnily.   Zisk na akcii ve čtvrtletí dosáhl 24 centů proti ztrátě 28 centů před rokem. Výsledky za poslední čtvrtletí loňského roku zahrnují jednorázový příjem 35 milionů dolarů. Analytici v anketě agentury FactSet očekávali na jednu akcii zisk 18 centů.   Alcoa uvedla, že za předpokládaným růstem poptávky po hliníku bude vyšší odbyt v leteckém a v automobilovém průmyslu. Část analytiků si však myslí, že podnik je až příliš optimistický, což je podle nich i důvod, proč akcie firmy po zveřejnění výsledků oslabily. Jiní analytici ale upozorňují, že za poklesem kurzu je pouze vybírání zisků. Akcie totiž za poslední měsíc a půl přidaly asi 25 procent.   Zisk z běžné činnosti ve čtvrtletí dosáhl rovněž 258 milionů dolarů proti ztrátě 266 milionů dolarů před rokem. Zisk na akcii pak činil 24 centů ve srovnání se ztrátou 27 centů na akcii před rokem. Pokud by se ale nebraly v úvahu jednorázové položky, pak by zisk na akcii činil 21 centů. Analytici v anketě agentury Reuters čekali zisk na akcii 19 centů a tržby 5,71 miliardy dolarů.   Management uvedl, že za růstem tržeb ve čtvrtém čtvrtletí byla především poptávka v leteckém průmyslu a ve stavebnictví. Vyšší odbyt ale byl znát i v dalších sektorech.   spr jw  