 Student Agency zdraží jízdné o 5 až 10 Kč, stouply jí náklady  OD 3. odst. dál jsme doplnili další informace, dodali jsme background a tabulku.   --------------------    Brno 17. ledna (ČTK) - Český dopravce Student Agency zdražuje od příštího pondělí ceny jízdného na vnitrostátních autobusových linkách v Česku o pět až deset korun kvůli rostoucím nákladům. Výjimkou je jízdné na trasách Praha - Liberec a Praha - Brno, kde ceny zůstávají stejné. ČTK to dnes sdělil mluvčí firmy Aleš Ondrůj.   "Náklady firmě vzrostly kvůli cenám mýtného, které se zvýšily až o 25 procent, a kvůli nárůstu cen pohonných hmot. Cenu jízdenek jsme upravili jen minimálně," dodal Ondrůj.   Ceny vzrostou o pět až deset korun u kreditových i u otevřených jízdenek. Například cena kreditové jízdenky na trase Praha - Plzeň, která je nyní 80 korun, stoupne na 85 korun. Cena otevřené jízdenky nebo jízdenky na pevné datum stoupne z 95 korun na 100 Kč. Kreditních jízdenky fungují tak, že se cestující zaregistruje u firmy a dostane speciální nabíjecí kartičku, kam si nahrává kredit.   Cena mezi Prahou a Brnem zůstává u kreditové jízdenky na 165 korunách, u otevřené jízdenky nebo jízdenky na pevné datum na 200 korunách. Stejná cena zůstává i na trase Praha - Liberec, kde cestující zaplatí podle druhu jízdenky 60 nebo 80 korun.   O deset korun stoupne například cena jízdenky mezi Prahou a Ostravou, kde lidé za běžné jízdné bez slev zaplatí 350 korun, a Prahou a Olomoucí. Tam klienti zakoupí jízdenku za 310 korun.   Firma podnikatele Radima Jančury v minulém roce jízdné už zdražovala. V listopadu navýšila jízdné z Prahy do Hradce Králové, Českého Krumlova a Karlových Varů, které bylo do té doby z marketingových důvodů nastaveno níž. Ceny se zvyšovaly i loni v květnu na trase Liberec - Praha.   Podle Ondrůje firma přepravila loni na vnitrostátních a mezinárodních linkách celkem 4,9 milionu cestujících. To je čtrnáctiprocentní nárůst oproti roku 2009. "Za výrazným růstem počtu cestujících v roce 2010 je několik faktorů. Více než čtvrt milionů nových zákazníků přivedla linka do Hradce Králové a výrazně rostla popularita linky do Českých Budějovic a Českého Krumlova," uvedla obchodní ředitelka autobusové dopravy ve firmě Ivana Kašická.     Ceny jízdného na vnitrostátních linkách od 24.1.     Linka  Kreditová jízdenka (Kč)  Otevřená jízdenka/ na pevné datum (Kč)     Praha - Plzeň  85  100     Praha - Karlovy Vary  110  150     Praha - Hradec Králové  75  95     Praha - Brno  165  200     Praha - Liberec  60  80     Praha - Český Krumlov  165  185     Praha - České Budějovice  135  155     Praha - Písek  95  115     Písek - České Budějovice  50  60     Písek - Český Krumlov  95  115     České Budějovice - Český Krumlov  40  40     Praha-Uherské Hradiště / Kroměříž-Zlín  280  300     Brno -Uherské Hradiště / Kroměříž-Zlín  105  125     Zlín - Uherské Hradiště / Kroměříž  -  50     Praha - Ostrava  320  350     Praha - Olomouc  310  310     Brno - Ostrava  150  170     Brno - Olomouc  -  120     Ostrava - Frýdek-Místek  -  45     Ostrava - Nový Jičín  -  85     Ostrava - Olomouc  -  140     Olomouc - Frýdek-Místek  -  140     Olomouc - Nový Jičín  -  95     Frýdek-Místek - Nový Jičín  -  55        lab jpt    