 V Indii postupně odkrývají poklad v hodnotě miliard dolarů  Dillí 4. července (ČTK) - Badatelé v indickém svazovém státě Kérala se dnes chystají odkrýt další část pokladu v hodnotě miliard dolarů, který nedávno našli pod staletí starým hinduistickým chrámem. Okolí chrámu podle agentury Reuters pečlivě střeží policie.   Za uplynulý týden sedmičlenný tým výzkumníků otevřel pět ze šesti tajných podzemních komor. Všechny byly naplněny šperky, zlatem, diamanty a dalšími drahými kameny, které v centru rušného hlavního města Kéraly - Tiruvanantapuramu - ležely nedotčeny několik stovek let. Místní činitelé hodnotu pokladu odhadují na více než 20 miliard dolarů (334 miliard korun).   Obrovská hodnota nálezu vyvolala bouřlivou debatu o tom, jak s ním naložit, zvláště, když, jak upozorňuje Reuters, v Indii žije 450 milionů lidí pod hranicí chudoby. Představitelé místní hinduistické komunity by rádi investovali do  chrámu ze 16. století , řada intelektuálů je ale přesvědčena, že by se pokladu mělo využít ve prospěch širší veřejnosti. Šéf vlády státu Kérala prozatím slíbil, že poklad zůstane v majetku chrámu.   Podle odhadů má majetek ve výši miliard dolarů i několik dalších indických chrámů, zejména díky často velkorysým darům věřících. Například jedna svatyně ve východoindickém svazovém státě Ándhrapradéš vlastní údajně přes 3000 kilogramů zlata. Velké bohatství často nashromáždí i jednotliví náboženští představitelé. Například indický guru Saí Bába, který zemřel v dubnu, po sobě zanechal majetek v hodnotě devíti miliard dolarů (150 miliard korun).   mtw hej  