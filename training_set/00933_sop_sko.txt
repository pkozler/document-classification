 Třetina studentů v Berlíně nevylučuje přivydělávání sexem  Berlín 19. května (ČTK) - Každý třetí vysokoškolský student či studentka v německém hlavním městě Berlíně nevylučuje poskytování sexuálních služeb jako způsob, jak financovat svá studia. Vyplývá to z průzkumu, který zveřejnilo berlínské studijní středisko.   Berlín, kde prostituce není nelegální, tímto procentem překonal další metropole. V Paříži stejný postoj vyjádřilo 29,2 procenta dotázaných a v Kyjevě 18,5 procenta, cituje ze zprávy agentura Reuters.   Studie dále ukázala, že čtyři procenta z 3200 dotázaných berlínských studentů již určitou formu sexuálních služeb poskytovala, počínaje erotickými tanci přes internetový striptýz až po prostituci. Počet mužů, kteří poskytování takových služeb připouštěli, byl zhruba stejný jako žen.   Výsledky průzkumu překvapily i jeho autory. Sami se do průzkumu pustili proto, že o studentské prostituci se hodně mluví a píše, ale málo se ví o jejím vztahu k poměrům ve vzdělávání.   "Hlavní motivací studentů k tomu, aby se dali na prostituci, byly finanční důvody, zejména vysoká hodinová mzda v tomto oboru," řekla agentuře Reuters 26letá Eva Blumenscheinová, jedna ze spoluautorek výzkumu a také studentka Humboldtovy univerzity v Berlíně.   Podle ní mohly přístup studentů ovlivnit probíhající reformy vysokého školství, které se snaží zkrátit dobu studia na univerzitách. "Reformy zvyšují zátěž kladenou na studenty, a proto zřejmě mají méně času na to, aby si přivydělali peníze," řekla. "Když se to spojí se zvyšováním studijních poplatků, vede to studenty k nejrychlejšímu přivydělávání - prostituci," dodala.   Třicet procent ze studentů přivydělávajících si v sexuálních službách má dluhy, zjistil průzkum. Dalších 18 procent studentů připustilo, že by si přivydělávalo sexem, pokud by upadlo do dluhů.   ik jas  