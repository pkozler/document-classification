 Společnost Joga Luhačovice postaví ve Slavičíně kompostárnu  Zlín 2. května (ČTK) - Společnost Joga Luhačovice, která se zabývá především sběrem, svozem a tříděním komunálního odpadu, postaví ve Slavičíně na Zlínsku kompostárnu. Stavba za 50 milionů korun vyroste v místě stávající, nyní již uzavřené skládky, řekla dnes ČTK Ilona Pospíšilová z firmy. Na projekt podnik získal šedesátiprocentní evropskou dotaci.   Stavět se začne během několika týdnů, práce stavbaři skončí letos v srpnu či září. Na místo se pak budou svážet zbytky potravin z velkých stravovacích zařízení. "Cílem je, aby gastroodpady nekončily na skládkách a v polích, protože se dají dále využívat," uvedla Pospíšilová. Dodala, že na část produkce již odběratele firma má. Ročně kompostárna zpracuje asi 30.000 tun odpadu.   "Tuto skládku částečně vlastníme s městem. Kompostárnu jsme chtěli vybudovat tam, kde již skládka je. Tímto projektem vše soustředíme do jedné lokality. Navíc je místo poměrně daleko od obytné části města, takže se zápachem nebudou mít lidé problém," poznamenala odborná asistentka Pospíšilová. Kompostárna vznikne na místě, kde už byla část nynější skládky uzavřena, jinde v lokalitě ale bude skládka dál fungovat.   Část zaměstnanců podnik přemístí ze svých provozů z Luhačovic, navíc vytvoří do pěti nových pracovních míst.   Společnost Joga Luhačovice vznikla v roce 1992 v Luhačovicích. V roce 2001 rozšířila své působení a založila firmu Joga Recykling ve Valašských Kloboukách. O rok později vznikla Joga Valašsko, která sídlí ve Valašském Meziříčí.   Podnik se nezabývá jen svozem a tříděním odpadů, ale také sběrem recyklovatelných surovin, poradenskou a konzultační činností v oblasti nakládání s odpady, obchodováním s odpady. Joga Luhačovice také již více než 15 let pořádá odborný kongres a výstavu Odpady - Luhačovice.   slu hj  