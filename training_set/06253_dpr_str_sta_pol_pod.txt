 V kolínské průmyslové zóně by se mohla vyrábět letadla  Kolín 3. května (ČTK) - V Kolíně by se mohla vyrábět letadla. Městu se přihlásila americká firma zaměřená na letecký průmysl, která uvažuje o výstavbě závodu s vývojovým centrem v průmyslové zóně Kolín-Ovčáry. O pozemky v neobsazené zóně má zájem i francouzsko-americký výrobce chladicích systémů a klimatizací. Pokud vše dobře dopadne, pozemky na výstavbu výrobních areálů by jim město mohlo odprodat ještě v letošním roce, řekl dnes novinářům starosta Vít Rakušan (Změna pro Kolín).   Podrobnosti o záměrech obou investorů zástupci radnice tají s odůvodněním, že by tím prolomili obchodní tajemství. Navíc podle nich ještě není nic definitivně rozhodnuto. "Nechci předjímat výsledek. Těch průmyslových zón je v republice pět a možností je určitě více," podotkl Rakušan.   Americká firma má podle starosty zájem o deset hektarů plochy a francouzsko-americký investor by chtěl obsadit pět hektarů. Celá průmyslová zóna má rozlohu 370 hektarů, z toho 122 je volných.   Místostarosta Jan Pospíšil (TOP 09) uvedl, že v případě amerického zájemce jde o společnost světového významu, která chce rozjet nejen výrobu, ale i výzkum a vývoj. "Takže ta struktura pracovních sil by vypadala trošku jinak, nebudou to jenom montážní dělníci," dodal.   Produkt, jenž by v Kolíně vznikal, by firma podle Pospíšila v rámci Evropy nikde jinde nevyráběla. Další detaily ale zástupci města nezveřejnili. Uvedli pouze to, že jde firmu zabývající se leteckým průmyslem, a to spíše "drobnějšího charakteru". "Nebude to Boeing ani Airbus, nebojte se," poznamenal Rakušan.   Starosta připomněl, že městu se v minulosti příliš nedařilo volné pozemky v průmyslové zóně nabízet. "Musím bohužel říci, že existuje pět strategických zón v České republice a ta naše má jednoznačně nejhůře zpracovanou PR strategii. Jednoduše ji neprodáváme," míní. Bývalé vedení města počítalo s využitím zóny pro obří solární elektrárnu, nakonec ale z tohoto projektu sešlo.   Rakušan už zadal úředníkům, aby pro průmyslovou zónu vytvořili novou PR strategii, město je podle něj ochotno na tento úkol najmout i externí firmu. "Protože ta konkurence je veliká," dodal starosta.   Je přitom přesvědčen o tom, že kolínská zóna má proti ostatním řadu výhod - leží blízko Prahy a dálnice D11, je umístěna centrálně, Kolín je železniční uzel a zóna má zavedenou vlečku. Jeden metr čtvereční se prodává za 410 korun.   V současnosti kolínskou průmyslovou zónu využívá především automobilka TPCA, která zaujímá plochu zhruba 125 hektarů. Další pozemky v sousedství obří továrny získali její dodavatelé a partneři. Své provozy tam má dodavatelská společnost Toyota Tsusho nebo logistické firmy NYK Logistic a Gefco. "Všechny svou činností bezprostředně navazují na TPCA," připomněl Rakušan.   khj jpt  