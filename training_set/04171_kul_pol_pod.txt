 Ministerstvo kultury: V Praze není prostor pro dvě operní scény  Praha 14. ledna (ČTK) - Ministerstvo kultury (MK) chce ještě letos společně s odborníky rozhodnout o budoucnosti pražských předních scén - opery, baletu a činohry. MK přitom podle svého náměstka Radka Zdráhala vidí v české metropoli prostor pouze pro jeden operní a baletní soubor a budova Státní opery Praha (SOP) je k tomuto účelu jednoznačně předurčena. Nemáme potenciál dotovat dva v podstatě shodné soubory a nemůžeme se rovnat možnou investicí Vídni, Berlínu či New Yorku, řekl dnes ČTK Zdráhal.   S rekonstrukcí budovy SOP, která je v havarijním stavu, by se podle něj mohlo začít na začátku příštího roku. Původně ministerstvo hovořilo o termínu na konci letošního léta.   "Nejedná se v žádném případě o sloučení Národního divadla a Státní opery známé z let minulých, ale o vytvoření co nejefektivnějšího a nejkvalitnějšího 'organismu', který nabídne nejen českým i zahraničním návštěvníkům zajímavé projekty," zdůraznil. Jako jednu ze svých hlavních priorit uvedl reorganizaci opery a vytvoření jasné koncepce náplně budov, které v této souvislosti příspěvkové organizace obhospodařují.   Zřizovatel plánuje sestavit tým odborníků, kteří se na přípravě změn budou podílet. V minulosti pro ministerstvo již pracovali znalci v čele s uznávaným teatrologem Josefem Hermanem. Jejich závěry hodlá MK podle Zdráhala použít k podkladům o dalším směřování souboru SOP. Ministerstvo chce, aby vznikla organizace s kvalitním operním, baletním a činoherním souborem, která efektivně vynakládá svěřené prostředky, což se podle Zdráhala v příspěvkových organizacích v minulosti nedělo.   Důležitou součástí plánů v souvislosti s budovou SOP je i její rekonstrukce. Část budovy a především vybavení jsou podle Zdráhala již v havarijním stavu. Ve středu začala odborná komise posuzovat její technický stav. Na základě této první odborné informace MK rozhodne nejen o výši investice do těchto oprav, ale také například o způsobu provozu SOP během rekonstrukce. Podle dnešního Blesku mluvčí MK Stanislav Brunclík uvedl, že nejspíše na jednu sezonu budovu uzavřou. "Bude to rychlejší a levnější," sdělil.   Letos se uskuteční výběrové řízení na projektovou dokumentaci rekonstrukce SOP, poté by mělo ministerstvo vypsat standardní výběrové řízení. "Rekonstrukci předpokládám na začátku příštího kalendářního roku. Rok příprav je velmi reálný. Do té doby budou v původních termínech uvedeny - obnovená premiéra Donizettiho Lucie z Lammermooru a premiéry Verdiho Trubadúra a Adamova baletu Giselle," dodal náměstek. Soubor SOP čekají ještě tři zájezdy, v červnu na Mezinárodní operní festival v Miškolci a Mezinárodní operní festival Smetanova Litomyšl a říjnové turné po Japonsku.   V loňském roce pracovala SOP s rozpočtem 243 milionů korun, z toho činil 139 milionů korun příspěvek MK. Podle informací Radiožurnálu se SOP potýká se zhruba osmnáctimilionovou ztrátou. Finanční problémy opery se projevily již v minulosti a v plánech na minulý rok. SOP vznikla v roce 1992, kdy se osamostatnila, aby navázala na tradice Nového německého divadla.   Její budova byla otevřena 5. ledna 1888 jako pražská německá scéna. Po roce 1948 se připojila k Národnímu divadlu, od roku 1949 jako Smetanovo divadlo. Po roce 1992 měla SOP fungovat jako umělecká konkurence Národního divadla. To se ale za čas nelíbilo některým odborníkům, kteří několikrát poukazovali na neefektivnost obou institucí a mimo jiné i uvádění stejných titulů. V uplynulých letech se také zvažovalo o převedení SOP na hlavní město.   Šárka Mrázová jir mal    