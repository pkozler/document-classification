 Návrh rezoluce k izraelským osadám je v OSN, USA hrozí vetem  New York 19. ledna (ČTK) - V Radě bezpečnosti OSN leží návrh rezoluce odsuzující další budování izraelských osad na západním břehu Jordánu. Neočekává se ovšem, že by se o dokumentu vypracovaném Palestinci mělo v nejbližší době hlasovat, protože je pravděpodobné, že by Spojené státy uplatnily svoje veto. S odvoláním na diplomatické zdroje v newyorském sídle OSN o tom dnes informovala agentura Reuters.   Palestina, která má v OSN pouze pozorovatelský status, nemohla rezoluci sama předat, proto tak za ni učinili její arabští spojenci. Dokument podpořilo 120 zemí a dá se předpokládat, že by ji odhlasovalo i 14 z 15 členských států Rady bezpečnosti.   Podle diplomatů by jej sice americké veto odsoudilo k nezdaru, na druhou stranu by se ale o to více zvýraznila totální izolace USA v této otázce. Washington se proto snažil Palestince od této iniciativy odradit, leč marně. V první reakci na předložení návrhu také varoval před tím, že by projednávání rezoluce "zkomplikovalo" mírové úsilí.   Palestinci se snaží přimět Izrael, aby zastavil budování osad na jejich území, včetně východní části Jeruzaléma a jeho okolí, které Izraelci obsadili za války v roce 1967. Mocnosti, a to včetně USA, považují osady za jednu z překážek mírové dohody, která by ukončila tamní šedesát let trvající konflikt.   Na území, které Izrael dobyl v roce 1967, žije téměř 500.000 Židů. Palestinci usilují o vlastní stát v hranicích právě z roku 1967, které zahrnují západní břeh Jordánu, pásmo Gazy a východní Jeruzalém.   Východní část Jeruzaléma chtějí Palestinci za své hlavní město. Izrael s tím ale nesouhlasí a Jeruzalém prohlásil za svou "věčnou" metropoli a za její nedělitelnou součást považuje i východní čtvrti.   rv šeb  