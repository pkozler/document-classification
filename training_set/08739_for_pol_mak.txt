 Cowen se udržel v čele strany, ministr zahraničí rezignoval  Dublin 18. ledna (ČTK) - Irský premiér Brian Cowen zůstává v čele strany Fianna Fáil a povede ji v jarních volbách. Dnes o tom rozhodli jeho spolustraníci. Krátce po hlasování rezignoval na svou funkci ministr zahraničí Micheál Martin, který patřil mezi hlavní Cowenovy odpůrce, uvedla agentura Reuters.   Cowena někteří spolustraníci vyzývali k odchodu z vysokých funkcí kvůli jeho přístupu k řešení irské dluhové krize. Cowen byl kritizován především za to, že dlouho váhal přijmout pomoc od Mezinárodního měnového fondu (MMF) a Evropské unie ve výši 67,5 miliard eur (zhruba 1,6 bilionu korun). Tím prý před občany zastíral skutečný rozměr bankovní krize v zemi.   V Irsku se pravděpodobně v březnu budou konat parlamentní volby. Očekává se, že Cowenovi a jeho straně a vládě přinesou hořkou porážku.   Strana Fianna Fáil (Bojovníci osudu) vládne Irsku téměř nepřetržitě od roku 1987, ale momentálně se potácí na historických minimech voličské přízně.   Rozpočtový deficit Irska loni dosáhl rekordních 32 procent HDP, započte-li se právě i částka 31 miliard eur (asi 760 miliard Kč), které Irsko vynaložilo na záchranu svých tří hlavních bank. Eurozóna, tedy uskupení zemí platících eurem, přitom připouští jen tříprocentní schodek.   Irsko je navíc mohutně zadlužené. Státní finance má pomoci ozdravit i úsporný rozpočet. Ten počítá s výrazným omezením sociálních výdajů a zvyšováním daní, což má přinést šest miliard eur.   str jf  