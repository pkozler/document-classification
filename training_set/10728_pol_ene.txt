 Vojáci USA v Afghánistánu zkoušejí místo baterií solární panely  New York 9. května (zpravodaj ČTK) - Americká námořní pěchota zkouší při akcích v Afghánistánu nahradit těžké baterie skladnějšími a lehčími solárními panely. Spojené státy se tak snaží reagovat na to, že jejich vojáci potřebují stále více energie. Informoval o tom dnes deník The Wall Street Journal.   Rota americké námořní pěchoty tak již bez baterií nedávno absolvovala třítýdenní hlídku na jihu země. Svá zařízení jako vysílačky či GPS navigaci si nabíjela jenom prostřednictvím přenosných solárních panelů. Využití obnovitelných zdrojů armádě umožňuje omezit neustálé zásobování jednotky. Vojáci zase díky nim místo těžkých baterií mohou například nést více nábojů.   Námořnictvo se tím podle deníku The Wall Street Journal snaží řešit paradox: moderní americké síly jsou schopné největšího smrtícího účinku v dějinách, zároveň ale spotřebují více energie. V bojových podmínkách to prodlužuje zranitelné zásobovací linie a přetěžuje vojáky v poli.   Baterie tvoří až pětinu téměř padesátikilové výstroje, kterou příslušník americké námořní pěchoty obvykle nosí. Vojáci přitom spotřebovávají čtyřikrát více energie než jejich předchůdce na počátku 90. let. Potřebují ji mimo jiné pro přenosné počítače a další elektronická zařízení, která obvykle napájejí přenosné generátory elektřiny.   Až 30 procent veškerého paliva přepravovaného v Afghánistánu je určeno do těchto generátorů. V situaci, kdy jsou v zemi nejnebezpečnější zbraní používanou proti spojencům bomby nastražené u cest, je přitom rozvoz paliva velmi riskantní.   Rota Indie, která patří do 3. praporu 5. pluku námořní pěchoty, tak nyní jako první americká bojová jednotka zkouší solární energii. Pokud budou její testy úspěšné, pomůže to námořnictvu splnit jeho dlouhodobý cíl - snížit spotřebu energie u pěchoty o polovinu do roku 2025. Námořnictvo proto také prosazuje biopaliva pro stíhačky a hybridní pohon pro lodě.   fcz mik  