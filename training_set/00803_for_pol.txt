 Ruská duma by mohla dohodu START schválit koncem ledna  Moskva 11. ledna (zpravodaj ČTK) - Ruští poslanci by mohli definitivně schválit novou rusko-americkou odzbrojovací dohodu START 25. ledna. Uvedl to dnes předseda Státní dumy, dolní komory ruského parlamentu Boris Gryzlov. Duma v prvním čtení schválila dohodu 24. prosince, krátce po americkém Senátu. Druhé čtení je naplánováno na tento pátek.   Senát Spojených států k ratifikaci připojil rezoluci, která sice není součástí smlouvy, ale přesto vzbuzuje nedůvěru ruské strany. V rezoluci Senát zdůraznil americké právo na vybudování systému protiraketové obrany v Evropě, vůči čemuž má Moskva dlouhodobě výhrady. Na připomínky Senátu se Duma chystá odpovědět, a to šesti dodatečnými články v textu zákona o ratifikaci. "Je to jedenáct stránek textu," poznamenal dnes Gryzlov.     Ministr zahraničí Sergej Lavrov ještě při prosincovém čtení poslancům řekl, že Rusko "absolutně nesouhlasí" s interpretací amerického Senátu, podle níž není závazná souvislost mezi smlouvou START a protiraketovou obranou. Rusko si podle Lavrova myslí pravý opak. Lavrov ruské zákonodárce také přesvědčoval, že americké usnesení ke smlouvě o strategických útočných zbraních nemá právní sílu.   Projednání smlouvy ve třech čteních je podle ruského tisku krajně neobvyklé, dosud byly všechny podobné dokumenty schváleny hned v prvním čtení. Navzdory taktizování ale podle ruských expertů není o ratifikaci START v Rusku pochyb. Schválení smlouvy v USA si pochvaloval ruský prezident Dmitrij Medveděv a dokument ocenil i premiér Vladimir Putin, který je na ruské politické scéně považován za klíčového hráče.   V Rusku na rozdíl od Spojených států musejí smlouvu schválit obě parlamentní komory, tedy po poslancích Státní dumy se vysloví ještě senátoři z Rady federace. Obě komory má Kreml pod kontrolou.   Smlouva, kterou loni v dubnu v Praze podepsali prezidenti Dmitrij Medveděv a Barack Obama, dává Rusku a Spojeným státům sedm let na to, aby své strategické arzenály omezily zhruba o třetinu. Počet hlavic má klesnout na 1550 z dosavadních 2200. Počet rozmístěných nosičů, tedy ponorek, letadel a raket, klesne na 700. Nová dohoda rovněž umožňuje vzájemné kontroly jaderných arzenálů, což nebylo možné od loňského prosince, kdy vypršela platnost původní smlouvy START.   msk ank  