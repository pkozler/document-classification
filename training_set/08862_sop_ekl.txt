 Příští týden startují akce na propagaci látkových plen  Praha 13. května (ČTK) - Po celé republice se budou příští týden konat akce na propagaci látkových plen, osvětová akce se koná už popáté. Rodiče si mohou do mateřských klubů a ekologických center přijít prohlédnout moderní textilní kalhotky pro děti a prodiskutovat přebalování s odborníky. Podle zastánců této dětské pomůcky jsou totiž látkové plenky výrazně ekologičtější a levnější než jejich papírová varianta, mnoho rodičů ale může odradit vyšší pořizovací cena. ČTK o tom informovala Hana Kovaříková z olomouckého Hnutí Duha, kde se budou akce také pořádat.   "Používání jednorázových plen velmi zatěžuje naše životní prostředí. Na jejich výrobu je třeba velké množství surovin - dřevo a voda na buničinu, ropa na umělé hmoty, doprava a jejich případné spalování zatěžují životní prostředí, odpad z plen je nerecyklovatelný, pleny se skládkují nebo pálí," upozornila Kovaříková. Za dobu, kdy dítě nosí plenky, tak vyprodukuje až tunu odpadu.   Moderní látková plenka má přitom jen pramálo společného s klasickou plenkou, která se musela namáčet, vyvařovat a žehlit. Textilní plenky se skládají z kalhotek a vkládací bavlněné pleny. "Po použití ji stačí hodit do pračky a vyprat na 60 stupňů. Pereme zhruba jednou za tři dny" řekla ČTK maminka devítiměsíční Esterky. "Dítě není zapařené, opruzené," popsala další výhody.   Od pořízení látkových plenek ale může mnoho rodičů odradit vyšší pořizovací cena, která se pohybuje mezi 8000 až 10.000 korun. Jedny kalhotky s vkládací plenkou totiž vyjdou až na 450 korun, dítě jich přitom potřebuje nejméně 20. Při delším používání se prý ale tato investice vrátí, a to i při započítání cen vody a energií na praní.   V rámci Týdne opravdových plen (TOP) se budou konat "výstavy" látkových plen například v Horních Počernicích, Blansku, Třebíči, Olomouci, Českých Budějovicích nebo Pardubicích. Zájemci se zde mohou pobavit s dětskými lékaři nebo rodiči, kteří mají s ekologickým přebalováním zkušenosti. Součástí mnoha akcí je také burza plenek, z nichž děti už vyrostly.   Součástí doprovodného programu jsou také informace o bezplenkové komunikační metodě. Při ní se rodiče učí reagovat na fyziologické potřeby svého miminka a minimalizovat používání plenek.   kli mkv  