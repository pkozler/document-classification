 Kladno vyhrálo v Mladé Boleslavi a uniklo jí na 13 bodů  --------------------    Ke zpravodajství: AUDIO   --------------------    Mladá Boleslav 14. ledna (ČTK) - Hokejisté třináctého Kladna zvítězili ve 40. kole extraligy na ledě poslední Mladé Boleslavi 4:3 a zvýšili svůj náskok před ní už na 13 bodů. Středočeské derby plné vyloučení a zvratů rozhodl v 47. minutě slovenský útočník Jiří Bicek. Vagnerplast vyhrál třetí z poslední čtyř zápasů, Bruslařský klub naopak už počtvrté za sebou vyšel naprázdno.   První velkou šanci měla ve čtvrté minutě při Tomanově vyloučení Mladá Boleslav, ale osamocený Plodek Faltra nepřekonal. Potom hráli domácí 66 vteřin v oslabení tří proti pěti, sice odolali, ale před koncem klasické přesilovky dostal Kladno v sedmé minutě do vedení ránou od modré čáry Kameš. Důležité pro další vývoj zápasu bylo Macháčkovo vyloučení v polovině úvodní části.   Nejdříve sudí Hrubý s Turčanem neuznali branku kladenského Bicka pro Treilleho postavení v brankovišti a stále ještě v oslabení vyrovnal ve 12. minutě tečí Mikušovy střely Tvrdík. Za 57 vteřin už se domácí radovali z vedení, když Kuchlerovo vyloučení rychle potrestal Mikulík, k němuž se odrazil puk od zadního mantinelu po Hayově ráně.   Po faulech Divíška a Žabka na konci druhé třetiny měli hosté na 112 vteřin opět výhodu přesilovky pěti proti třem a využili ji po 19 sekundách druhého dějství, když rychlou kombinaci zakončil z mezikruží Kalla. Následovala řada trestů na obou stranách, přičemž domácí hráli v oslabení hned třikrát za sebou. Skóre se ale měnilo až v 37. minutě při Paterově pobytu na trestné lavici, kdy dotlačil puk za Faltra Bahenský. Kladnu se podařilo vyrovnat 48 vteřin před koncem druhého dějství díky Kuchlerovi.   Na začátku třetí třetiny minul po Marušákově nahození volný Štefanka pravou tyč odkryté Faltrovy branky a v 47. minutě otočil stav po Paterově přihrávce bombou z pravého kruhu Bicek. Kladno pak odolalo díky Faltrovi i v 76 vteřin trvajícím oslabení tří proti pěti a při plném počtu hráčů na ledě v 53. minutě na kladenském brankáři ztroskotal i Boháč. Stav už nezměnila ani závěrečná power play.   Jiří Polák vov    Hlasy trenérů po utkání:   Miloš Holaň (Mladá Boleslav): "Šli jsme do dnešního zápasu s jasným cílem získat jedině tři body. Bohužel jsme i přes výbornou podporu našich fanoušků zápas nezvládli. Jsou to stále opakující se chyby disciplíny hráčů, a pokud hráči nebudou herní a osobní disciplínu plnit, tak úspěšní nebudeme. Musíme s tím začít tvrdě jednat, protože se to opakuje pořád dokola."   Jiří Kopecký (Kladno): "Jeli jsme do Mladé Boleslavi s tím, že máme k dobru deset bodů a psychická síla by měla být na naší straně. Věřili jsme, že když udržíme vyrovnaný stav, tak Boleslav půjde za vítězstvím a trošku nám to otevře. Neříkám, že se to potvrdilo, ale v největším tlaku domácích za stavu 3:3 jsme se dostali do brejku a ten jsme proměnili. Hezký hokej to nebyl, byla spousta vyloučených. Jsme šťastní, jak to dopadlo. Nechci říci, že jsme udělali krok k záchraně, protože je ještě stále ve hře přes sedmdesát bodů. Neříkám, že to nic neznamená, je to pro nás příjemné, ale rozhodnuté není nic."   jip vov  