 Muzeum kresleného humoru ve Spáleném Poříčí se otevře už v dubnu  --------------------    Ke zpravodajství: AUDIO   --------------------    Spálené Poříčí (Plzeňsko) 12. ledna (ČTK) - Muzeum kresleného humoru otevře v dubnu město Spálené Poříčí. V Česku údajně ojedinělá expozice, doplněná expozicí o Brdech a výstavou místních i spřátelených výtvarníků, přišla město na více než 17 milionů korun. Evropský program ROP poskytl 92 procent, hlavně na rekonstrukci obřího třípatrového špýcharu, město ještě ze svého expozice vylepšuje, řekl ČTK starosta Pavel Čížek.   "O žádném muzeum kresleného humoru v Česku nevím," dodal. Podle Čížka tam budou výstavy dalších výtvarníků, ale gros expozice, tedy celé jedno patro, obsadí Jiří Winter Neprakta. Nakreslil asi 35.000 obrázků a je v Guinnessově knize rekordů jako kreslíř s největším počtem obrázků, takže tam je z čeho vybírat, dodal Čížek.   Podle Čížka jde o významný projekt zvýšení atraktivity cestovního ruchu na jižním Plzeňsku, určený pro dospělé i děti. "Já si myslím, že to bude velký tahák pro turisty, protože ten humor třeba Nepraktovo ve velikém, skoro prostorovém provedení, bude určitě hezký," dodal.   "Otevřeno bude naplno od dubna, po celou dobu sezony hradů a zámků (zhruba do konce října)," uvedl Čížek. Muzeum bude spravovat město, prohlídky zajistí jeho infocentrum. Vstupné bude pouze symbolické, aby město zaplatilo elektřinu, dodal. Muzeum je naproti novému městskému společenskému centru a hotelu Ve Dvoře, kde loni radnice vybudovala pódium pro kulturní akce. Nyní tam dodělává rekonstrukce Zámecké ulice, takže se navíc v místě výrazně vylepší infrastruktura.   Kromě stovek humorných kreseb bude v muzeu expozice k Brdům a jejich historii. "Pomohli nám grafici a spisovatelé, jako je pan Jan Čáka z Příbrami, který vydal řadu knih, a dále Miroslav Hásek, jehož zvětšeniny grafik jsou tam také," uvedl starosta.   Obrovský bývalý špýchar z roku 1723, který byl ve velmi špatném stavu, je v památkové zóně města. Na objektu ale památková ochrana není.   Spálené Poříčí dostalo nedávno z programu ROP dotaci na úpravu náměstí.   Václav Prokš snm  