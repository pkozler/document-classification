 UNIQA vybrala loni na pojistném o šest procent meziročně více  Praha 28. ledna (ČTK) - Pojišťovna UNIQA, která patří do desítky největších pojišťoven na tuzemském trhu, vybrala loni na pojistném pět miliard korun, tedy meziročně o téměř šest procent více. ČTK to dnes sdělila mluvčí pojišťovny Eva Svobodová. Celkem pojišťovny v ČR vybraly v roce 2010 na pojistném 151,1 miliardy Kč, což byl meziroční nárůst o osm procent.   UNIQA předběžně odhaduje, že její zisk před zdaněním za rok 2010 překročí hranici 200 milionů korun. Počet smluv ve kmeni pojišťovny dosáhl koncem minulého roku hranice 600.000, což představovalo meziroční nárůst o 11 procent. Počet smluv neživotního pojištění vzrostl o necelých 13 procent a životních smluv takřka o šest procent.   Na vybraném pojistném se loni podílelo více neživotní pojištění s meziročním nárůstem o 6,4 procenta na 3,72 miliardy Kč. V cestovním pojištění byl nárůst pojistného o 35 procent, ve zdravotním o 19 procent a úrazovém pojištění o 15 procent. Počet smluv povinného ručení UNIQA vzrostl o bezmála 14 procent, nicméně průměrné pojistné na smlouvu kleslo.   Životní pojištění UNIQA stouplo o 4,4 procenta na 1,25 miliardy Kč. Trh výrazně oživilo jednorázově placené pojištění, které bylo v minulém roce tahounem celého pojistného trhu v ČR. UNIQA vzrostlo jednorázové životní pojištění meziročně o 40 procent.   Rok 2010 byl v ČR ovlivněn několika katastrofickými událostmi, uvedla pojišťovna. Z květnových povodní nahlásili klienti UNIQA 430 škod s celkovým pojistným plněním 180 milionů korun. Účet za srpnové povodně byl nižší, činil 340 škod za celkových 150 milionů korun. Nejcitelněji zasáhlo UNIQA srpnové krupobití v Praze a okolí, které poškodilo asi 2100 zákazníků s celkovou škodou asi 190 milionů korun.   Hlavním akcionářem pojišťovny UNIQA je největší rakouská pojišťovací skupina UNIQA. Ta má na rakouském pojistném trhu více než pětinový podíl. Pojišťovna vznikla v roce 1993 jako Česko-rakouská pojišťovna, koncernový název převzala v polovině roku 2001.   fd dvd  