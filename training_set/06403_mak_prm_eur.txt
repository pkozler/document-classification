 Průmyslových zakázek v listopadu přibylo v EU i eurozóně  Ve 2. a 5. odstavci jsme doplnili vyjádření analytiků, upravili jsme.   --------------------    Brusel 24. ledna (zpravodaj ČTK) - Index nových průmyslových zakázek v eurozóně v listopadu meziměsíčně narostl o 2,1 procenta po říjnovém navýšení o 1,4 procenta. V celé EU se ve stejném období zvýšil o 1,6 procenta, zatímco v říjnu to bylo o 0,4 procenta. O svých odhadech dnes novináře informoval Evropský statistický úřad (Eurostat).   Nárůst odhadovaný Eurostatem převyšuje očekávání analytiků. Ti v případě eurozóny podle průzkumu agentury Reuters předpokládali proti říjnu navýšení o dvě procenta a meziroční růst o 17,1 procenta.   Pokud by se vyškrtnuly sektory, jako jsou výroba materiálu a vybavení pro lodě, železnice a leteckou dopravu, kde mají objednávky tendenci kolísat, pak nových zakázek v eurozóně v listopadu přibylo proti říjnu o 2,1 procenta a v EU o 1,9 procenta.   Při srovnání s listopadem 2009 v zemích EU platících eurem statistici hlásí pro loňský listopad navýšení o 19,9 procenta, v celé "sedmadvacítce" pak o 18,9 procenta.   "Potvrzuje to sílu ekonomického oživení v eurozóně," komentoval dnešní data ekonom BNP Paribas Dominique Barbet. Ve střednědobém horizontu nicméně vidí i určitá rizika kvůli tomu, že oživení není ještě široce ukotveno, ať už geograficky nebo vzhledem k distribuci výrobků.   Mezi státy, u nichž jsou data dostupná, zakázek meziměsíčně přibylo v 17 zemích, čtyři naopak vykázaly pokles průmyslových zakázek. Ten byl nejvýraznější v Lotyšsku o 2,6 procenta. V Dánsku zůstaly zakázky beze změn. Největší růst v listopadu připadl Maďarsku, o 17,1 procenta. V Česku zakázek přibylo o 2,3 procenta.   V meziročním srovnání největší přírůstek hlásí Estonsko o 59,2 procenta, nejmenší naopak Dánsko, kde průmyslových zakázek přibylo o jedno procento. V ČR růst činil 14,2 procenta.   pkt mha dvd  