 Blansko a Ráječko spojí cyklostezka za pět milionů korun  Blansko 10. ledna (ČTK) - Nová cyklostezka by měla v budoucnu spojit Blansko a 3,5 kilometru vzdálenou obec Ráječko. Projekt přijde na asi pět milionů korun, přičemž stavební práce by mohly začít již letos. Nová stezka se napojí na vznikající městské cyklostezky. ČTK to dnes řekl starosta Ráječka Vít Rajtšlégr.   Nová komunikace vznikne hned vedle silnice číslo 374, na níž je rušný provoz. V cyklostezku se promění nezpevněná cesta, která vede po levé straně silničního tahu Ráječko-Blansko.   Stavební projekt je hotov. Obě radnice se nyní pokusí získat na něj dotaci. Přestože je na obdobné záměry v různých fondech vzhledem k hospodářské krizi stále méně peněz, tvůrci projektu jsou přesvědčeni, že uspějí. Nová cyklostezka Blansko-Ráječko by se měla stát součástí budované trasy Brno-Svitavy.   V Blansku se nová cyklotrasa napojí na jeho severním okraji na současnou síť vybudovaných stezek pro cyklisty. Ty v budoucnu protnou město od severu k jihu. Zatím je z nich postavena asi polovina. Vedou nábřežím řeky Svitavy. Zbývá dobudovat poslední část městských stezek z centra k autobusovému nádraží.   I na tomto záměru nyní pracuje blanenská radnice. V uplynulých letech investovala do cyklostezek 12 milionů korun.   Vladimír Klepáč sap  