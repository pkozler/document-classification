 Slavný moskevský hotel Nacional je na prodej  Moskva 7. června (ČTK) - Slavný moskevský hotel  Nacional  je na prodej. Radnice, která je stoprocentním vlastníkem, chce výnosem z prodeje rozšířit příjmy městského rozpočtu na léta 2012-13. O privatizaci dnes zastupitelé informují na webových stránkách hlavního města. Prodeji proslulého hotelu se dosud moskevští radní bránili.   Nacional patří k nejstarším moskevským hotelům, postaven byl v roce 1903. Dobrozdání realitních znalců z roku 2010 ocenilo budovu na miliardu dolarů (16,5 miliardy korun), tržní cena je ale podle nich až dvojnásobná.   Dřívější moskevský starosta Jurij Lužkov chtěl Nacional prodat americkému podnikateli Ronaldu Lauderovi, ale z plánu nakonec sešlo. Lužkovův nástupce Sergej Sobjanin se nyní k privatizačnímu projektu vrátil.   Pětihvězdičkový hotel na rohu Mochové ulice a Tverského bulváru patří k nejluxusnějším v Rusku. V meziválečném období objekt několik let využívala sovětská vláda, k původnímu účelu se vrátil v roce 1932.   Pozoruhodný je mimo jiné i tím, že v jeho lobby vznikl v roce 1937 návrh  etikety  známé ruské vodky Stoličnaja - výtvarník Andrej Ioganson na etiketě vyobrazil protější budovu hotelu Moskva tak, jak je vidět právě z oken Nacionalu.   V roce 1917 v hotelu Nacional málem bydlel i budoucí československý prezident Tomáš Garrigue Masaryk. Při cestě z nádraží do hotelu ale v revoluční Moskvě zastihla českého profesora přestřelka mezi bolševickými povstalci a vládním vojskem. Masaryk se před ní na poslední chvíli ukryl v nedalekém hotelu Metropol, kde střelbu v bezpečí přečkal.   jas vju  