 V USA provedli složitou a teprve druhou transplantaci hrtanu  Los Angeles 21. ledna (ČTK) - Američtí lékaři provedli úspěšnou transplantaci hrtanu a vrátili tak pacientce z Kalifornie schopnost znovu mluvit. Byla to teprve druhá operace tohoto druhu a trvala 18 hodin. Dvaapadesátiletá žena prý byla ideální případ pro náhradu hrtanu, protože v roce 2006 prodělala transplantaci ledviny a slinivky břišní a brala od té doby léky, které zabraňují odmítnutí cizího orgánu.    Brenda Jensenová  se zákroku podrobila v říjnu, ve čtvrtek se poprvé znovu sešla s chirurgy.   Po operaci byla měsíc hospitalizovaná a první slova byla schopná vyslovit 13. den. Správně artikulovat se ale musela znovu učit.   Hlasivky měla ochrnuté od roku 1999. Porušily se tehdy v nemocnici při manipulaci s dýchací trubicí. Od té doby mluvila prostřednictvím elektronického přístroje, který sice pacientovi umožňuje se vyjadřovat, avšak hlasem podobným robotu.   Jensenová prohlásila, že jí operace vrátila život a že k údivu rodiny a přátel teď neúnavě mluví. Dárkyní orgánu byla oběť silniční nehody.   Kromě toho, že se jí vrátil hlas, dokáže Jensenová po dlouhé době také rozlišit chuť a pachy.   sva    