 K. Vary už nepovolí restauracím na Staré louce pevné předzahrádky  --------------------    Ke zpravodajství: AUDIO   --------------------    Karlovy Vary 11. května (ČTK) - Karlovy Vary hodlají být nekompromisní a už nepovolí restauracím na Staré louce předzahrádky s pevnou konstrukcí, které bývaly na místě celou lázeňskou sezonu a zabíraly značnou část plochy. Jejich provozovatelé mohou nově používat pouze mobilní židle a stolky se slunečníky umístěné v úzkém pásu u restaurací a nezasahující do promenádního prostoru. Žádnou výjimku z tohoto nařízení město neudělí, informoval dnes ČTK primátorův náměstek Jiří Klsák (KOA).   Radní o novém opatření rozhodli po rekonstrukci Staré louky, která přišla město na zhruba 120 milionů korun, trvala půldruhého roku a skončila letos na jaře. Ze zpracovaného generelu promenády podle Klsáka vyplývá, že prostor musí zůstat volný, nezastavěný těžkým mobiliářem. Proti opětovnému vybudování velkých konstrukcí předzahrádek byli rovněž památkáři, podotkl Klsák. "Jsme i proti umisťování chladicích pultů s mořskými živočichy před některé podniky, jako se dříve dělo," uvedl náměstek.   Někteří z restauratérů se s novým opatřením smířili a uvedli, že mobilní stolky a židle postačují. Jiní nejsou spokojení a zvažují, jak magistrát k povolení předzahrádek přesvědčit. Jeden z nich využil i návštěvního dne pro veřejnost u primátora, aby tam za předzahrádky lobboval, poznamenal Klsák. "To, k čemu jsme přistoupili na Staré louce, přeneseme do celého města. Jen musíme vyčkat, až vyprší dříve uzavřené smlouvy. Letošní rok je tedy takovým přechodným obdobím," dodal primátor Petr Kulhánek (KOA).   Město se přitom ve dvou případech samo snažilo o umístění předzahrádek, byť mobilních, na lávce Jeana de Carro a u morového sloupu. Podle Klsáka na obou místech vždycky bývaly a lázeňští hosté je s oblibou využívali. Jenomže ani s jednou předzahrádkou na těchto místech nesouhlasí památkáři. Radnice se proto k jejich rozhodnutí odvolává. Za zábor veřejného prostranství se nyní platí v Karlových Varech deset korun za metr čtvereční a den v plné sezoně a poloviční částka mimo hlavní sezonu.   vlm snm  