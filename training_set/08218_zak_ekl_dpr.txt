 Hasiči na obchvatu Olomouce likvidovali uniklý formaldehyd  Aktualizovali jsme v informaci o obnovení provozu v 1. odstavci.   --------------------    Olomouc 28. ledna (ČTK) - Téměř pět hodin blokoval dnes odpoledne dopravu na obchvatu Olomouce nákladní vůz, z jehož plastové nádrže unikal nebezpečný formaldehyd. Provoz byl obnoven kolem 20:00. Hasičům se nejprve podařilo zatmelit prasklinu, skrze niž látka unikala. Při kontrole ale odhalili další prasklou nádrž, a tak museli formaldehyd přečerpat. ČTK to sdělil mluvčí olomouckých krajských hasičů Zdeněk Hošák.   Již odpoledne mluvčí ČTK řekl, že riziko výbuchu nehrozí. "Nákladní auto převáželo asi osm tisícilitrových plastových nádrží. Proč začal formaldehyd z jedné z nich unikat, zatím nevíme. Řidič si toho všiml a přivolal pomoc. Uniklo zřejmě 200 litrů formaldehydu," uvedl Hošák.   Vozidlo bylo odstavené na obchvatu Olomouce nedaleko kruhového objezdu u supermarketu Globus ve směru od Prostějova. Na místě zasahovaly dvě jednotky profesionálních hasičů v protichemických oděvech, kteří vymezili a uzavřeli nebezpečnou zónu. Po zásahu museli hasiči projít dekontaminací.   Formaldehyd je nebezpečná karcinogenní látka, která může při vysokých koncentracích i explodovat. Toto riziko ale v Olomouci podle hasičů nehrozilo.   srd hš jpt  