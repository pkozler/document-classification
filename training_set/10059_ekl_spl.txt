 V parku Podyjí vzniknou nové turistické trasy i pro vozíčkáře  --------------------    Ke zpravodajství: ilustrační FOTO ve Fotobance  ID foto: F201004060116401, F200908250014701, FO01068608   --------------------    Znojmo 6. ledna (ČTK) - Správa Národního parku Podyjí, který letos oslaví 20. výročí svého vzniku, plánuje rozšíření turistických stezek. Projekt počítá s obnovou mostu přes řeku Dyji u rakouské obce Hardegg. Plánuje se úprava stezek tak, aby byla centrální část Podyjí s vyhlídkami zpřístupněna i vozíčkářům. Pro návštěvníky v sedlech vzniknou úvaziště pro koně, řekl dnes ČTK ředitel parku Tomáš Rothröckl.   Vedení parku letos vypracuje nový plán péče o Podyjí. Projekt zahrne také rozšíření současných turistických stezek. Následně budou vyčísleny přesné náklady na plánované úpravy.   Pro pěší by v budoucnu hlavní změnu mělo přinést obnovení jednoho z mostů přes Dyji. Na jejich obou březích se rozkládají chráněné přírodní lokality - v České republice je to Podyjí, v Rakousku park Thayatal. Parky spojuje u Hardeggu most.   Nedaleko tohoto místa jsou zbytky dalšího mostku, z něhož zbylo jen několik pilířů. Zanikl patrně po druhé světové válce. Pokud by byl obnoven, propojil by se Hardegg s lokalitou Široké pole v Podyjí, čímž by vznikl nový vycházkový okruh.   Některé stezky čekají v budoucnu úpravy. Je nutné zpevnit jejich povrch, aby je mohli využívat také vozíčkáři. Trasy pro ně v parku zatím scházejí. Těšit se mohou na osm tras. Dostanou se po nich například na vyhlídková místa u Vranova nad Dyjí nebo na Králův stolec. Nově jim bude zpřístupněna Hardecká vyhlídka.   Podyjí se stalo v roce 2007 jednou z prvních chráněných lokalit na Moravě, kde vznikly stezky i pro turisty na koních. Jsou dvě, měří dohromady přes 50 kilometrů a s jejich dalším rozšiřováním se nepočítá. "Chceme ale ve východní části parku vytvořit nová úvaziště pro koně, na nichž by si jezdci mohli při svém putování krajinou odpočinout," doplnil ředitel.   Na rozšiřování a úpravě stezek by se mělo začít pracovat ještě letos. Park nyní protíná přes 70 kilometrů stezek pro pěší a 83 kilometrů tras pro cyklisty. Podyjí bylo vyhlášeno parkem v červenci 1991 a vzniklo z někdejší chráněné krajinné oblasti.   Vladimír Klepáč snm  