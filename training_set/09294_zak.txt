 Hlavní podezřelý prý viděl Annu Janatkovou v den jejího zmizení  Praha 16. ledna (ČTK) - Hlavní podezřelý v případu zmizení devítileté Anny Janatkové přiznal podle serveru Aktuálně.cz., že ji v den jejího zmizení viděl. Předtím to přitom popíral. Dívka se pohřešuje od loňského 13. října.   Server uvedl, že jedenačtyřicetiletý recidivista Otakar T. neprošel detektorem lži právě v těch částech výslechu, které se týkaly Annina zmizení. Testy DNA prokázaly, že držel v ruce její batoh, se kterým se loni v říjnu vracela v pražské čtvrti Troja ze školy.   Policie tohoto muže vyšetřuje na svobodě, protože soud nepřistoupil na návrh na uvalení vazby. Podle Aktuálně.cz se vyšetřování případu v posledních týdnech zkomplikovalo. Otakar T. prý zmizel z Mostu, kde žil se svojí družkou a policie ho tam měla pod kontrolou.   Policie loni v prosinci uvedla, že stopou v případu by mohl být neznámý muž, který byl v den dívčina zmizení viděn v Troji s děvčetem podobným Aničce.   nlm mal  