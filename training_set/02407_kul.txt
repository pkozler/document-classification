 Zaplněné Stavovské divadlo tleskalo koncertu k Mozartovu jubileu  --------------------    Ke zpravodajství: FOTO/aktuality   --------------------    Praha 27. ledna (ČTK) - V zaplněném pražském Stavovském divadle se dnes uskutečnil koncert orchestru Národního divadla (ND) k 255. výročí narození Wolfganga Amadea Mozarta. V prostorách, kde měla roku 29. října 1787 premiéru jeho opera Don Giovanni, sklidili potlesk především zástupci mladé české pěvecké generace, sopranistka Kateřina Kněžíková a basbarytonista Adam Plachetka. Oba umělce v programu složeném z operních i koncertních árií a duetů doprovodil orchestr Národního divadla (ND) pod taktovkou jeho šéfdirigenta Tomáše Netopila.   Po předehře k opeře Idomeneo se v bezprostředně propojeném prvním výstupu trojské princezny Illie Quando avran fine / Padre, germani představila sólistka pražského ND Kněžíková. Zpěvačku, která vystoupila loni na festivalu Dvořákova Praha, kde ji v mozartovském programu doprovodil rakouský komorní orchestr Camerata Salzburg, poté vystřídal Plachetka. Sólista Vídeňské státní opery a stálý host opery ND, který patří k nejvýraznějším pěveckým talentům současné české generace, na úvod svého účinkování nabídl árii Wer hungrig bei der Tafel sitzt z nedokončené opery Zaida a pokračoval slavnou "Rejstříkovou árii" Madamina, il catalogo e questo Leporella z prvního jednání opery Don Giovanni.   Nejen své pěvecké, ale také herecké nadání, prokázali Kněžíková s Plachetkou ve výstupu Bravo, signor buffone, Appena mi vedon z prvního jednání opery La finta giardiniera (Zahradnice z lásky) a v recitativu a duetu Zuzanky a Hraběte Crudel! Perche finora z třetího jednání opery Figarova svatba   Oba umělci spolu účinkují v několika mozartovských produkcích, například v operách Cosi fan tutte (Takové jsou všechny), Figarova svatba, Don Giovanni nebo La finta giardiniera, jež bude v březnu přenesena z Prahy do bruselské opery La Monnaie.   "Mozartova hudba pro mne znamená lásku na celý život. Nikdy vás nezradí, pokud vy sám neselžete. Dokážu se s ní smát, plakat a objevovat nepoznané," uvedla k Mozartově dílu Kněžíková.   Po přestávce program pokračoval Koncertantní symfonií Es dur pro hoboj, klarinet, lesní roh, fagot a orchestr, ve které se nástrojů ujali hobojista Vratislav Vlna, klarinetista Miloš Bydžovský, hornista Jan Musil, fagotista Daniel Hucek a hráč na kladívkový klavír Zdeněk Klauda. Program poté pokračoval dalšími Mozartovskými áriemi, z nichž obecenstvo aplausem ocenilo mimo jiné duet Papageny a Papagena z finále zpěvohry Kouzelná flétna.   Také loni 254. výročí narození Mozarta v Praze připomněli áriemi z jeho slavných oper. Ve Stavovském divadle vystoupili například uznávaný slovenský tenorista Pavol Breslik a přední sólistka opery ND, sopranistka Marie Fajtová.   Klasicistní hudební skladatel a klavírní virtuos Mozart se narodil 27. ledna 1756 v Salcburku a zemřel 5. prosince 1791 ve Vídni. Loni 6. května ND uvedlo premiéru jeho opery Idomene. Z Mozartovy tvorby nastuduje ND pod taktovkou šéfdirigenta Netopila v této sezoně ve Stavovském divadle komickou operu Únos ze serailu, která bude mít premiéru 7. května.   Roman Jireš mal  