 Horská služba v Orlických horách pátrala po ztraceném muži  Čenkovice (Orlickoústecko) 1. ledna (ČTK) - Horská služba v Orlických horách v noci na dnešek pátrala po ztraceném muži. Po hodině a půl záchranáři muže, který byl v mírně podnapilém stavu, nalezli v restauraci v Čenkovicích. Na jedné z horských chat v Čenkovicích se členové Horské služby po půlnoci také pokoušeli zachránit staršího muže s náhlou srdeční příhodou. Muž však zemřel. ČTK o tom dnes informoval náčelník Horské služby Orlické hory Josef Šifra.   Po ztraceném muži pátrali v oblasti Bukové hory čtyři záchranáři na sněžných skútrech. "Zbloudění v nočních horách je vždy závažné, zejména při takové sněhové nadílce a teplotám, jaké panují tuto zimu," poznamenal Šifra.   O pomoc se záchranou staršího muže Horskou službu požádali zdravotničtí záchranáři. "Podle hlášení tam jeden ze starších hostů upadl do bezvědomí a rychlá záchranná služba se do udané lokality neměla šanci dostat. Na místo vyrazil náš lékař s dalším kolegou," uvedl Šifra. Horští záchranáři se muže snažili oživit pomocí defibrilátoru. Na chatu pak na skútru přivezli lékaře záchranné služby, který byl po dalších pokusech o záchranu nucen konstatovat smrt.   ry kš    