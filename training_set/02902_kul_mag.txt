 Čeští lvi se ozvou poprvé 5. února při nominacích  --------------------    Ke zpravodajství: FOTO/aktuality; AUDIO; VIDEO   --------------------    Praha 26. ledna (ČTK) - Už poosmnácté budou 5. března ve Velkém sále pražské Lucerny předány výroční filmové ceny Český lev. Moderátorem bude jejich čtyřnásobný držitel - herec, scenárista, zpěvák a muzikant Jan Budař, který loni uváděl večer nominační. Ten se letos uskuteční 5. února v kině Lucerna, stejně jako předávací ceremoniál v přímém přenosu České televize.   Organizátoři z České filmové a televizní akademie (ČFTA) dnes na tiskové konferenci v Praze oznámili, že akademici vybírali z jedenadvaceti celovečerních snímků a 15 dokumentů. První Český lev bude tradičně udělen v kategorii nejlepší zahraniční film už na nominačním večeru, jehož moderátory budou Jakub Žáček a Marek Daniel. Naději mají snímky Bílá stuha, Imaginárium dr. Parnasse, Muž ve stínu, Počátek a Seriózní muž.   Režisér a výkonný ředitel ČFTA Petr Vachler uvedl, že letošní novinkou bude cena Magnesie pro nejlepší studentský snímek, dotovaná částkou 100.000 korun. I ta bude vyhlášena na nominačním večeru. Do nultého ročníku mohlo snímky přihlásit oslovených sedm filmových škol a čtyři studentské festivaly. Soutěž je otevřená dokumentům, animovaným či hraným filmům. Jediným kritériem je, aby šlo o nekomerční dílo. Každý ze subjektů mohl nominovat tři tituly, v prvním kole se jich sešly dvě desítky. Převažovaly hrané krátkometrážní snímky, z nichž některé za sebou mají úspěchy na soutěžích a festivalech.   Desetičlenná porota složená z členů ČFTA nominovala pět nejzdařilejších do druhého kola. Jsou jimi Graffitiger režiséra Libora Pixy, Občan Kopas Vojtěcha Moravce, People involved Jana Těšitele, Příznaky Tomasze Wińskiho a Půlnoc Kláry Tasovské.   "Letošní rok Českých lvů bude ve znamení hudby a tance. Už proto, že Jan Budař je vynikající tanečník," řekl Vachler. Na nominačním večeru se proto objeví herci, kteří dobře zpívají, a na hlavním večeru pěvecké hvězdy, které občas vystupují na filmovém plátně. K hlavnímu večeru si Vachler přizve na pomoc držitele Českého lva Marka Najbrta, režisérem přímého přenosu s ním bude zkušený televizní tvůrce Adam Rezek.   "Přemýšleli jsme, jak zkvalitnit hlasování akademiků. Vracíme se proto o několik let zpátky a vybíráme pět filmů, čímž samotné nominace budou rozšířeny," uvedl Vachler. Teprve ve druhém kole budou z pěti nominovaných titulů vybrány tři, které půjdou do finále.   Na nominačním večeru budou uděleny i ceny filmových kritiků a teoretiků za nejlepší hraný film a dokument. Složení hlasujících, jichž je 45, se pozměnilo vzhledem k tomu, že ceny filmové kritiky za loňský rok už byly předány. Do nominací se dostaly snímky Kuky se vrací, Největší z Čechů, Občanský průkaz, Pouta a Přežít svůj život. V žánru dokumentu pak Český mír, Drnovické catenaccio, Katka, Medvědí ostrovy a Nesvatbov.   Jiří Borovička jnd  