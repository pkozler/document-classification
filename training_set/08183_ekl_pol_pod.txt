 Druhá etapa obnovy Rudolfovy aleje v Olomouci začne na podzim  Olomouc 4. května (ČTK) - Olomoucká radnice nechá letos na podzim vykácet druhou část historické Rudolfovy aleje ve Smetanových sadech. Podle původního plánu se měla pustit do druhé etapy její obnovy až v roce 2014. Město se rozhodlo urychlit kácení zbylých stromů kvůli jejich špatnému zdravotnímu stavu. Novinářům to dnes řekl náměstek primátora Jan Holpuch (ODS).   Rudolfova alej, o jejíž založení se postaral olomoucký arcibiskup Rudolf Jan Habsburský, byla už ve 20. letech 19. století oblíbeným místem vycházek Olomoučanů. O potřebě obnovy aleje odborníci diskutují od 70. let minulého století, už tehdy stromy měly zdravotní problémy.   V první etapě obnovy, která začala předloni v říjnu, padlo k zemi 146 stromů v úseku od ulice Wolkerova po restauraci Fontána. Výsadba zhruba 160 nových kaštanů začala loni v říjnu a skončila zhruba v polovině listopadu.   Druhá etapa, pokácení 44 stromů od restaurace Fontána po Polskou ulici, měla podle původního plánu následovat v roce 2014. "V průběhu první etapy se však ukázalo, že stav stromů je opravdu vážný. Je potřeba je vykácet co nejdříve," uvedl Holpuch. Doplnil, že pokácené dřeviny město nechá nahradit 66 stromy. Jejich výsadba se uskuteční na podzim 2012.   Druhá etapa projektu rovněž počítá s rekonstrukcí povrchu komunikace a s instalací nového mobiliáře ve zbývajícím úseku aleje. První její část se už stejných oprav dočkala.   orv mol  