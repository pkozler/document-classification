 Odvolací soud osvobodil Železného v kauze poškozování věřitele  Zprávu jsme upravili, v 5. - 8. odst. jsme doplnili další informace.   --------------------    Praha 25. května (ČTK) - Vrchní soud v Praze dnes zprostil bývalého ředitele televize Nova Vladimíra Železného obžaloby z pokusu o poškozování věřitele - společnosti Central European Media Enterprises (CME). V odvolacím jednání dospěl k jinému závěru než loni v říjnu pražský městský soud, který Železnému vyměřil tříletý trest vězení podmíněně odložený na zkušební dobu čtyř let a peněžitý trest tři miliony korun. Bývalý šéf Novy se podle obžaloby naoko zbavoval majetku, aby CME nemusel splatit pohledávku.   Odvolací soud dnes osvobodil i právníky Aleše Rozehnala a Ondřeje Kuchaře, kteří podle žalobců Železnému pomáhali. Kuchař dostal loni v říjnu dvouletý a Rozehnal, který měl podle prvoinstančního verdiktu navíc také zaplatit milion korun, dvouapůlletý podmíněný trest. Senát dnes ale dospěl k závěru, že jejich skutky, které obžaloba popisuje, nebyly trestnými činy. Všichni tři muži od počátku vinu odmítali.   Dnešní rozhodnutí je pravomocné, možné je pouze dovolání k Nejvyššímu soudu. Železný již dříve dostal pravomocně dvouletý podmíněný trest za krácení daní při dovozu obrazů z ciziny.   Železný spolu s Rozehnalem a Kuchařem podle obžaloby od dubna 1999 do počátku roku 2001 převáděli nemovitosti, především pozemky, a akcie bývalého televizního ředitele na nově zakládané společnosti. Přestože Železný majetkem nadále disponoval, nebylo podle žalobců možné uložit předběžná opatření, která CME kvůli uspokojení pohledávky ve výši 23,35 milionu dolarů (při dnešním kurzu zhruba 406 milionů korun) navrhovala.   Městský soud v Praze se případem zabýval nadvakrát. Napoprvé - v prosinci 2008 - dospěl k závěru, že se muži žádného trestného činu nedopustili. Odvolací senát však osvobozující verdikt zrušil a případ vrátil k novému projednání. Obžalobě původně čelila i Edita Janečková, v jejím případě však osvobozující rozsudek z roku 2008 nabyl právní moci.   Obhájci všech obžalovaných dnes odvolacímu senátu navrhli, aby jejich klienty osvobodil. Advokát Železného Josef Monsport zopakoval, že bývalý šéf Novy v době převodů ještě CME podle něho peníze nedlužil, rozhodla o tom až arbitráž v únoru 2001. Vzhledem k informacím, které měl, se prý neměl důvod domnívat, že v arbitráži neuspěje. Monsport odmítl, že by se Železný stal dlužníkem CME již na podzim roku 1998, když porušil konkurenční doložku ze smlouvy se společností. Advokát stejně jako již několikrát předtím zdůraznil, že Železný navíc v té době disponoval dalším majetkem, jehož hodnota výrazně převyšovala hodnotu pohledávky.   Podobně se vyjádřili i obhájci Rozehnala a Kuchaře i sám Železný. Poukázal například na svou sbírku obrazů, starožitný nábytek nebo obchodní podíl v CET 21. "Jeden jediný obraz by stačil na uhrazení celé pohledávky. (...) Zdůrazňuji znovu, že můj majetek byl po celou dobu dramaticky větší (než pohledávka)," řekl odvolacímu senátu. Mimo jiné také doplnil, že po arbitráži dlužnou částku uhradil. "Já jsem nikoho nekrátil, já jsem dluh s ohromnou chutí zaplatil," uvedl.   Vrchní soud pak odvolání všech tří mužů vyhověl a obžaloby je zprostil. Předseda odvolacího senátu Jaromír Klimša zdůraznil, že nelze vyvrátit Železného obhajobu, že v době vzniku pohledávky disponoval takovým majetkem, z něhož mohla být uhrazena. Podle soudce se nemohli provinit ani Rozehnal a Kuchař. Pokud není uznán vinným hlavní pachatel, nemohou být uznáni vinnými ani jeho pomocníci, uvedl Klimša. "Pro mě je to mimořádně dobrá zpráva. Po deseti letech ode dne, kdy začalo trestní stíhání," reagoval na rozhodnutí Monsport.   Americká společnost CME se v trestním řízení žádné náhrady škody nedomáhá. Pohledávku podle dřívějšího vyjádření jejích právníků uhradili vlastníci společnosti CET 21, skupiny PPF a MEF Holding.   Železný byl s Rozehnalem stíhán ještě v kauze údajného mnohamilionového krácení daní při převodu obchodních podílů v CET 21. Soudy je ale pravomocně obžaloby zprostily.   Jiří Hardoš mkv  