 Škoda Auto bude vyrábět sportovní model Fabie Monte Carlo  Mladá Boleslav 12. ledna (ČTK) - Mladoboleslavská automobilka Škoda Auto rozšíří řadu Fabia o model Monte Carlo, který bude nabízen v provedení hatchback a bude standardně vybaven sportovním podvozkem. Automobilka ho představí na lednové rallye Monte Carlo, výstavní premiéru bude mít na ženevském autosalonu. ČTK to dnes sdělil mluvčí firmy Evžen Krauskopf.   Model, který vznikl při příležitosti 110 let výročí motorsportu, bude mít černě lakované plastové lemování spodní části karoserie, černou střechu a kryty zpětných zrcátek, dále černou mřížku chladiče a zatmavené světlomety. Černý lak dostanou i kola z lehké slitiny o průměru 16 palců.   Výbava vychází z verze Ambiente a v závislosti na trhu se bude novinka prodávat s motory 1,2 HTP/44 kW, 1,2 12V HTP/51 kW, 1,4 16V/63 kW a 1,2 TDI CR/55 kW, 1,2 TSI v obou výkonových variantách, tedy 63 kW a 77 kW, a 1,6 TDI o výkonech 55 kW, 66 kW a 77 kW. Zákazníci si budou moci vůz objednávat od února. Cenu auta firma nezveřejnila.   khj mol  