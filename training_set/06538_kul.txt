 Moravské galerii mírně klesla návštěvnost, přišlo 105.000 lidí  Brno 9. ledna (ČTK) - Moravské galerii v Brně loni mírně klesla návštěvnost. V jednotlivých budovách zaznamenala galerie necelých 105.000 vstupů. Předloni přišlo na výstavy a doprovodné akce zhruba 123.000 lidí. Důvodem úbytku návštěvníků je zřejmě loňská oprava Moravského náměstí v Brně, která výrazně zkomplikovala přístup do Místodržitelského paláce, řekla ČTK mluvčí galerie Martina Vašková. V paláci sídlí stálá expozice starého umění a konají se tam některé dočasné výstavy.   Návštěvnost Moravské galerie každoročně zvyšuje muzejní noc s bezplatným vstupem. Za jediný večer si některé výstavy prohlédne více lidí, než přijde za celou dobu jejich trvání v běžné provozní době. "Místodržitelský palác musel o muzejní noci zůstat uzavřený, což se hned projevilo," řekla Vašková.   Největším lákadlem pro návštěvníky byly loni výstavy Mezinárodního bienále grafického designu Brno 2010, které si prohlédlo 31.835 návštěvníků. K úspěšným projektům patří také výstavy Alfons Mucha - Český mistr belle epoque a Thonet-Mundus a ti další o výrobcích ohýbaného dřevěného nábytku.   Celkem loni galerie nabídla 32 výstav, z nichž osm tvořilo součást bienále. Z výstav, které stále trvají, je zatím největším magnetem dílo Kamila Lhotáka v expozici Útěcha z techniky. Dosud Lhoták přilákal 1112 lidí.   Moravská galerie je největším muzeem umění na Moravě. Využívá tři paláce v centru Brna - Uměleckoprůmyslové muzeum, Místodržitelský a Pražákův palác. Dále spravuje rodný dům Josefa Hofmanna v Brtnici u Jihlavy a Jurkovičovu vilu v Brně-Žabovřeskách. Vilu letos čeká slavnostní otevření po rekonstrukci.   tmd snm  