 Holešovský obhájil post děkana FVTM na ústecké univerzitě  Ústí nad Labem 30. května (ČTK) - Děkanem Fakulty výrobních technologií a managementu (FVTM) ústecké Univerzity Jana Evangelisty Purkyně bude nadále František Holešovský. Mluvčí univerzity Jana Šiková dnes informovala, že ho na další čtyřleté období zvolil akademický senát. Jeho současné období skončí v srpnu.   Na post děkana se hlásili tři uchazeči. Holešovský byl podle Šikové zvolen v druhém kole. Protikandidáty byli proděkan Jaroslav Zukerstein a vedoucí katedry strojů a mechaniky Josef Soukup.     Fakulta výrobních technologií a managementu vznikla v září 2006 transformací z Ústavu techniky a řízení výroby na fakultu. Jejím prvním děkanem byl o rok později zvolen Holešovský, který ji také první rok vedl na základě pověření řízením. Od roku 1998 stál v čele ústavu.   vlu mol  