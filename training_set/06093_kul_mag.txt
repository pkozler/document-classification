 Drama Like Crazy hlavním laureátem festivalu Sundance  --------------------    Ke zpravodajství: FOTO ve Fotobance  ID foto: P200801190001501, P201001230164901   --------------------    Park City (Utah, USA) 30. ledna (ČTK) - Celovečerní snímek o lásce Like Crazy a dokumentární film o asistované sebevraždě How to die in Oregon získaly hlavní ceny 27. ročníku amerického festivalu nezávislého filmu Sundance. Informovaly o tom dnes zahraniční agentury.   Nejprestižnější cenou ověnčené drama Like Crazy od režiséra Drakeho Doremuse je příběhem vášnivé lásky mezi Američanem a Britkou, jejichž cit je těžce zkoušen odloučením. "Tento film hovoří o lásce, o lásce, která nikdy neumírá a která s vámi zůstane celý život," řekl režisér.   Tvůrce vítězného dokumentu Peter Richardson na sobotním slavnostním předání cen v Park City poděkoval lidem, kteří mu dovolili se vetřít po dobu posledních čtyř let do jejich soukromí. Jeho snímek je podle komentářů působivou a diskrétní obhajobou eutanazie.   Festival, který se tradičně koná pod patronátem filmové hvězdy Roberta Redforda, nabízel od zahájení 20. ledna 120 celovečerních a 80 krátkometrážních filmů. Mezi prvními se promítaly například drama Pariah od režisérky Dee Reesové a irský komediální thriller The Guard.   Redford při zahájení festivalu popřál této největší přehlídce nízkorozpočtové filmové tvorby, aby si zachovala duch skromnosti a ubránila se všem snahám o zkomercializování. "Základní myšlenkou bylo všemi silami vytvořit pro umělce prostor nových příležitostí. K tomu jsme se zavázali a tak to zůstane," prohlásil.   pek  