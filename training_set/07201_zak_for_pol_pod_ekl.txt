 Hercegová odmítla, že by nařizovala neprověřit kauzu Drobil  Doplnili jsme vyjádření Pokorné ve 4. a 8. odstavci, státního zástupce z Prahy 4 v 9. odstavci, aktualizovali jsme vyjádření Pospíšila v 10. odstavci.   --------------------    Praha 23. května (ČTK) - Pražská městská státní zástupkyně Jana Hercegová se dnes důrazně ohradila proti tvrzení týdeníku Respekt, podle kterého nabádala svoji podřízenou obvodní žalobkyni pro Prahu 1 Šárku Pokornou k tomu, aby neprověřovala podezření z korupce na Státním fondu životního prostředí (SFŽP). Pouze prý doporučila, aby státní zastupitelství případ posuzovalo "ve všech souvislostech". Kauza zatím ukončena nebyla, prověřování nadále pokračuje.   Hercegová poslala podle Respektu Pokorné dokument, ve kterém uvádí, že je nutné zabývat se celou nahrávkou rozhovoru odvolaného ředitele fondu Libora Michálka s bývalým ministrem životního prostředí Pavlem Drobilem (ODS), nevytrhávat z kontextu jednotlivé věty a výrazy. "Například Drobil nevybízel Michálka ke zničení důkazů k činnosti SFŽP, ale sděloval mu to v souvislosti, že pokud má něco, co dokazuje trestněprávní odpovědnost, tak s tím má zajít na nejbližší policii, a teprve poté dával alternativu 'anebo to zničte'," píše městská státní zástupkyně.   Hercegová podle svých slov dokumentem pouze upozorňovala obvodní žalobkyni na to, že policie při zahájení trestního řízení popsala skutek tak, že zcela neodpovídá všem souvislostem, za jakých se rozhovor uskutečnil. Odkázala také na příslušnou judikaturu Ústavního soudu. "Mé doporučení je zcela transparentní a vydané písemnou formou," tvrdí Hercegová. Pokorná prý není vázána názorem městské žalobkyně, musí jí pouze předložit své závěry.   "Obvodní státní zastupitelství i policie si důkazy v případu vyhodnocují samy," potvrdila její slova Pokorná. Podle ní je zcela běžné, že nadřízená žalobkyně vydá doporučení, dělá se to prý ve všech "právně a skutkově složitých věcech". Obvodní státní zástupkyně zatím nechtěla uvést, zda se její názory s názory Hercegové ztotožňují. Případ podle ní dosud není v konečné fázi.   Na kauzu údajné korupce na SFŽP upozornil později odvolaný Michálek prostřednictvím tajně pořízených nahrávek. Na nich Drobilův poradce Martin Knetig popisuje, jak se dostat k penězům na financování další kariéry svého šéfa a ODS. Nahrávky poté zveřejnila Mladá fronta Dnes (MfD), ještě předtím stihl Drobil Michálka odvolat. Ministr, který veškerá obvinění odmítl, se pak po dohodě s premiérem rozhodl rezignovat.   Případem se od počátku zabývalo Obvodní státní zastupitelství pro Prahu 4, které prověřovalo celou nahrávku. V případu následně policie zahájila trestní řízení pro podezření z trestného činu pletichy při zadání veřejné zakázky a při veřejné soutěži.   Pokorná v kauze původně prověřovala pouze podezření z toho, zda se v souvislosti s údajnými manipulacemi se zakázkami na SFŽP nedopustil Drobil neoznámení nebo nepřekažení korupčního jednání. V této souvislosti vyšetřovala i premiéra Petra Nečase (ODS) nebo tehdejšího ministra vnitra Radka Johna (VV). Případ odložila s tím, že se trestný čin nestal, jeho závěry potvrdilo městské státní zastupitelství a následně i Nejvyšší státní zastupitelství v Brně (NSZ). NSZ však vydalo v rámci kontroly závazný pokyn, že Pokorná musí zahájit trestní řízení proti konkrétní osobě s podezřením na podplácení a zneužití pravomoci úřední osoby. Podle serveru Aktuálně.cz mělo prověřit Drobila.   Podle Pokorné tak Obvodní státní zastupitelství pro Prahu 1 zpočátku nemělo nahrávku rozhovoru Drobila s Michálkem k dispozici, vyžádalo si ji až na základě pokynu NSZ. Žalobkyně však uvedla, že v Praze 4 se jí již podrobně zabývali a úplatkářství nezjistili. V současné době se tak podle ní zabývají dvě státní zastupitelství v podstatě stejnou věcí.   Hercegová dnes také odmítla tvrzení Respektu, podle kterého nejvyšší státní zástupce Pavel Zeman vyzval žalobce z Prahy 1 a Prahy 4, aby případ spojili v jeden. Podle městské státní zástupkyně naopak neměl žádné výhrady k tomu, aby kauzy zůstaly tak, jak jsou. Zdůraznila, že vyšetřování stále pokračuje.   Také žalobce z Obvodního státního zastupitelství pro Prahu 4 Adam Borgula trvá na tom, že z jejich strany nebyl případ zastaven. Kauzu podle něj prověřuje speciální policejní tým a protikorupční policie. "Důkazní situace, která je zachycena ve spisovém materiálu čítajícím řádově stovky stran a obsahujícím podaná vysvětlení desítek osob, je aktuálně analyzována v celém svém rozsahu a záznam o zahájení úkonů trestního řízení pro takové prověřování poskytuje dostatečný podklad," sdělil ČTK Borgula.   Kvůli případu se dnes odpoledne se Zemanem na jeho žádost sejde i ministr spravedlnosti Jiří Pospíšil (ODS). Podle mluvčí ministerstva spravedlnosti Terezy Palečkové případ spadá do kompetence NSZ, proto ho Pospíšil zatím nebude komentovat.   ado rot  