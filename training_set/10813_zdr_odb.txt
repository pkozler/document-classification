 ZZS: Odchod lékařů ohrozí také práci zdravotnických záchranářů  České Budějovice 28. ledna (ČTK) - Hromadný odchod lékařů z nemocnic v rámci odborářské akce Děkujeme, odcházíme ohrozí také práci zdravotnické záchranné služby. ČTK to dnes sdělil předseda Asociace zdravotnických záchranných služeb Marek Slabý. V řadě krajů by se podle něj po odchodu lékařů mohla zhroutit přednemocniční péče. Po možném zrušení některých oddělení v oblastních nemocnicích a převážení pacientů do vzdálenějších míst budou navíc chybět vozidla i personál pro naléhavé výjezdy.   "Jsem přesvědčen , že dohoda mezi ministerstvem zdravotnictví a lékaři je pro zachování přednemocniční neodkladné péče a systému zdravotnické záchranné služby v ČR naprosto klíčovou a musí být uzavřena v co nejkratším časovém horizontu," uvedl Slabý.   Podle něj přinese odchod lékařů z nemocnic omezení provozu nebo úplné uzavření některých klíčových oddělení v oblastních nemocnicích. Pro záchranáře se tak zvýší počet převozů pacientů do vzdálenějších krajských či fakultních nemocnic, některé jízdy potrvají i několik hodin. Auta a posádky pak budou chybět při naléhavých výjezdech.   "Pokud by se stav měl stát dlouhodobým nebo trvalým, bylo by nutno trvale posílit počty posádek, tyto proškolit, vybavit přístrojovou technikou a adekvátně doplnit vozový park. Důsledkem je samozřejmě skokový nárůst nákladů v řádech milionů korun," upozornil Slabý.   Dodal, že i kdyby se peníze našly, nebyla by situace jednoduchá, neboť dodávka nové sanitky trvá minimálně čtyři až pět měsíců a posádka vozidla rychlé záchranné pomoci nemůže být vytvořena z nově přijatých zdravotníků.   Slabý také varoval, že pokud lékaři odcházející z nemocnic přestanou externě sloužit u záchranné služby, mohla by se v řadě krajů zhroutit přednemocniční péče, protože externí lékaři zajišťují minimálně polovinu služeb. Pokud by se k odchodu lékařů z nemocnic přidali i lékaři ZZS, kteří jsou odměňováni stejně, vyvolalo by to podle něj kolaps současného systému a náhlý vynucený přechod záchranných služeb na takzvaný paramedický systém, na který v Česku "není připraveno pojištění, legislativa ani veřejnost".   Paramedický systém je běžný v USA, v sanitce tam nejezdí lékaři, ale takzvaní paramedici, kteří mají někdy i nižší vzdělání než české zdravotní sestry. Sanitka má za úkol za pacientem co nejrychleji dojet a co nejrychleji jej zase dopravit do nemocnice, kde se ho ujmou lékaři. Podle odborníků mají oba systémy své výhody a nevýhody.   Slabý připomněl, že hromadný odchod lékařů může mít i právní důsledky. "Dlouhotrvající převozy pacientů s ohroženými vitálními funkcemi, rodiček s komplikovanými porody, transporty ohrožených novorozenců mimo kraj nebo do přehlcených fakultních nemocnic a prodloužené dojezdové časy při primárním výjezdu by sebou přinesly řadu závažných či život ohrožujících komplikací a následně jejich právní řešení," uvedl Slabý.   vit jpt  