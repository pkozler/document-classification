 Plavení dřeva ve Schwarzenberském kanálu viděly dvě stovky lidí  --------------------    Ke zpravodajství: FOTO/aktuality; FOTO ve Fotobance   --------------------    Nová Pec (Prachaticko) 21. května (ČTK) - První letošní plavení dřeva ve Schwarzenberském kanálu dnes sledovalo kolem 200 diváků. Plavební ředitel Hynek Hladík přečetl plavební rozkaz pod myslivnou na Jeleních Vrších. Polena a klády pak po hladině památného kanálu putovaly směrem k potoku Hučice. Během letošní sezony, která je čtrnáctou v novodobé historii kanálu, mohou turisté vidět ukázky plavení dříví asi osmkrát.   Návštěvnost poznamenal déšť. Poprvé po letech také nemohl kvůli nemoci přijet rakouský vypravěč Helmut Wittmann, který měl akci zahájit fanfárou na kravský roh. "Takže se pohádky tentokrát vyprávěly jen česky," posteskl si Hladík.   Slavnost k zahájení sezony začala vystoupením folklorních souborů z Česka a Rakouska. Připomněly zábavu dělníků, kteří kdysi přes den tvrdě pracovali se dřevem a po večerech hráli, zpívali a tancovali. Aby bylo v kanálu dost vody pro plavení dřeva, muselo být otevřeno stavidlo zásobní vodní nádrže. "Kanál byl v minulosti zásobován asi 21 potoky. Posléze se postavily tři vodní nádrže," popsal Hladík systém.   Letošní sezona potrvá na plavebním kanále do 17. září. Turisté se kromě plavení dřeva mohou těšit také na srpnové pálení dřevěného uhlí v milíři. Schwarzenberský kanál byl postaven k dopravě palivového dříví ze severních úbočí Šumavy přes hlavní evropské rozvodí k řece Grosse Mühl v Horních Rakousích a po ní až k Dunaji. Tam dělníci dříví vytáhli a přeložili na lodě či vory, aby se dostalo do Vídně. Plavba směrem do Vídně skončila v roce 1892, přes rozvodí plulo dříví naposledy v roce 1916. Doprava po kanálu k Vltavě trvala až do roku 1961.   vst vsj  