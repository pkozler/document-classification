 Loňský export v Pardubickém kraji vzrostl o více než o třetinu  Pardubice 1. května (ČTK) - Exportním firmám v Pardubickém kraji vzrostly příjmy z loňského vývozu o více než o třetinu, což je nejvyšší procentní nárůst mezi kraji. Vyrobily produkty za 235,9 miliardy korun, kdežto v roce předchozím byla hodnota zboží o 60,6 miliard korun nižší. Vyplývá to z předběžných informací Českého statistického úřadu v Pardubicích.   Předloni se do exportu promítla hospodářská krize a příjmy z vývozu naopak klesly téměř o desetinu přibližně na 189 miliard korun.     Průměrný růst exportu v celé republice byl necelých 18 procent. Nejhůře na tom byl Plzeňský kraj. Pardubický kraj se podílel na celkovém vývozu více než devíti procenty a měl třetí nejvyšší export v zemi.   Předních příček kraj dosahuje díky výrobci počítačových komponentů, společnosti Foxconn. Loňské výsledky ještě nejsou k dispozici, ale jeho předloňské tržby podle žebříčku 100 nejvýznamnějších firem ČR činily 84 miliard korun, což Foxconn zařadilo na páté místo. Byl také druhým největším exportérem.   Exportní giganty zastupuje v kraji také vysokomýtský výrobce autobusů Iveco Czech Republic. I když loňský rok nebyl pro firmu tolik příznivý. Společnost vykázala za loňský rok čistý zisk 747 milionů korun, což je o 35 procent méně než v předchozím roce. Výnosy firmy se snížily o 23 procent na 10,9 miliardy korun.   jlc vju  