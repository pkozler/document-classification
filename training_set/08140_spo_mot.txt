 Loprais dojel na Rallye Dakar třetí, vedoucí Čagin zvýšil náskok  --------------------    Ke zpravodajství: FOTO/aktuality   Doplnili jsme nový 1. odstavec, upravili 2. a 4. odstavec.   --------------------    Calama (Chile) 5. ledna (ČTK) - Aleš Loprais s kamionem Tatra dojel ve čtvrté etapě Rallye Dakar na třetím místě, v průběžném pořadí je rovněž třetí. Odstupy mezi nejlepšími se však zvětšily: Rus Vladimir Čagin vede před krajanem Firdausem Kabirovem téměř o devět minut, Loprais ztrácí další čtyři.   Pouhé dvě sekundy zato dělí po čtvrté etapě nejlepší motocyklisty. Dnes byl nejrychlejší Španěl Marc Coma, předloňský vítěz soutěže, který předčil francouzského konkurenta Cyrila Desprése o 16 vteřin a převzal vedení v průběžném pořadí.   V kategorii čtyřkolek dojel Josef Macháček čtvrtý a Martin Plechatý pátý, celkově je jejich pořadí opačné. Kralovala argentinská trojice v čele s Tomasem Maffeiem.   Závodníci měli na programu 761 kilometrů z argentinského města San Salvador de Jujuy do chilské Calamy, čas se jim v poušti Atacama měřil na 207 km dlouhé rychlostní zkoušce.   Mezi automobily je stále první španělská dvojice Carlos Sainz, Lucas Cruz s volkswagenem. Vyhrála i dnes, což pro obhájce titulu Sainze znamenalo jubilejní dvacáté dílčí prvenství na Dakaru, a v čele má už téměř čtyřapůlminutový náskok.   nkr ohr  