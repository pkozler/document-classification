 ČSÚ: Nabídkové ceny bytů v ČR v závěru loňského roku klesaly  Praha 5. ledna (ČTK) - Nabídkové ceny bytů v Česku v loňském posledním čtvrtletí ve srovnání s předchozími třemi měsíci klesly o 0,9 procenta. V Praze činil od října do prosince mezičtvrtletní pokles 2,2 procenta, v ostatních regionech se naopak nabídkové ceny bydlení o 0,2 procenta zvýšily. Čísla dnes zveřejnil Český statistický úřad (ČSÚ).   ČSÚ při výpočtu nabídkových cen vychází z veřejně dostupných zdrojů, například z nabídek realitních kanceláří. Podle mnoha odborníků se ale nabídkové a realizované ceny, tedy takové, za které se byty skutečně prodají, můžou výrazně lišit.   Údaje o realizovaných cenách zveřejňují statistici až se značným zpožděním. Nejčerstvější údaje se nyní týkají roku 2009 s poznámkou, že jsou to odhady. V Česku tehdy tempo poklesu realizovaných cen činilo podle těchto čísel v průměru 4,2 procenta.   Z posledních dat ČSÚ o vývoji stavební výroby v Česku vyplývá, že v říjnu 2010 se počet zahájených bytů meziročně propadl o 25,4 procenta na 2023 bytů. Počet dokončených bytů v říjnu meziročně vzrostl o 11,5 procenta na 3495 jednotek.   dnv dvd  