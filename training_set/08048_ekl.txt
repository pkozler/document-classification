 Novým šéfem rady šumavského parku je Picek, ředitel RRA Šumava  Vimperk (Prachaticko) 13. května (ČTK) - Předsedou nové rady Národního parku Šumava byl dnes zvolen ředitel Regionální rozvojové agentury Šumava Miloš Picek. Jeho zástupcem se stal starosta Modravy Antonín Schubert. ČTK to řekla mluvčí parku Jana Zvettlerová. V osmačtyřicetičlenné radě je delegováno 25 členů ze zákona, zbytek jmenoval ředitel parku Jan Stráský.   Rozruch kolem rady rezervace vyvolal Stráský 7. března, když zrušil její vědeckou sekci. V reakci na to její bývalí členové založili stínovou vědeckou radu. Podle bývalého šéfa sekce Jakuba Hrušky se rada parku změnila z odborného v politicko-hospodářský orgán. "Mezi odbornými zástupci není jediný přírodovědec zabývající se horskými ekosystémy, všichni, vyjma geoložky Jaroslavy Pertoldové, jsou lesníci. Celkově je rada parku přeměněna na politicko-hospodářský orgán," řekl Hruška ČTK.   Obdobný pohled má na radu i ekolog Jaromír Bláha z Hnutí Duha. Z devíti zástupců vědců je osm lesníků. Akademie věd, na rozdíl od minulosti, v ní nemá žádného zástupce. Za Jihočeskou univerzitu v radě zasedl bývalý hejtman Jan Zahradník z pedagogické fakulty. Z nevládních organizací pouze Klub českých turistů, nevládní organizace, která se zabývá ochranou přírody, v ní rovněž nemá zástupce. Miloš Picek není podle Bláhy v radě nováčkem, byl jejím šéfem před Stráským a stál také u založení parku.   Rada parku se skládá ze dvou skupin. První, jejíž členové jsou delegováni ze zákona, čítá 25 členů. K těm patří 22 starostů obcí, které alespoň částí svého správního území zasahují do NP Šumava, dva zástupci krajů a jeden člen horské služby. Druhou část rady, která má 23 členů, jmenoval ředitel parku. Je v ní devět vědců - Petr Zahradník, Jaroslava Pertoldová, Vilém Podrázský, Stanislav Vacek, Antonín Buček, Petr Kantor, Petr Moucha, Otakar Schwarz a Josef Vovesný. Dále čtyři členové z Hospodářské a Agrární komory - Vojtěch Toman, Hana Hricová, Josef Juriga a František Kohout a pět členů z řad podnikatelů, kterými jsou Václav Sklenář, František Dvořák, František Scheinost, Pavel Vokál a Jaroslav Neužil. Dále členy rady Stráský jmenoval Miloše Picka, Ladislava Havla, Karla Markvarta, Jana Zahradníka a Františka Nyklese.   Rada parku dnes také zvolila výkonný výbor rady a nyní diskutuje nad plánem obranných opatření k utlumení kůrovcové kalamity.   Rada parku posuzuje všechny důležité dokumenty ochrany a řízení národního parku i jeho ochranného pásma.   mi snm  