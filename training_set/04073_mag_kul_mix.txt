 Sláva Justina Timberlaka sahá za hranice pop-music  --------------------    Ke zpravodajství: FOTO ve Fotobance  ID foto: F201010070196801, F201009130052001, F201009130093501, P200810180134201   --------------------    Memphis/Praha 30. ledna (ČTK) - Třicetiny oslaví poslední lednový den jedna z největších a nejlépe vydělávajících hvězd současné světové pop music Justin Timberlake. Americký zpěvák a idol dívčích srdcí se proslavil jako člen chlapecké skupiny 'N Sync, která oslňovala teenagerské publikum ve druhé polovině 90. let. Na její ohlas dokázal Timberlake více než dobře navázat dvěma úspěšnými sólovými alby Justified a FutureSex/LoveSounds z let 2002 a 2006. Mimoto se věnuje své herecké kariéře a práci producenta. Založil i vlastní nahrávací společnost.   Justin Timberlake se narodil 31. ledna 1981 v Memphisu ve státě Tennessee. Jeho rodiče se brzy rozvedli a Justin vyrůstal s matkou a nevlastním otcem-bankéřem, díky kterému prý získal cit pro módu (časopis GQ zpěváka před dvěma lety vyhlásil za nejelegantnějšího muže Ameriky). Ke slávě Justin poprvé přičichl jako malý v disneyovské dětské televizní show The Mickey Mouse Club, kde se potkal mimo jiné s budoucími hvězdami Christinou Aguilerou a Britney Spearsovou, se kterou později několik let chodil. Kromě svých sólových projektů spolupracoval Timberlake úspěšně i s celou řadou dalších interpretů, mimo jiné s Madonnou či Black Eyed Peas. Zahrál si například ve filmech Alpha Dog, V řetězech, Guru lásky či nejnověji ve snímku The Social Network režiséra Davida Finchera, který vypráví o vzniku a vývoji sociální sítě Facebook. Jeho současnou partnerkou je herečka Jessica Bielová.   zma sat  