 V Libereckém kraji loni ubylo tragických dopravních nehod  Liberec 28. ledna (ČTK) - V Libereckém kraji v loňském roce ubylo dopravních nehod, které skončily smrtí. V regionu od ledna do prosince na silnicích zahynulo 18 lidí, v roce 2009 jich bylo o sedm více. ČTK o tom dnes informoval krajský koordinátor bezpečnosti silničního provozu Jan Polák. Například proti roku 2001 se počet úmrtí na silnicích v regionu snížil o polovinu. Tehdy na nich zahynulo 37 lidí.   V Libereckém kraji se v loňském roce stalo 3864 dopravních nehod. Těžce se při nich zranilo 137 lidí, 1075 utrpělo lehké zranění. Havárie si vyžádaly životy pěti lidí, kteří jeli na kole, a tří motocyklistů.   "Problémovou skupinou jsou určitě senioři, ať už jako chodci, či řidiči motorových vozidel," uvedl Polák. Příkladem je podle něj havárie, která se stala v únoru na železničním přejezdu u obce Rádlo na Jablonecku. Pětašedesátiletý řidič vjel před rychlík. Nehoda stála život jej i spolujezdkyni.   Lidé loni při haváriích umírali i ve Velkých Hamrech a v Držkově na Jablonecku, v obci Bílá na Liberecku, v Kunraticích u Cvikova v okrese Česká Lípa nebo v Sedmihorkách nedaleko Turnova.   Například v okrese Česká Lípa archivují statistiky dopravních nehod od roku 1964, kdy při haváriích zahynulo lidí šest. Loni jich bylo ještě o dva méně, číslo je tak nejnižší za posledních 46 let. "Podle dopravních policistů má velký vliv na následky nehodovosti postupná obměna starších vozidel za vozidla nová a bezpečnější," uvedla českolipská policejní mluvčí Ivana Baláková. Vliv podle ní mají i kampaně v médiích.   Meziročně vyšší počet mrtvých i vážně zraněných si naopak vyžádaly havárie v okrese Liberec. Loni při nich zahynulo osm lidí, o jednoho více než v roce 2009. Těžkých úrazů liberečtí policisté zaznamenali 70, proti předloňskému roku o sedm víc.   V celé zemi loni zemřelo na silnicích 753 osob. Počet obětí nehod je o deset procent nižší než v roce 2009 a nejnižší za posledních 20 let.   jem sap  