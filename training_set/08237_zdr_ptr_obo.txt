 Španělské bio okurky dovezené do ČR z Německa jsou nezávadné  V 4. - 6. odst. jsme doplnili další informace od SZPI. Aktualizovali jsme background.   --------------------    Brno 2. června (ČTK) - Vzorky odebrané ze zásilky údajně nebezpečných španělských bio okurek dodaných minulý týden firmě Country Life z Německa jsou negativní. Okurky nebyly kontaminovány nebezpečnou bakterií, která především v Německu způsobila několik úmrtí, jak se původně myslelo. ČTK to dnes potvrdil Michal Spáčil, mluvčí české Státní zemědělské a potravinářské inspekce (SZPI), která vzorky v neděli odebrala. Německo mezitím oznámilo, že zdrojem nákazy okurky nejsou. Původ infekce není znám.   Inspekce zároveň oznámila, že omezí rozsáhlé kontroly zeleniny z dovozu i z tuzemska, se kterými její inspektoři začali koncem minulého týdne. Jejich četnost vrátí na původní úroveň před aférou.   "Výsledky testů španělských okurek, které společnost Country Life dovezla z Německa, potvrdily, že okurky neobsahují nebezpečné bakterie. To je v souladu s informacemi z Německa, že španělské okurky byly za zdroj nebezpečné nákazy považovány neprávem," uvedla ráno firma Country Life v tiskové zprávě.   Inspekce tyto informace potvrdila. Dodala však, že Německo oznámilo, že jeho testy bio okurek, které byly dodány i do firmy Country Life, identifikovaly ve dvou případech bakterie Escherichia coli produkující shiga-toxin (STEC). Nikoliv však serotyp O 104 H4, který je původcem epidemie šířící se z území severního Německa.     "Německou stranou tedy byla stažena upozornění na další šarže okurek, zásilka dodaná do ČR zatím v (unijním) systému rychlého varování RASFF zůstává," uvedl Spáčil.   "SZPI však při laboratorních rozborech nenalezla na této šarži žádné známky kontaminace STEC. Tuto skutečnost SZPI prostřednictvím systému RASFF okamžitě oznámila všem evropským partnerům," dodal mluvčí.   Zda bude společnost Country Life požadovat nějaké odškodnění, zatím není jasné. "Zvažujeme, jak budeme postupovat. Uvědomujeme si, že v Německu ta situace problematická byla a ještě je a nějaká opatření se dělala," uvedla mluvčí firmy Lubomíra Chlumská. Na druhou stranu prý firma nechápe, proč právě o její potraviny se inspekce zajímala. "Měli jsme pocit od začátku, že to je planý poplach," dodala Chlumská.   Společnost se podle ní postupem státních orgánů sice cítí být poškozena, zároveň ale pociťovala velkou podporu a solidaritu ze strany zákazníků. "Spíš máme obavu, co to udělá s biopotravinami jako takovými," poukázala Chlumská na možné důsledky kauzy.   Také další bioproducenti se cítí být poškozeni informacemi, které se v uplynulých dnech objevily v médiích. Podle nich může jít dokonce o cílenou kampaň proti biopotravinám, jejichž prodeje stále stoupají a konkurují potravinám konvenčním.   "Přitom argument polévání vzrostlých plodin močůvkou je naprosto zavádějící a škodlivý, protože močůvka by rostlinu spálila a úrodu znehodnotila. Biopotraviny musí vonět a chutnat," uvedla ve středu manažerka PRO-BIO Svazu ekologických zemědělců Kateřina Nesrstová. Podle ní by hnojení močůvkou na plod, které bylo označováno jako možný zdroj nákazy, znamenalo, že by zelenina po močůvce zapáchala.   "Budeme požadovat uvedení fakt na pravou míru a skutečně doufám, že jde o nepochopení problému, nikoliv o záměr ekologické zemědělství systematicky likvidovat," dodala Nesrstová.   Odborníci zatím nevědí, co nákazu, která se projevuje krvácivými průjmy a selháním ledvin, způsobilo. Například podle ministra zemědělství Ivana Fuksy by zdrojem mohlo být špatně tepelně zpracované maso.   Nebezpečná nákaza bakterií E.coli si prozatím vyžádala 18 obětí, z toho 17 v Německu. V drtivé většině případů jsou oběťmi ženy. Světová zdravotnická organizace (WHO) dnes podle agentury AP oznámila, že bakterie EHEC, která usmrtila už 18 lidí, se vyskytuje v dosud neznámé mutaci a je asi živočišného původu.   V Česku se zatím objevilo deset podezření na onemocnění krvácivým průjmem. Odborníci z národní referenční laboratoře potvrdili zatím jeden případ. Nákazu vyvrátili u pěti pacientů. U dalších čtyř se testy provádějí či budou provádět   lab khj mjr jpt  