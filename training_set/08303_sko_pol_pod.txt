 Ve Vyškově a Bučovicích se asi budou slučovat střední školy  Vyškov 25. května (ČTK) - Ve Vyškově a Bučovicích se kvůli nedostatku žáků budou nejspíš slučovat střední školy. Krajští zastupitelé uvažují o tom, že by vyškovské gymnázium sloučili s tamní střední zdravotní a zemědělskou školou a bučovické gymnázium s místní obchodní akademií. Obory by zůstaly zachovány. Ušetřilo by se však například za paralelní provoz jídelen či vytápění budov, řekl dnes novinářům po zasedání krajské rady ve Vyškově hejtmanův náměstek Stanislav Juránek (KDU-ČSL).   V krajských orgánech jsou nyní úpravy v síti středních škol horkým tématem. Zastupitelé by je měli schválit v září, aby od září 2012 mohly vstoupit v platnost. Scénáře, jak úspor dosáhnout, připravil krajský odbor školství. Nyní je představitelé kraje předjednávají se starosty. Podle Juránka není nic definitivní.   Další návrh pro Vyškovsko se týká osmiletého gymnaziálního studia. Ve Vyškově by měla zůstat jen jedna třída z dnešních dvou, bučovické gymnázium by si svou současnou jedinou třídu mělo ponechat. Z počtu přihlášek vyplývá, že například ve Vyškově zájem dětí o osmileté gymnaziální studium jen minimálně překračuje kapacity - přihlásilo se 64 dětí, míst škola otevírá 60. Ke studiu, které má podle ministerstva školství absolvovat jen zhruba pět procent nejnadanějších dětí, jsou tak přijímáni téměř všichni zájemci.   Problému se dnes dotknul i starosta Bučovic Radovan Válek (Volba pro město). Třeba bučovická obchodní akademie má podle něj zajímavý studijní program. "Ale naráží jako všechny technické a odborné školy na to, že pro střední odborné školy zbývá málo kvalitních studentů. Jejich celková kvalita klesá, a to je proti smyslu středoškolské koncepce," popsal. Úroveň studentů podle něj stále klesá, a firmy je tak podle něj nechtějí zaměstnat.   I na vyškovské radnici jsou podle starosty Jiřího Piňose (ČSSD) smířeni s tím, že takzvaná optimalizace sítě středních škol se musí uskutečnit. Je spíš otázkou, zda město nebude muset míst redukovat i na základních školách. Piňos ocenil, že kraj drží nad vodou vyškovské odborné učiliště; podle Juránka ho kraj dotuje. "Doba, kdy nastane poptávka po klasických řemeslech, přijde," uvedl Piňos.     Počty přihlášek v 1. kole přijímacího řízení na vybrané školy ve Vyškově a Bučovicích     škola  zájem 2011 (přihlášky/místa)  zájem 2010 (přihlášky/místa)  zájem 2009  (přihlášky/místa)           Gymnázium Bučovice  (čtyřleté;   osmileté)        42/30;  49/30        66/30;  32/30        68/30;  31/30           Gymnázium Vyškov (čtyřleté;  osmileté)        76/60;  64/60        113/60;  59/60        87/60;  55/60           Obchodní akademie Bučovice  80/60  98/60  112/60     SŠ zdravotnická a zemědělsko-ekonomická  Vyškov        254/150*  266/150*  289/150*     *) součet za obory obchodní akademie, ekonomické lyceum, agropodnikání, zdravotnický asistent, zdravotnické lyceum   pozn.: každý student mohl podat tři přihlášky   pramen:  www.jmskoly.cz    lce hj  