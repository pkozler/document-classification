 Průmysl v USA expandoval v prosinci nejrychleji za pět měsíců  Washington 14. ledna (ČTK) - Produkce amerického průmyslu vzrostla v prosinci proti předešlému měsíci o 0,8 procenta, to znamená nejrychlejším tempem za pět měsíců. Podpořila ji zejména zvýšená produkce elektráren a plynáren, ovlivněná mimořádně chladným počasím. Proti konci roku 2009 byla výroba vyšší o 5,9 procenta, informovala dnes americká centrální banka (Fed).   Průmysl vykazoval v loňském roce růst každý měsíc kromě jednoho. Od recesního minima z června 2009 produkce vzrostla o 11 procent, stále je však ještě šest procent pod svým vrcholem ze září 2007.    Ekonomové podle agentury Reuters čekali po listopadovém zvýšení o 0,3 procenta zrychlení růstu jen na 0,5 procenta. Nejvíce, o 4,3 procenta, vzrostla produkce síťových podniků veřejných služeb jako elektráren, plynáren a vodáren, které zvýšily aktivitu kvůli vlně mrazivého počasí. Zpracovatelský sektor, který je klíčovou částí průmyslu, zaznamenal růst o 0,4 procenta, stejně jako sektor těžby surovin.   Míra využití průmyslových kapacit vzrostla o 0,6 procentního bodu na 76 procent a dostala se nejvýše od června 2008. Stále však zůstává výrazně pod svým dlouhodobým průměrem nad 80 procenty.   Údaj o využití kapacit ukazuje, jak firmy využívají své zdroje a kolik v ekonomice zbývá volných kapacit, než začne růst produkce zvyšovat inflaci. Inflační tlaky v americké ekonomice jsou podle dnešních údajů o prosincovém vývoji spotřebitelských cen nadále slabé, i když minulý měsíc kvůli dražší ropě výrazně vzrostly ceny energie.   hp vju  