 S&amp;P snížila rating Sazky na D, známku pro platební neschopnost  Doplnili jsme vyjádření Sazky ve 3. odstavci, další informace v 7. odstavci a informace Aktuálně.cz v 8. až. 10. odstavci   --------------------    New York/Praha 13. ledna (ČTK) - Mezinárodní ratingová agentura Standard &amp; Poor's dnes snížila rating dlouhodobých závazků české loterijní společnosti Sazka na nejnižší stupeň D z dosavadní známky CC. Hodnocení D jako "default" (termín pro nesplacení jakékoli části splatného dluhu) upozorňuje investory, že firma není nadále schopna splácet své dluhy. Sazka čelí finančním problémům kvůli splácení výstavby pražské O2 areny.   Agentura konstatuje, že 12. ledna měla Sazka zaplatit část jistiny a úrok z dluhopisu vydaného v hodnotě 215 milionů eur (zhruba 5,2 miliardy Kč) a splatného v roce 2021. "Vyrozuměli jsme, že Sazka zaplatí pouze celou splátku úroku, nesplatí však jistinu," uvedla S&amp;P. Vedle ratingu samotné Sazky agentura snížila na D i známku schopnosti splácet tuto konkrétní emisi dluhopisů.   Mluvčí Sazky Zdeněk Zikmund dnes ČTK potvrdil, že společnost uhradila úroky dluhopisů, vydaných v souvislosti s financováním výstavby O2 arény v Praze. Uhrazená splátka úroků, odpovídající splátkovému kalendáři, činila 9,2 milionu eur (225 milionů Kč). "Ke zbývajícím a dalším otázkám se vyjádříme na páteční tiskové konferenci," dodal.   Sazka zaslala majitelům dluhopisu 6. ledna oznámení, že bude schopna zaplatit jen splatný úrok, ale už ne jistinu. Firma dále informovala, že iniciovala jednání s věřiteli o vyřešení situace a o novém splátkovém kalendáři. S&amp;P rovněž bere v úvahu to, že Sazce se nepodařilo dohodnout se s nadřízenými věřiteli na obnovení krátkodobého úvěru, který vypršel minulý měsíc, uvedla analytička S&amp;P Markéta Horková.   Sazka má nyní akutní problém především s podnikatelem Radovanem Vítkem, největším věřitelem firmy. Ten oznámil, že pokud firma plně neuhradí nejpozději do 17. ledna 2011 své dluhy vůči němu, podá na ni k soudu insolvenční návrh. Vítek vyzval akcionáře Sazky k rychlému řešení situace a výměně jejího vedení. Sazka popřela, že by by měla vůči němu závazky a že by se se nacházela v insolvenční situaci.   Akcionáři Sazky dostali tři oficiální nabídky na řešení zadlužení firmy. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Sázkový holding Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy korun na okamžitou pomoc. Penta za to chce stoprocentní podíl v Sazce, Synot dvě třetiny akcií, jediný Ulčák přímý vstup do společnosti nepožaduje, a netrvá ani na změně jejího vedení. Podnikatel Vítek zatím oficiální nabídku nepředložil.   Výkonný výbor Českého svazu tělesné výchovy ve středu nedoporučil přijmout nabídky, které jakkoliv mění vlastnickou strukturu společnosti Sazka. To by prakticky znamenalo, že akcionáři Sazky budou dál jednat ze tří uchazečů pouze s Ulčákem, který jako jediný ze zájemců o Sazku žádný podíl ve firmě nežádá.   Podle dnešních informací serveru Aktuálně.cz je však Ulčák, jehož firma eInvest se stala po rozhodnutí výkonného výboru ČSTV nejpravděpodobnějším zachráncem loterijní společnosti Sazka, v tomto případě v jasném střetu zájmů. Uvádí se to v právní analýze, kterou pro menšinového akcionáře Sazky, Český olympijský výbor, vypracovala právní kancelář KŠD Štovíček.   Právníci upozorňují na fakt, že si Ulčáka vybral generální ředitel Sazky jako muže, který bude za Sazku jednat s věřiteli, ale zároveň Ulčákův eIvenst předložil jako jeden ze tří nabídku akcionářům Sazky na její převzetí, respektive záchranu. Ulčák tak poslední měsíc vystupuje jako osoba zmocněná Sazkou jednáním s věřiteli a jako takový má hájit zájmy akcionářů, tedy sportovních svazů. Současně akcionářům předkládá nabídky, čímž se stává protistranou. "To je jasný střet zájmů, a proto z našeho hlediska není toto řešení relevantní," domnívá se místopředseda Českého olympijského výboru Jiří Kejval.   Právníci najatí Českým olympijským výborem navíc soudí, že za Ulčákovou nabídkou je dosud neznámá finanční skupina. "Ze všech společností, které jsou uvedeny jako zájemci o spolupráci se Sazkou, je E invest a.s. kapitálově nejslabší. Při případném přijetí její nabídky doporučujeme akcionářům Sazky požadovat rozkrytí skutečného původu jejích financí. Nabídku E invest a.s. lze vysvětlit pouze účastí další silné finanční skupiny," píše se v analýze právní kanceláře KŠD Šťovíček.   Sazka se do potíží, kvůli kterým se kolem ní nyní točí zájemci o převzetí, dostala kvůli splácení haly ve Vysočanech. Všechny plány nabízené Sazce počítají s jejím prodejem, výkonný výbor ČSTV dokonce ve středu odhlasoval její co nejrychlejší prodej. "Ekonomičtí experti Českého olympijského výboru jsou zajedno v tom, že za to, že je Sazka před krachem, je zodpovědný management Sazky," dodal Kejval.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím zejména z nutnosti vysoké splátky za výstavbu pražské vysočanské O2 areny držitelům dluhopisů. Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   hp irl mha fd dvd mha  