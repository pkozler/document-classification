 MPO: Aukce kmitočtů pro rychlý internet začne v druhém pololetí  Praha 25. ledna (ČTK) - Český telekomunikační úřad chce zahájit aukci kmitočtů pro vysokorychlostní mobilní internet v druhé polovině letošního roku až po účinnosti novely telekomunikačního zákona. Frekvence chce přidělit na 15 let. Vyplývá to z materiálu ministerstva průmyslu a obchodu, který má ve středu projednávat vláda.   Doba platnosti licence podle ČTÚ respektuje čas potřebný pro návrat vložené investice i očekávaný pokrok ve vývoji technologií. Obdobně nastavily podmínky i další členské státy Evropské unie.   Úřad počítá s dražbou kmitočtů uvolněných po přechodu z analogového na digitální vysílání v pásmu 800 MHz spolu s frekvencemi v pásmu 1800 MHz a 2600 MHz. "Společná aukce zvýší atraktivitu pro případné zájemce, protože umožňuje efektivní využití jednotlivých částí kmitočtového spektra podle potřeb operátorů vysílacích sítí," uvedl ministr průmyslu a obchodu Martin Kocourek.   Základní podmínkou aukce bude využití rádiových kmitočtů pro celoplošné veřejně dostupné služby elektronických komunikací. Frekvence je možné použít například pro mobilní sítě čtvrté generace založené na technologii LTE.   Konkrétní návrh limitu maximálně dosažitelného množství spektra, neboli spectrum cap, pro pásma 800 MHz, 900 MHz a 1800 MHz bude předmětem veřejné konzultace principů a podmínek aukce. Z toho mimo jiné vyplyne, zda by v tuzemsku mohl vzniknout další plnohodnotný mobilní operátor.   Do poloviny roku by měl ČTÚ připravit podmínky pro koordinaci odpovídajících kmitočtových náhrad tak, aby bylo možné dotčeným držitelům přídělu rádiových kmitočtů v pásmu 800 MHz náhradou přidělit kmitočty nové. Některé kanály jsou totiž dosud určené a využívané pro digitální televizní vysílání.   jsa vju  