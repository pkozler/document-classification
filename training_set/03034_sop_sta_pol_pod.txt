 Záměr vybudovat penzion pro vojenské veterány v Žamberku stagnuje  Žamberk (Orlickoústecko) 3. května (ČTK) - Záměr přestavět bývalý hotel V Kotli v Žamberku na penzion pro vojenské veterány nedoznal za rok žádné změny a stagnuje. Investor zatím ve svých plánech nepostoupil, řekl ČTK Josef Chládek, předseda Automotoklubu Žamberk, jemuž budova patří. Prázdný objekt tak zvolna bez využití chátrá.   "Kvůli probíhajícímu auditu se všechno zdrželo, ale investor tvrdí, že vše platí a že hotel koupí," uvedl Chládek. Jméno společnosti neuvedl, nezná je ani žamberecká radnice. "Nikdy nám ho vedení Automotoklubu neprozradilo," řekl ČTK starosta Jiří Dytrt.   Hotel V Kotli byl před více než dvěma lety uzavřen, Automotoklub jej získal po dlouhotrvajícím soudním sporu. Od města odkoupil potřebné pozemky za budovou. Hotel dříve nabízel i městu, které však o koupi nestálo a nechtělo převzít ani vedení projektu na zřízení penzionu pro vysloužilce.   dos snm  