 Nádobí pro svatbu prince Williama se vyrobí v Číně  --------------------    Ke zpravodajství: FOTO ve Fotobance  ID foto: F201101130073501, F201101130073101, F201101130073001   --------------------    Peking 16. ledna (ČTK) - Čínská keramická firma Kuang-su San-Chuan získala zakázku na výrobu porcelánového nádobí pro dubnovou svatbu britského prince Williama s Kate Middletonovou. Informovala o tom dnes agentura Reuters. Hodnotu objednávky neupřesnila.   Firma, která sídlí ve městě Pej-liou v jihočínské provincii Kuang-su, uvedla, že byla vybrána z více než 500 podniků, které chtěly nádobí pro královskou svatbu, která se bude konat 29. dubna, také zhotovit.   Objednáno je 16.000 kusů porcelánového nádobí. Některé kusy budou sloužit na svatební hostině, jiné dostanou svatební hosté jako dary. Výrobky zahrnují talíře, šálky s podšálky, pamětní džbán či talíř-suvenýr s fotografií šťastného páru ve tvaru srdce s nápisem William a Catherine.   Soukromá čínská firma zvítězila, nejen proto, že má dobrou pověst, ale hlavně pro zvláštní úpravu svého porcelánu, která mu zaručuje dlouhověkost. Tu prý zaručí vypalování porcelánu při teplotách vyšších než 1600 stupňů Celsia.   "Když jsme se to dozvěděli, cítili jsme se velmi šťastní a velmi hrdí," řekl marketingový zástupce společnosti, která vznikla v roce 1987. Někdejší státní porcelánka byla úspěšně zprivatizována a za poslední dekádu si vybudovala pověst kvalitní společnosti. Nyní má více než 8000 zaměstnanců a vyrábí luxusní porcelán pro evropský, americký a jihoasijský trh. V moderní Číně platí jako jeden z příkladů ekonomického úspěchu.   pek kš  