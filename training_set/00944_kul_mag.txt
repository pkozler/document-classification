 Brněnský festival Cinema Mundi letos zahájí drama Králova řeč  --------------------    Ke zpravodajství: AUDIO; FOTO ve Fotobance; ilustrační FOTO ve Fotobance  ID foto: F200804080037401, F200804080042101, FO01303097   --------------------    Brno 20. ledna (ČTK) - Zahajovacím filmem druhého ročníku brněnského filmového festivalu Cinema Mundi bude 2. března česká předpremiéra britsko-australského filmu Králova řeč režiséra Toma Hoopera. Historické drama, jež pojednává o nástupu krále Jiřího VI. na britský trůn, sbírá nominace a ocenění na různých světových festivalech. V druhém sále kina Velký Špalíček, kde se festival koná, promítnou pořadatelé ve stejný den Ostře sledované vlaky Jiřího Menzela. Oscarový film letos slaví 45. výročí. Pořadatelé to dnes řekli novinářům.   Festival v hlavní sekci stejně jako loni představí brněnskému publiku snímky, které se za jednotlivé národní kinematografie ucházejí o nominaci na Oscara v kategorii nejlepší cizojazyčný film. Pořadatelé mají zatím přislíbeno 50 filmů, o dalších jednají.   Už nyní se lidé mohou těšit třeba na film V lepším světě od dánské režisérky Suzanne Bierové, francouzské drama O bozích a lidech, snímek, který natočil mexický režisér Alejandro González I&#xF1;árritu, nazvaný Biutiful nebo festivalový hit Když chci, tak si písknu z rumunské produkce.   "Některé filmy již mají za sebou úspěšná tažení po festivalech, další to zřejmě ještě čeká," uvedl dramaturg Lukáš Skupa. Přehlídka potrvá do 8. března. Jednotlivé dny jsou věnovány různým kontinentům a regionům.   Festivalový štáb nyní vyjednává o českých i zahraničních hostech přehlídky. Zatím účast přislíbili kostarická režisérka Hilda Hidalgová, herec Bolek Polívka a jeho kolega Jaroslav Dušek, jenž moderuje slavnostní zahájení. Přijedou také tvůrci a protagonisté Ostře sledovaných vlaků Jiří Menzel, Naďa Urbánková, Václav Neckář, Jitka Zelenohorská a Jiří Sommer.   "Oscarový režisér Jiří Menzel společně s námi oslaví výročí svého filmu," uvedl ředitel festivalu Josef Čadík. Pořadatelé se pokoušeli do Brna dostat také Miloše Formana, nakonec od toho ale upustili. "Necháme si ho na třetí ročník," řekl Čadík.   Letos se na přípravě titulků pro festival podílí sedm kateder Filozofické fakulty Masarykovy univerzity včetně anglistiky, germanistiky, romanistiky nebo sinologie. "Mladí lidé ale budou dělat také úvody k filmům a věnovat se hostům," uvedl Čadík.   Vstupné na jednu festivalovou projekci pořadatelé stanovili na 99 korun. Studenti a členové filmových klubů se do kina dostanou za 79 korun. Lidé mohou využít také zvýhodněný festivalový pas.   První ročník festivalu Cinema Mundi se uskutečnil loni v Brně na přelomu února a března. Uvedl 80 celovečerních filmů a 50 krátkých filmů. Přes 30 zahraničních snímků mělo na festivalu českou premiéru.   Jan Tomandl dr  