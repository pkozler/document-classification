 Voda na severu Čech opadá, stoupá už jen Labe  Aktualizovali jsme k 15:30.   --------------------    Ústí nad Labem 16. ledna (ČTK) - Oblevou rozvodněné řeky na severu Čech už se během dneška uklidňují. Menší toky už opadly a stoupá už jen Labe, které se dnes v 15:00 v Ústí vyšplhalo na 735 centimetrů, ale i jeho vzestup je mnohem pozvolnější, než se očekávalo, a hladina zaostává i za méně pesimistickou prognózou. Bez větších škod se zřejmě obejde i situace na dolní Ohři, která už je zřejmě také za svou kulminací. Vyplývá to z údajů Českého hydrometeorologického ústavu a příslušných povodí.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Právě velká nádrž zabránila mnohem větším škodám; správa povodí skrz ni v době největšího náporu pustila jen asi dvě třetiny vody a zbytek zadržela za hrází.   Hladina v Nechranicích měla dnes v 14:00 ještě 104 centimetrů rezervy, což by mělo vystačit až do doby, kdy klesne přítok pod úroveň současného odtoku, tedy pod 300 metrů krychlových. "Přítoky do Nechranic už zřejmě kulminovaly," řekl ČTK mluvčí Povodí Ohře Jan Svejkovský. Ráno se souhrnná hodnota přítoků pohybovala okolo 400 metrů krychlových.   Mezi Nechranicemi a Louny se řeka na řadě míst vylila na louky a na pole, ale větší škody nenapáchala. V okresním městě zatopila výstaviště a zahrádkářskou kolonii, z níž museli hasiči v sobotu ráno evakuovat osm lidí a šest psů. "Hasičské jednotky čerpaly od půlnoci vodu ze zatopených objektů a míst na 14 místech v kraji, zejména na Lounsku a Děčínsku," informoval odpoledne ČTK mluvčí krajských hasičů Lukáš Marvan.   Masa vody z tajícího sněhu se postupně přesunuje na dolní tok Labe. Voda si zatím v Ústí nad Labem vyžádala několik uzavřených silnic, včetně levobřežní tepny od Lovosic směrem na Děčín. Vzedmuté Labe zasáhlo i do městské hromadné dopravy - do Krásného Března, Neštěmic a Mojžíře jezdí místo trolejbusů autobusy, do Vaňova zase místo autobusu vlak.   "Velké maléry bývají na 900 centimetrech, takhle zatím očekáváme jen menší rozlivy," řekl ČTK v pátek ředitel povodí Jindřích Zídek. Aktuální prognóza hydrologů počítá se zhruba 775 centimetry během pondělka.   Menší toky už si kulminaci odbyly během soboty. Na třetím stupni se sice ještě drží Bílina v Trmicích, oproti sobotnímu odpoledni už ale klesla o dvanáct centimetrů. V Trmicích zatápěla především sklepy a zahrady, v okolí Teplic si zase vynutila uzavření několika silnic.   Zvolna se uklidňuje i situace na Ploučnici, která v sobotu v České Lípě dokonce krátce vyskočila na třetí stupeň, i tam se ale vše obešlo bez větších škod. Stav řeky zůstal daleko za hodnotami z loňského srpna, kdy se po ní valila opravdu ničivá povodeň. Ostatní menší toky už jsou zcela mimo povodňové nebezpečí.   jtb mal  