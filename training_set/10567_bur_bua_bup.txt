 Akcie v USA ve středu po zasedání Fedu rostly, dolar ztrácel  New York 27. ledna (ČTK) - Americké akcie ve středu posílily. Širší index S&amp;P 500 zavřel na nejvyšší hodnotě za 29 měsíců a Dow Jones během dne překročil poprvé od června 2008 psychologickou hodnotu 12.000 bodů. Trhy táhly nahoru zisky technologických firem a firem napojených na komodity. Investoři do akcií převážně ignorovali vlažné hodnocení ekonomiky centrální bankou USA (Fed).   V závěru obchodování Dow Jones stoupl o 8,25 bodu, tedy 0,07 procenta, na 11.985,44 bodu. Širší index Standard &amp; Poor's 500 vzrostl o 5,45 bodu, neboli 0,42 procenta, na 1296,63 bodu. Index technologického trhu Nasdaq posílil o 20,25 bodu, čili 0,74 procenta, na 2739,50 bodu.   Akcie téměř nereagovaly na zprávu Fedu. Ten uvedl, že bude nadále pokračovat ve svém programu nákupu dluhopisů v hodnotě 600 miliard dolarů, protože ekonomický růst není natolik silný, aby snížil současnou vysokou nezaměstnanost.   Akcie podpořily hlavně zprávy o hospodaření firem. Technologický sektor vytáhl vzhůru výrobce síťového vybavení Juniper Networks, který díky silným výsledkům hospodaření posílil o 6,4 procenta. Podobné to bylo i v komoditním sektoru. Zpracovatel kovů Allegheny Technologies stoupl o 11,8 procenta díky očekávání vyšších tržeb v letošním roce. Naopak slabší zisk a výhled dalšího hospodaření, který zklamal investory, přispěly k poklesu akcií firmy Boeing o 3,1 procenta.   Dolar ve středu v reakci na hodnocení ekonomického vývoje Fedu oslabil. Měnový výbor rovněž ponechal úrokové sazby beze změny na rekordním minimu blízko nuly. Rozhodnutí výboru bylo jednomyslné.   V závěru obchodování kurz eura vůči dolaru zůstal téměř beze změny na 1,3691 USD, když během dne euro stouplo až na 1,3723 USD. Od počátku letošního roku euro vůči dolaru již posílilo o 2,36 procenta, za celý loňský rok naopak kleslo o 6,6 procenta. Vůči jenu dolar vzrostl o 0,1 procenta na 82,27 JPY, ke koši šesti hlavních měn ale oslabil o 0,3 procenta na 77,779 bodu, napsala agentura Reuters.   irl jw  