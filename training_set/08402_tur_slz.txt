 Novým tématem veletrhu Regiontour je propagace církevních památek  Praha 6. ledna (ČTK) - Letošní ročník mezinárodních veletrhů cestovního ruchu Regiontour a GO se zaměří mimo jiné na propagaci církevních pamětihodností. V části věnované příjezdové turistice se také uskuteční přehlídka krajových gastronomických specialit, folklóru a řemesel. Veletrh se koná od 13. do 16. ledna na brněnském výstavišti. Hostem veletrhu bude i pražský arcibiskup Dominik Duka. Na dnešní tiskové konferenci o tom informoval ředitel veletrhu Miloň Mlčák.   Pražský arcibiskup se na výstavě setká se zástupci asociace krajů, čeká ho také pracovní setkání se zástupci profesních svazů. Tématem rozhovorů má být příprava společného postupu při prezentaci církevních pamětihodností jako vhodných cílů pro turisty ze zahraničí i z České republiky.   V rámci programu se uskuteční křest společné publikace čtyř moravských krajů s názvem "Morava a Slezsko - cykloprůvodce", dojde i na vyhlašování tradičních soutěží. Výsledky hlavní soutěže Velká cena cestovního ruchu 2010 pořadatelé oznámí ve čtvrtek 13. ledna. Dále budou oceněny nejlepší jednotná kampaň, nejlepší turistický produkt a nejlepší multimediální prezentace na CD nebo DVD.   Asociace hotelů a restaurací připraví ochutnávky tradičních českých a moravských krajových specialit. Sérii kulinářských přehlídek zahájí 13. ledna šéfkuchař Jiří Král, následovat budou další šéfové kuchyní tuzemských hotelů a restauračních zařízení.   V rámci veletrhu Go, který je zaměřený na zahraniční cestovní ruch a kterého se v letošním ročníku zúčastní obě tuzemské asociace sdružující cestovní kanceláře, mohou turisté rovněž očekávat doprovodný program s prezentacemi zahraničních destinací, promítáním filmů či přednáškami cestovatelů. Asociace českých cestovních kanceláří například návštěvníkům nabídne přednášku s fotoprojekcí o Bhútánu v pátek a v rámci sobotního programu připravuje přednášku o aktivní dovolené v Zakarpatské Ukrajině.   Mezinárodní veletrh průmyslu cestovního ruchu GO se letos koná po jednadvacáté, mezinárodní veletrh turistických možností v regionech Regiontour čeká dvacátý ročník. Loni se veletrhů zúčastnilo 1105 firem z 21 zemí. Akci navštívilo celkem 33.595 lidí.   cfr vju  