 Praha 4 od května zvýší nájemné, někde tak přesáhne 100 Kč za m2  Praha 14. ledna (ČTK) - Čtvrtá městská část zvýší od května nájemné ve svých bytech. Podle radního Pavla Caldra si lidé připlatí zhruba o 20 korun na metr čtvereční, u bytů se sníženou kvalitou asi o desetikorunu. Podle informací ČTK tak bude například v Nuslích cena za metr čtvereční činit zhruba 103 korun.   Praha 4 si chce ve svém majetku ponechat kolem 2400 bytů, kolik jich má v současnosti nelze podle Caldra kvůli pokračující privatizaci přesně vyčíslit. "V poslední vlně privatizace zbývá kolem 300 bytů. Po dokončení stávajících vln zůstane cca 2400 bytů ve 120 domech," uvedl Caldr.   Radnice od května ve většině bytů zvýší nájemné asi o 20 korun za metr čtvereční. Poloviční navýšení se podle radního týká domů v oblasti ulic Nuselská, 5. května a Spořilovská.   Lidem, kteří nezvládají platit zvyšující se nájemné, nabízí radnice výměnu za menší byt. Podle Caldra ale této možnosti v poslední době využívali asi jeden nebo dva nájemníci měsíčně.   Výnos z výběru nájemného investuje radnice podle Caldra zpět do oprav bytových domů. "Například v roce 2010 bylo schváleno na opravy 140 milionů korun a předpokládaný výnos byl cca 89 milionů korun, z čehož je zřejmé, že zvýšení je v podstatně nutné," uvedl radní.   V hlavním městě potrvá deregulace nájemného do konce roku 2012, podle Caldra je cílová hodnota nájemného pro Prahu 4 stanovena na 127,55 korun za metr čtvereční, respektive na 114,8 korun za metr čtvereční v bytech se sníženou kvalitou. Zda městská část navýší v budoucnu nájemné až do této výše, není podle Caldra jasné.   Praha 4 je nejlidnatější městskou částí, žije v ní asi 130.000 lidí. Zahrnuje katastrální území Nusle, Michle, Podolí, Braník, Hodkovičky, Krč, část katastru Lhotky a dále část katastrálních území Záběhlic a několik domů na Vinohradech.   Šárka Dvořáková vju  