 Firmy z USA chtějí rychlejší víza pro lukrativní čínské turisty  New York 9. června (zpravodaj ČTK) - Americké firmy chtějí po ministerstvu zahraničí, aby rychleji vyřizovalo víza pro čínské turisty. Cestovatelé z Číny jsou totiž pověstní tím, že v zahraničí hodně utrácejí. Kvůli složité byrokracii při udělování amerických víz ale raději cestují do Evropy než do Spojených států. Americké obchody mají pocit, že kvůli tomu přicházejí o hodně peněz, uvedl deník The Wall Street Journal (WSJ).   Čínský turista ve Spojených státech v průměru nechá přes 6000 dolarů (zhruba 100.000 korun), což je například dvakrát více, než v zemi průměrně utratí Brit. Loni ale do USA zavítalo jen 13 procent čínských turistů, kteří se vydali na dovolenou na velkou vzdálenost. Do Evropy jich přitom přijelo 38 procent.   "V Evropě a dalších zemích se Číňanům prodává výjimečně mnoho luxusního zboží. V USA nedostáváme plný spravedlivý podíl," uvedl tak například provozní ředitel společnosti Polo Ralph Lauren Roger Farah. Firma patří spolu řetězcem Saks mezi podniky, které chtějí cestování čínských turistů do Spojených států co nejvíce usnadnit.   Američtí prodejci již mají obchody v samotné Číně. Letos tam podle odhadů útraty za luxusní zboží vzrostou o čtvrtinu na 16,9 miliardy dolarů. V zahraničí ale prý Číňané utratí stejně, pokud ne více, napsal WSJ.   Americké firmy proto chtějí, aby se v Číně zkrátila čekací doba na víza do Spojených států. Nyní v průměru trvá kolem 57 dní, než se žadatel dostane na ambasádě v Pekingu k pohovoru. V Šanghaji je to pak dokonce 65 dní. Může za to nedostatek pracovníků i špatné technologie. Americké firmy chtějí, aby čekací doba klesla na deset dní. Američané mají také v Číně konzulární úřady v půl tuctu měst, lidé tak často za vízy musejí cestovat.   I přes tyto překážky ale v posledních letech počet čínských návštěvníků USA dramaticky vzrostl. Loni jich bylo kolem 800.000, což bylo čtyřikrát více než v roce 2003. Naprostá většina z nich přijela do Spojených států nakupovat. Jen loni čínští návštěvníci v USA utratili pět miliard dolarů, což bylo meziročně o 39 procent více.   fcz dvd  