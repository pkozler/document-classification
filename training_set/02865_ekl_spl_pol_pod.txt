 Správa jeskyní ČR: Vybírání poplatků u Macochy je asi přestupkem  Vilémovice (Blanensko) 4. května (ČTK) - Podnikatel Jiří Tichopád, který od uplynulého víkendu začal vybírat vstupné za průchod přes úzký pozemek na státem vlastněný Horní můstek nad propastí Macochou, se tímto jednáním podle Správy jeskyní ČR patrně dopouští přestupku. Vedení této příspěvkové organizace státu proto podniká právní kroky, aby dalšímu výběru poplatků zamezilo. ČTK o tom informoval ředitel správy Jaroslav Hromas, podle kterého Tichopád neoprávněně zabral veřejné prostranství.   Ohledně výběru poplatků na Horní můstek se vedou letité spory. Hromas připomněl, že už před dvěma roky označil jihomoravský krajský úřad i ministerstvo dopravy výběr poplatků na této místní komunikaci, která je v majetku obce Vilémovice, za nezákonný. Vyjádření podnikatele Tichopáda se zatím ČTK nepodařilo získat.   Za vstup na soukromý pozemek, tedy v podstatě průchod na Horní můstek, vybírá od uplynulé soboty od dospělých 20 korun a od dětí a důchodců po desetikoruně. Čtyři metry široký pruh pozemku u můstku má pronajatý od vlastníka, obce Vilémovice. Obec se snažila v minulosti vybírat poplatky sama. Když pak vznikly konflikty, pronajala je Tichopádovi za 100.000 korun ročně.   Správa jeskyní má můstek ve své péči. Připomíná, že je od svého vzniku ve druhé polovině 19. století volně přístupný. Spor je v právní definici úzkého pozemku, jimž musí turista při cestě na můstek projít. Podle jeskyňářů jde o místní komunikaci. S tím souhlasil kraj i ministerstvo. Cestu tedy prý nelze uzavřít.   Jenže Tichopád si nechal nově vytyčit hranice pronajatého pozemku u můstku. Na základě toho tvrdí, že pozemek už není silnicí, ale tzv. ostatní plochou, na níž vybírat lze. Podle vedoucího Správy jeskyní Moravského krasu Jiřího Hebelky ale nic takového není v katastrálních mapách a neodpovídá pravdě.   "Chodilo se tudy již před staletími. Historická literatura popisuje, jak se dlouho před vznikem můstku lidé po břiše plazili k okraji propasti a házeli do ní kamínky," uvedl Hebelka. Správa jeskyní se domnívá, že Tichopád neoprávněně zabral veřejné prostranství, a navíc tak učinil v přírodní rezervaci.   Vladimír Klepáč snm  