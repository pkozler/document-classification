 Na zbrojařský veletrh IDET se přihlásilo 369 firem z 26 zemí  Brno 6. května (ČTK) - Na letošní zbrojařský veletrh IDET se přihlásilo 369 firem z 26 zemí. Je to o zhruba 200 firem méně než před dvěma lety, kdy se akce konala naposledy. Tehdejší ročník byl ale jubilejní a do Brna přijelo 575 vystavovatelů z 34 zemí. Veletrh obranné a bezpečnostní techniky IDET se uskuteční letos pojedenácté. Začíná v úterý a potrvá do pátku. ČTK řekli organizátoři z Veletrhů Brno.   Společně s Idetem se letos koná i veletrh požární a bezpečnostní techniky PYROS/ISET. Obě akce se částečně překrývají. PYROS/ISET začne ve čtvrtek a končí v sobotu. Na oba veletrhy má dohromady přijet 548 firem z 27 zemí. Spojením obou akcí chtějí organizátoři nabídnout návštěvníkům komplexní přehled o celé oblasti vojenské a civilní bezpečnosti.   Akce klade důraz na bezpečnostní technologie a služby. "V popředí zájmu je především ochrana obyvatel při teroristických útocích na straně jedné a průmyslovými či přírodními katastrofami na straně druhé," uvedl Jiří Erlebach z Veletrhů Brno.   Mezi největší atrakce bude patřit expozice české armády, která v Brně ukáže novou výzbroj a výstroj. "Zvláštní pozornost bude věnována obrněnému transportéru Pandur II, který armáda zařadila do výzbroje už v roce 2009, ale loni několik strojů poprvé nasadila nejprve v misích v Kosovu a poté i v Afghánistánu," uvedl Erlebach.   K hlavním událostem veletrhu patří i představení Bílé knihy o obraně, která je koncepčním rámcem stanovujícím úlohu a směry dalšího rozvoje armády ve střednědobém horizontu. "Jedná se o komplexní dokument, na jehož přípravě se podílí týmy odborníků. Dá se očekávat, že budou nastíněna řešení budoucích armádních akvizicí," uvedl Erlebach.   IDET je určen především pro odborníky. Před dvěma lety jej navštívily armádní delegace z více než sedmdesáti zemí. Téměř polovina firem byla ze zahraničí. Branami brněnského výstaviště prošlo celkem 24.779 odborných návštěvníků, z toho deset procent ze zahraničí.   vrn mol  