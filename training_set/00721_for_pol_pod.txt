 ČSSD zatím nevybrala Dienstbierova nástupce v čele výboru  Praha 25. ledna (ČTK) - Senátorský klub ČSSD zatím nevybral nástupce zesnulého Jiřího Dienstbiera v čele senátního výboru pro zahraničí, obranu a bezpečnost. ČTK to dnes řekl předseda klubu Petr Vícha. Předpokládá, že nový šéf výboru bude nominován do příští schůze Senátu a že vzejde z dosavadních členů výboru za ČSSD.   Sociální demokraté vybrali pouze Dienstbierova nástupce v senátní ústavní komisi, stal se jím místopředseda zahraničního výboru Pavel Lebeda (ČSSD). Stal se také po Dienstbierovi doyenem senátorského sboru. Kolínský zastupitel a anesteziolog a loni oslavil sedmdesátiny. Disident, novinář a prvním polistopadový ministr zahraničí Dienstbier zemřel druhou lednovou sobotu ve věku 73 let.   Dalším místopředsedou výboru za ČSSD je Jaroslav Sykáček, starosta Rumburku na Děčínsku. Členy výboru za ČSSD jsou ředitel vrchlabské nemocnice Vladimír Dryml spolu s předsedou senátního podvýboru pro sport Jozefem Regecem a Jaroslavem Palasem, někdejším ministrem zemědělství a moravskoslezským hejtmanem. Palas a Regec se senátory a členy výboru stali teprve loni.   Senát tak na nadcházející schůzi, která začíná ve středu, provede pouze změny ve svých komisích. V komisi pro ústavu a parlamentní procedury ještě nahradí Veroniku Vrecionovou šéf senátního evropského výboru Luděk Sefzig (oba ODS).   Vetší boj bude o obsazení jediného volného místa v třináctičlenné senátní komisi pro sdělovací prostředky. ODS nominovala svého bývalého poslance Petra Bratského ke svým čtyřem zástupcům, klub KDU-ČSL pak svoji členku Miluši Horskou (za Nestraníky), v komisi svého zástupce nemá. Většinu v komisi mají se sedmi členy sociální demokraté.   mhm pba  