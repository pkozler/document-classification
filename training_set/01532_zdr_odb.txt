 Ministr zástupcům nespokojených lékařů návrh řešení nepředložil  --------------------    Ke zpravodajství: AUDIO; VIDEO  Video:  http://multimedia.ctk.cz/cs/video/document/4293385/ministr-zastupcum-nespokojenych-lekaru-navrh-reseni-nepredlozil    Upravili jsme a doplnili vyjádření Hegera ve 3., 4., 5. a 6. odst. a Engela v 1., 2. a 9. odst.   --------------------    Praha 24. ledna (ČTK) - Ministr zdravotnictví Leoš Heger (TOP 09) dnes představitelům nespokojených lékařů nepředložil žádný konkrétní návrh, jak by chtěl jejich odchodu z nemocnic zabránit. Další jednání bude v pátek. Novinářům to při odchodu ze schůzky s ministrem řekli šéfové lékařské komory a lékařských odborů Milan Kubek a Martin Engel. Předseda Lékařského odborového klubu - Svazu českých lékařů (LOK-SČL) Engel uvedl, že neprodleně osloví premiéra Petra Nečase (ODS), chce jednat přímo s ním.   "Vůbec na ničem jsme se nedohodli, protože jsme opět nedostali žádný návrh. Pan ministr to chce nejprve projednat ve vládě," řekl Engel.   "Situace zůstává velmi nátlakovou a zdá se, že žádné jiné než mzdové požadavky nyní lékařské odbory nemohou uspokojit," řekl ministr. Zástupcům lékařů dnes navrhl, aby výpovědi o půl roku odložili. V příštích šesti měsících by měli vidět, že reforma startuje a zdravotnictví se začíná měnit. Podle ministra ale zástupci lékařů na žádost nereagovali.   Heger představil připravenou reformu minulý týden premiérovi, který očekává, že práce se urychlí, aby reformní zákony byly schváleny letos.   Návrhy tří reformních zákonů o službách dnes podle Hegera schválilo vedení ministerstva. Schválilo i návrh novely, jejíž přijetí umožní přípravu nadstandardů, připlácení na lepší péči a změny v úhradách léků. Úspory mají jít především do platů zdravotníků.   Vláda se bude situací ve zdravotnictví kvůli výpovědím doktorů zabývat ve středu. Heger podá zprávu o situaci v krajích a počtech výpovědí. Aktuálně je podle něj nejvíc zasaženým oborem neonatologie. Pět z 13 center pro nejohroženější novorozence by kvůli odchodu lékařů muselo být zřejmě od března uzavřeno.   Z nemocnic chce ke konci února kvůli nespokojenosti s výší platu odejít zhruba 3800 z 20.000 lékařů. Odbory trvají na růstu příjmů na 1,5 až trojnásobek průměrného platu podle kvalifikace a praxe. Odboráři už varovali, že hrozí zhoršení kvality a dostupnosti péče. Pokud by doktoři své výpovědi nestáhli, mohla by se některá nemocniční oddělení zavřít a nebylo by možné akutní pomoc zajistit. Kritická je situace na Vysočině.   Ministr už dříve řekl, že ve státním rozpočtu prostředky na výrazné zvýšení platů nejsou. Podle něj by finance měla zajistit reforma zdravotnictví. V neděli v diskusním pořadu televize Prima se ministr ale zmínil o tom, že by chtěl nemocnicím přidat řádově stamiliony korun.   Odboráři se zatím nechystají ustoupit. Konečné slovo podle Engela padne 1. února na setkání předsedů místních organizací. "Tam se rozhodne, možné je teoreticky všechno, prakticky je variant méně. Zatím nevidím reálný důvod pro to přestat," shrnul.   ktk nam rot     