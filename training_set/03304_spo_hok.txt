 Sparta se loučí s nadějí na play off, podlehla Litvínovu 1:4  --------------------    Ke zpravodajství: FOTO/aktuality; AUDIO   --------------------    Praha 25. ledna (ČTK) - Hokejisté Sparty prohráli v dohrávce 35. kola extraligy s Litvínovem 1:4. Pražané tak na desátou příčku ztrácejí již 12 bodů a prakticky ztratili šanci na postup do vyřazovacích bojů. Severočeši se naproti tomu do desítky vrátili, když o dva body přeskočili Plzeň.   Sparta, v jejíž sestavě překvapivě chyběl druhý nejlepší střelec týmu Smoleňák, byla v úvodu aktivnější a zaměstnávala gólmana Volkeho, ale největší šance se rýsovala v šesté minutě na druhé straně, kdy se do brejku dostával Viktor Hübl. Domácí zadák Philipp si však vysloužil potlesk na otevřené scéně, neboť rybičkou Hüblovi puk čistě vypíchl.   Poté chyběl jen kousek Žálčíkovi, aby doklepl Volkem vyražený puk do prázdné branky, následně se přes tři hráče parádně proháčkoval Kratěna, ale Volke mu v koncovce zkazil radost. Ještě do přestávky jeli dva na jednoho Kafka s Tonem, který však nedokázal přehodit Volkeho pravý beton, a nebezpečně z otočky pálil Hübl, stav se ale nezměnil.   V polovině 24. minuty ujel ve vlastním oslabení Ton, Černošek ho zastavil pouze za cenu faulu a rozhodčí nařídili trestné střílení. Ton při něm zvolil střelu zápěstím, jenže branku minul. Sparta následně přežila dvě oslabení, ale ve 29. minutě ztratil puk na útočné modré čáře Vykoukal, vpřed vyrazilo trio Severočechů na jediného sparťana a Kubinčák otevřel skóre.     Ve 35. minutě vzal po odražené Philippově ráně Švarný jistý gól Koreisovi, jenž se chystal zasunout kotouč do prázdné klece. Krátce poté narazil Trávníček na hrazení domácího kapitána Výborného, který odkulhal do kabin, a Sparta měla 96 vteřin přesilovku pět na tři, jíž však sehrála naprosto zoufale.    Přesto se Pražané dočkali 41 vteřin před koncem druhé třetiny vyrovnání, když se svým prvním extraligovým gólem snadno prosadil Žálčík, ale stihli o něj vzápětí také přijít. Po obrovské hrubce Tona na vlastní obranné modré čáře posunul Lukeš puk Hüblovi a ten nezaváhal.     Ve třetím dějství se Sparta sice snažila o vyrovnání, ale nebezpečnější byli hosté. Ve 47. minutě se ocitl v přesilovce mezi kruhy úplně osamocený Jenáček, při stoprocentní šanci ale nevyzrál na Pöpperleho. Náladu si ovšem mohl zlepšit již dvě minuty poté, kdy se před něho akorát do jízdy odrazil puk po Kracíkově příhře, a Pöpperle byl v tomto případě bez šance.   Zbytek zápasu se ze strany domácích změnil v křeč a Severočeši si s velkým přehledem pohlídali tříbodový zisk, který navíc potvrdil na začátku 57. minuty Černošek.   vov gi    Hlasy trenérů po utkání:   Miloslav Hořava (Sparta): "Aniž bych chtěl snižovat výkon Litvínova, který hrál velice dobře, s nadšením a výborně bránil, tak musím říct, že jsme sehráli jeden z nejhorších zápasů - ne-li vůbec ten nejhorší - od doby, co jsem přišel k mužstvu. Nejvíc mě zklamalo malé nasazení, že jsme se o to prostě více neporvali. To, co jsem i přes prohru chválil proti Třinci, že se ve hře objevovalo víc a víc, to jsem dnes úplně postrádal. Musím se přiznat, že kdybych měl teď po zápase hodnotit to utkání, tak mi je nejvíc líto těch diváků. Vůči nim mě to mrzí nejvíc."   Jiří Kučera (Litvínov): "Chtěl bych klukům poděkovat, že přenesli to nadšení, nasazení a obětavost z toho domácího zápasu (proti Plzni) do dnešního utkání. Bylo to navíc podpořeno výborným výkonem gólmana. Rozhodla asi ta druhá třetina, hlavně ta druhá branka devět vteřin před jejím koncem, která se ukázala jako vítězná."   vov gi  