 Aktuálně:Chomutovské ŘSD zaplatilo za opravu mostu, ačkoli nebyla  Chomutov 4. května (ČTK) - Chomutovská správa Ředitelství silnic a dálnic (ŘSD) prý zaplatila 7,2 milionu korun za rekonstrukci mostu, který je ale stále neopraven. Píše to server Aktuálně.cz, podle kterého byla zakázka z konce loňského roku i nečekaně drahá. Všechny tři firmy zúčastněné na výběrovém řízení jsou vzájemně provázané. ŘSD se k záležitosti nevyjádřilo.   ŘSD chtělo opravit mostek na hlavní silnici z Chomutova na hraniční přechod Hora Svatého Šebestiána. Očekávaná cena bez DPH měla být podle Aktuálně 4,1 milionu korun, ale nejmenší nabídka dosahovala 5,94 milionu korun. Tendru se účastnily tři firmy, které se navzájem znají a spolupracují na jiných veřejných zakázkách v regionu - Insky, Silnice Group a North Stav. Nejnižší nabídku předložila první z nich.   Chomutovské Ředitelství silnic a dálnic obdrželo v listopadu fakturu na 5,999.999 korun, tedy nejvyšší částku, kterou tehdy směly krajské pobočky proplácet bez souhlasu pražského centra. Na stavbě se podle serveru ale prakticky nepracovalo, jevila pouze známky zahájení. K faktuře byl přitom přiložen předávací protokol stavby, který podepsali odpovědní pracovníci chomutovského ředitelství. V prosinci dostala firma Insky 7,2 milionu včetně DPH.   Insky a Silnice Group jsou členy EDS Holdingu, který má v regionu největší podíl na stavebních zakázkách z evropských peněz. Podle Aktuálně dostaly firmy z holdingu zakázky za zhruba třetinu ze 7,5 miliardy korun. Největší vliv v krajských úřadech, které o dotacích rozhodují, mají politici ČSSD a ODS.   Chomutovské ŘSD se ocitlo ve středu pozornosti letos v lednu, kdy tehdejší ministr Vít Bárta odvolal jeho šéfa Renného Komínka. "V Ústeckém kraji se mi podřízení smějí, že management Ředitelství silnic a dálnic řídí Oulický s Bendou, což jsou slavní kmotři ODS a sociální demokracie," uvedl tehdy Bárta.   jtb mol  