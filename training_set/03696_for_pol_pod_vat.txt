 Vláda bude rozhodovat spor mezi MŠMT a radou pro vědu  --------------------    Ke zpravodajství: AUDIO; FOTO/aktuality; VIDEO   --------------------    Praha 17. května (ČTK) - Vláda by měla rozhodnout spor mezi ministerstvem školství, mládeže a tělovýchovy a Radou pro výzkum, vývoj a inovace o rozdělení státní dotace na institucionální výdaje výzkumných pracovišť v roce 2012. Ministerstvo chce ostatní resorty a Akademii věd krátit o 363 milionů korun a tyto peníze použít ve prospěch výzkumu na vysokých školách. Rada to uvádí v předkládací zprávě k návrhu výdajů státního rozpočtu České republiky na vědu v roce 2012.   Ministerstvo navrhuje nejvíce krátit dotaci na institucionální výdaje Akademii věd, a to o 251 milionů korun. Ministerstvo zemědělství by přišlo o 64 milionů, zdravotnictví o 25 milionů, průmyslu a obchodu o devět milionů, kultury a obrany shodně o pět milionů a ministerstvo vnitra o tři miliony korun. Celkové výdaje by se nezměnily a zůstaly na 25,9 miliardy korun.   Předsednictvo České konference rektorů tvrdí, že dosavadní způsob výpočtu institucionální podpory na rozvoj výzkumných organizací vysoké školy znevýhodňuje. Ministerstvo školství se s jeho stanoviskem ztotožnilo a navrhlo vlastní variantu rozdělení dotace.   Předseda Akademie věd Jiří Drahoš považuje návrh rady naopak za vyvážený a korektní, přestože pro ní znamená od roku 2008 do roku 2012 pokles institucionálních výdajů o 404 milionů korun.  S návrhem ministerstva školství naopak "zásadně nesouhlasí".   Návrh ministerstva školství podle rady zásadním způsobem mění podmínky podpory výzkumných organizací v polovině přechodného období 2010 až 2013, kdy současně probíhá financování výzkumných organizací na postupně končící výzkumné záměry a na rozvoj výzkumných organizací podle přechodných zákonných ustanovení. Návrh také počítá se zvýšením institucionálních dotací pouze části vysokých škol a výrazně snižuje podporu všech ostatních výzkumných organizací.   Kromě toho je návrh v rozporu se závazkem vlády nesnižovat dotace ústavům akademie, které nyní navíc prošly mezinárodním hodnocením, i s doporučením mezinárodního auditu výzkumu, vývoje a inovací v České republice, které jako jeden z hlavních nedostatků současného systému podpory výzkumných organizací uvádí právě jeho neustálé každoroční změny, argumentuje vládní rada.   vh mkv  