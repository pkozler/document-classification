 ČSTV chce ze zájemců o Sazku dál jednat s Ulčákem  --------------------    Ke zpravodajství: AUDIO; FOTO/aktuality; VIDEO   Doplnili jsme vyjádření šéfa ČSTV Pavla Kořana ve 2. odstavci a předsedů sportovní svazů ve 3., 4., 7. a 8. odstavci   --------------------    Praha 12. ledna (ČTK) - Výkonný výbor Českého svazu tělesné výchovy (ČSTV) nedoporučil přijmout nabídky, které jakkoliv mění vlastnickou strukturu společnosti Sazka. Vyplývá to z usnesení výkonného výboru po jeho dnešním jednání. To by prakticky znamenalo, že akcionáři Sazky budou dál jednat ze tří uchazečů pouze s Martinem Ulčákem, který jako jediný ze zájemců o Sazku žádný podíl ve firmě nežádá.   Dnešní výkonný výbor pohnul se situací dopředu v tom, že odpadají spekulace, který z investorů by mohl do společnosti vstoupit, řekl novinářům předseda ČSTV Pavel Kořan. "Naznačujeme vůli řešit Sazku dál vlastními silami při zachování akcionářské struktury. Jsme rozhodnutí rozpracovat restrukturalizaci Sazky a chceme rozpracovat nabídku pana Ulčáka," uvedl. Do hry podle něj může vstoupit i jiný finanční partner, ale bez změny akciové struktury. Nyní je prý ale ve hře pouze nabídka Ulčáka.   "Ze dvou variant, tedy prodej akcií, o němž rozhoduje valná hromada, doporučujeme tu druhou, finanční partnerství," doplnil předseda Českého svazu ledního hokeje Tomáš Král s tím, že jde o "značně většinový názor".   Akcionáři Sazky dostali tři oficiální nabídky. Ulčák, s nímž Sazka jedná o restrukturalizaci, nabízí 200 milionů ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let.   Všichni tři nabídli dvě až tři miliardy na okamžitou pomoc. Penta za to chce stoprocentní podíl v Sazce, Synot dvě třetiny akcií, jediný Ulčák přímý vstup do společnosti nepožaduje a netrvá ani na změně jejího vedení. Podnikatel Radovan Vítek, který skupuje dluhy Sazky a hrozí jí insolvenčním řízením, zatím žádnou oficiální nabídku nepředložil.   Výbor dále navrhl iniciovat restrukturalizaci společnosti s cílem zvýšit výtěžek k použití na veřejně prospěšnou činnost. Dál chce úspory v činnosti firmy včetně prodeje zbytných majetků, omezení neproduktivních aktivit a prodej O2 areny. "Prodej O2 areny je klíčová věc pro oddlužení Sazky," poznamenal předseda Českomoravského fotbalového svazu Ivan Hašek. Plán prodeje by měl být předložen akcionářům v nejkratší možné době.   Podle člena exekutivy ČSTV a šéfa tenisového svazu Iva Kaderky výkonný výbor bude o situaci dál jednat. Podle Kaderky na zasedání vystoupil i šéf Sazky Aleš Hušák. Ten prý uvedl, že si myslí, na Sazku podá Vítek insolvenční návrh. Soud by podle Hušáka ale tento návrh měl odmítnout. "Hušák dal na stůl spoustu argumentů, proč by k ní nemělo dojít. Já si o tom myslím svoje," podotkl Kaderka. "Náš názor je, že důvod pro vyhlášení insolvence není," řekl Král.     Kaderka přišel na dnešní jednání s návrhem na svolání mimořádné valné hromady, která by jednala o vstupu nového strategického partnera do Sazky. Jeho návrh ale neprošel. Kaderka si ovšem myslí, že sportovní svazy návrh na její svolání podají. Řádná valná hromada ČSTV se uskuteční 16. dubna.   Jinak se opozice uvnitř ČSTV ozývá nesměle. Jen šéf ragbistů a bývalý eurokomisař Pavel Telička vyzval dopisem šéfa ČSTV Pavla Kořana k rezignaci a ke svolání mimořádné valné hromady. Předsedu ČSTV obvinil, že jako předseda dozorčí rady Sazky je "ve vleku vedení této společnosti".   Vstup nového vlastníka do Sazky by byl komplikovanou záležitostí. Jednotliví akcionáři totiž nemohou svůj podíl zájemcům prodat, přednostně ho musejí nabídnout ostatním akcionářům.   ČSTV je s téměř 68 procenty největším akcionářem Sazky, ale z dalších osmi minoritních vlastníků se pro změnu poměrů vyslovil jen Český olympijský výbor. Ekonomická komise ČOV dnes doporučila zabývat se jen nabídkami Penty a Synotu. "Jediná možnost, jak odvrátit krach Sazky, je zastavit zadlužování a najít investora, který by navýšil základní jmění," řekl ČTK místopředseda ČOV Jiří Kejval. Zároveň chce svolat valnou hromadu Sazky a změnit stanovy.   Prezidium Autoklub ČR na dnešním jednání rozhodlo, že počká na další vývoj situace. "Vše sledujeme a jsme připraveni se tím zabývat. Jednat budeme v případě, že by mělo dojít ke změně vlastnické struktury," řekl ČTK prezident AČR Roman Ječmínek a naznačil tak, že není změnám nakloněn.   Česká obec sokolská, která je se 14 procenty druhým největším akcionářem, bude o nabídkách jednat v sobotu. Zatím potvrdila, že se na ni obrátil podnikatel Vítek s tím, že by chtěl sokoly zastupovat na valné hromadě Sazky. Z prohlášení šéfů Sokola pro aktualne.cz však vyplývá, že tomuto návrhu pravděpodobně nevyhoví.   O tom, že se zřejmě nic měnit nebude, je přesvědčen i Zdeněk Ertl, předseda Sdružení sportovních svazů, které je dalším minoritním akcionářem s podílem 3,5 procenta. "Jednak k tomu u většiny svazových funkcionářů není vůle a za druhé to není ani technicky možné. Při změně akcionářské struktury by totiž okamžitě nastala splatnost dluhopisů," řekl ČTK Ertl. A ty mají hodnotu více než pěti miliard, což je mnohem víc, než kolik nabídli do Sazky "nalít" jednotliví zájemci.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   ura alf fd jo jw  