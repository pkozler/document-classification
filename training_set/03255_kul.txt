 Kapely mohou soutěžit o účast na šumperském festivalu Blues Alive  Šumperk 12. ledna (ČTK) - Bluesové kapely z Česka i zahraničí mají i letos šanci utkat se mezi sebou o účast na mezinárodním bluesovém festivalu Blues Alive v Šumperku. Pořadatelé tohoto klání vyhlásili další ročník soutěžního festivalu s názvem Blues Aperitiv, který hledá nové talenty v oblasti blues mezi českými, slovenskými, maďarskými, rakouskými, německými i polskými kapelami. Dva nejlepší soubory si budou moci zahrát přímo na letošním ročníku Blues Alive.   "Dvěma souborům garantujeme postup na Blues Alive 2011, kde dostanou tradičně příležitost uvítat posluchače koncertem ve foyer Domu kultury. Šanci podívat se na festival získá rovněž kapela, která dostane nejvíce hlasů posluchačů. Tato kapela rozjede jeden z půlnočních jam sessions, které se odehrávají po šumperských klubech a hospodách," řekl ČTK dramaturg šumperského domu kultury Ondřej Polák.   Letošní 12. ročník soutěžního festivalu Blues Aperitiv stanovili pořadatelé na sobotu 18. června. Festival se odehraje v Pavlínině dvoře, což je otevřené historické prostranství v těsné blízkosti domu kultury. Uzávěrka přihlášek je do 10. dubna. Podmínkou je ovšem zaslání demonahrávky. Pořadatelé vyberou sedm přihlášených kapel a jednoho náhradníka. Hudebníci se poté budou prezentovat nejen před samotnými návštěvníky, ale i před odbornou mezinárodní porotou sestavenou z hudebních publicistů a hudebníků.     Loňský zájem o účast na Blues Aperitiv byl rekordní. Do klání mladých talentů, kteří se chtěli představit na podzimní přehlídce Blues Alive, se jich přihlásily na čtyři desítky a kromě českých mezi nimi byli interpreti z Maďarska nebo Německa.   ftv sap  