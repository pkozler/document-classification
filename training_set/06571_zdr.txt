 Až 30 procent studentů trpí chorobným odkládáním povinností  Praha 6. ledna (ČTK) - Prokrastinací, tedy chorobným odkládáním povinností, trpí podle odhadů deset až 30 procent studentů vysokých škol. Nejedná se přitom o lenost, prokrastinátoři nedokážou dokončit ani jednoduché úkoly, což je omezuje v pracovním i osobním životě. Odborníci na závislosti proto od ledna spustili webovou poradnu, kde lidé najdou testy a informace o prokrastinaci, ale také třeba o závislosti na internetu. ČTK to řekl vedoucí Centra adiktologie Psychiatrické kliniky 1. Lékařské fakulty Univerzity Karlovy v Praze Michal Miovský.   "Jedná se o problém v rozhodovacích dovednostech, neumí si naplánovat, realizovat a dokončit úkol," uvedl Miovský. Výzkum tohoto chování je ale v počátcích a zatím nejsou k dispozici serióznější data. Tento problém postihuje nejvíce lidi kolem dvaceti let, rozšířený je zejména mezi vysokoškolskými studenty, kteří si studijní povinnosti plánují z velké míry sami. Prokrastinací trpí podle odborníků stále více lidí, její výskyt úzce souvisí se zvyšujícími se požadavky společnosti na výkonnost práce.   "Učím se na zkoušku a přitom prostě dělám hromadu blbostí, které dělat nemám. Nevydržím u toho sedět. Jdu do ledničky, něco si vezmu... pak vidím nádobí ve dřezu, to by bylo fajn, kdyby bylo umytý. Tak ho umeju. Vracím se ke stolu, tam mám bordel, tak to poklidím," popsal například student účastnící se výzkumu o prokrastinaci svůj typický den.   Chorobné odkládání povinností je někdy spojeno se závislostí na internetu, plnit úkoly často lidem zabraňuje také třeba deprese. Zájemci se mohou na webu  adiktologické poradny  otestovat, jak jsou na tom s různými druhy závislostí, odborníkům zároveň mohou poslat dotaz či si přečíst rady, jak se závislostí bojovat. V případě prokrastinace se doporučuje odstranit u pracovního stolu všechny rozptylující prvky, rozdělit si úkol na menší části a po splnění každé z nich si dát krátkou pauzu nebo si určit malou odměnu za splnění určité povinnosti.   "Někdy je to jen o tréninku, třeba nácvik, jak si naplánovat jednoduchou akci," vysvětlil Miovský, v čem spočívá léčba. Navzdory osvětě je prý totiž obecné povědomí o různých typech závislostí dost malé, na lidi, kteří něčím podobným trpí, se pak okolí dívá skrz prsty. Právě internetová poradna by tak měla být prvním místem, kam se může postižený se svým problémem obrátit. Primárně je určena studentům a zaměstnancům UK, s dotazem se tam ale může obracet i veřejnost.   Adéla Klimešová vit  