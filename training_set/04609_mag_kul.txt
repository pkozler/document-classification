 V Arše se dnes na jediný večer sešla rozpadlá písničkářská dua  --------------------    Ke zpravodajství: FOTO/aktuality   --------------------    Praha 28. ledna (ČTK) - Zaplněný sál pražského Divadla Archa byl dnes svědkem ojedinělého setkání - pro jediný večer obnovili svá dávná spojení písničkáři Jan Burian s Jiřím Dědečkem a Jan Vodňanský s Petrem Skoumalem. Program nazvaný Večírek rozpadlých dvojic připomněl sérii stejnojmenných vystoupení, která čtveřice umělců absolvovala v roce 1989 v někdejším legendárním Junior Klubu na žižkovské Chmelnici. Někdejší spolupracovníci se v té době již věnovali vlastním projektům, jejich kratičký společný návrat na scénu však tehdy zaznamenal obrovskou odezvu u diváků.   Podle hodnocení teatrologa a kritika Vladimíra Justa z počátku 90. let program večerů naplňoval nejen "vždy až po okraj skutkovou podstatu trestného činu pobuřování a podvracení republiky", ale i možnosti žánru jevištního písničkářství.   Jak však dnes hudebníci a zpěváci vzpomínali, sami se spíš vezli na předrevolučním nadšení publika. "Řekli jsme 'Dobrý večer' a oni si mysleli, že to znamená, aby šli na Staroměstské náměstí a demonstrovali," zavzpomínal s drobnou nadsázkou zpoza svého klavíru Jan Burian. S dávným kolegou Jiřím Dědečkem, nyní zejména překladatelem a předsedou Českého centra Mezinárodního PEN klubu, připomněl několik písní z jejich repertoáru z dob jejich společného vystupování v letech 1972 až 1985.   Oba protagonisté však divákům i svému bývalému partnerovi představili i svou novější tvorbu. "My jsme od té doby udělali docela hodně písní," pochlubil se Burian, který rovněž přečetl několik svých básní. Zpěvák a kytarista Dědeček zase představil písničky své nové kapely Úterý i překlady písní svých oblíbených autorů, třeba Jacquese Brela.   V závěru úvodního bloku Burian zabrousil do předrevoluční historie dobovou "protirežimní" Písní strašlivou o tom velkém dialogu, který nastal v Čechách L.P. 1989, ale ne s každým. "Ta jména, která se tam připomínají, si už nebudete pamatovat. A pokud ano, tak je rychle zapomeňte," doporučil posluchačům autor.   Druhou část večera vyplnili svými písněmi Petr Skoumal a Jan Vodňanský - zahájili ji kratičkou hudební hříčkou Toho dne šel šimpanz do penze, poté se sálem rozezněly velebné rusky laděné tóny jejich hitu Mičurinova ulice. Před přídělem dalších historických skladeb Vodňanský publiku ve svém důkladném teoretickém rozboru osvětlil fenomén rozpadání se hudebních těles a s notnou nadsázkou vysvětlil, oč to měli díky reálnému socialismu lehčí on se Skoumalem i jejich mladší souputníci Burian s Dědečkem než kdysi třeba Beatles.   Písničky a dialogy obou někdejších písničkářských dvojic nahrané na jejich večírcích vyšly počátkem 90. let na dvojici desek; v reedici je nedávno i s bonusy vydal Supraphon. "Až budete odcházet, tak si je koupíte v šatně," přikázal posluchačům Dědeček. Fronta u pultu dokazovala, že se mnozí z nich zadání bez výhrad podrobili.   Na aktérech dnes bylo znát, že je setkání po letech na stejném pódiu potěšilo; s jeho brzkým opakováním však zřejmě příliš nepočítají. "Tak někdy za deset let," odhadl Burian. "Až nás k tomu děti dotlačí," dodal Dědeček.   Jiří Janda hj  