 Koruna stagnovala k euru a posílila k dolaru  Praha 27. ledna (ČTK) - Česká měna dnes stagnovala k euru a posílila k dolaru. Závěr ji zastihl stejně jako ve středu na 24,19 Kč/EUR, proti dolaru zpevnila o šest haléřů na 17,62 Kč/USD. Vyplývá to z informací serveru Patria Online.   V pozadí dnešního vývoje kurzu koruny podle analytiků stálo jen tzv. technické obchodování. "Koruna opět během dne ztrácela, ale v závěru se vrací lehce pod 24,20 Kč/EUR," uvedl analytik Patria Finance Tomáš Vlk.   Podle Miroslava Frayera se veškeré dnešní obchody s měnovým párem Kč/EUR uskutečnily na mezibankovním trhu v rámci deseti haléřů, když se nejdráže jedno euro nakupovalo za 24,26 koruny.   Žádné nové údaje nebudou v České republice zveřejněny ani v pátek, trhy se začnou pomalu připravovat na čtvrteční zasedání České národní banky, na kterém centrální bankéři představí svoji aktualizovanou makroekonomickou prognózu, naznačil další vývoj Frayer.   ČNB dnes oznámila, že rozhodování o úrokových sazbách České národní banky se příští týden nezúčastní viceguvernér Mojmír Hampl.   kri vju  