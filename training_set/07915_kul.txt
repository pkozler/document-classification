 Výstava v Olomouci představuje pomoc na Haiti po zemětřesení  --------------------    Ke zpravodajství: FOTO/aktuality   --------------------    Olomouc 10. ledna (ČTK) - Mimo jiné na podporu zdrojů obživy, vzdělání, pomoc sirotkům a nyní také na prevenci cholery se zaměřují projekty Charity ČR na Haiti, kde si 12. ledna připomenou první výročí od tragického zemětřesení. V Olomouci dobu před a těsně po živelní katastrofě, včetně projektů realizovaných Charitou ČR, přibližuje výstava fotografií Charita na Haiti. Letos humanitární pracovníci podpoří zejména vzdělávání učitelů a dětí či drobné podnikání místních lidí, řekli dnes ČTK jejich zástupci.   "Výstava ukazuje, že již před zemětřesením bylo Haiti velmi chudá země. Pak přišlo zemětřesení, cholera a hromadný exodus. Přesto jsme ale nechtěli, aby výstava byla jen o zkáze, ale i o naději, kterou se tam pomáháme přinést," uvedl ředitel Arcidiecézní charity Olomouc (ACHO) Václav Keprt. Výstava v Regionálním centru bude přístupná do 20. ledna, snímky pořídili přímo humanitární pracovníci, kteří v zemi působili.   Charita ČR pomáhá na Haiti i díky finanční sbírce, kterou vyhlásila Arcidiecézní charita Olomouc záhy po zemětřesení a jež vynesla více než 62 milionů korun. Peníze jsou nyní vyčerpány z jedné třetiny.   Ve svých nejnovějších aktivitách se mise Charity ČR soustřeďuje na prevenci cholery ve čtyřech uprchlických táborech v hlavním městě Port-au-Prince, kde byly distribuovány hygienické balíčky pro 3032 osob a průběžně je zajišťován přísun pitné vody pro více než 3000 rodin. "Podpora prevence cholery bude nadále pokračovat i v roce 2011, protože epidemie této nemoci by zvláště v uprchlických táborech měla nedozírné následky," uvedla programová manažerka Charity ČR pro Haiti Veronika Nožinová.   Charita podporuje rovněž sirotčince, děti v uprchlických táborech, studenty, a hodlá v tom pokračovat. Zaměří se i na to pomoc lidem, kteří chtějí začít znovu podnikat, a to zejména v zemědělství. "Nejde jen o to dát jim startovací balíček, ale i pak jim pomoci s plánováním, rozpočtem a podobně," doplnila Nožinová.   Během zemětřesení před rokem na Haiti zahynulo přes 200.000 lidí, katastrofa výrazně zasáhla do života 3,5 milionu obyvatel země. Veřejná sbírka na pomoc Haiti pokračuje a lze ji podpořit odesláním finančního daru na účet č. 35-1868350237/0100, variabilní symbol 99999 nebo odesláním DMS HAITI na číslo 87777.   srd snm  