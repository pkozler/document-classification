 Zlínský kraj se zřejmě stane součástí sítě poutních stezek Evropy  --------------------    Ke zpravodajství: AUDIO   --------------------    Zlín 14. června (ČTK) - Zlínský kraj se zřejmě stane součástí sítě poutních stezek Evropy. Radní schválili návrh uzavření dohody o vstupu regionu do sítě I Cammini d'Europa (Poutní stezky Evropy) a doporučili zastupitelstvu tento krok podpořit. Hejtmanství si od členství v evropské síti slibuje výraznější propagaci Svatého Hostýna a Velehradu, které jsou vyhlášenými poutními místy Zlínského kraje. Novinářům to dnes řekl náměstek hejtmana Jindřich Ondruš (KDU-ČSL).   "Slibujeme si od toho získání příkladů dobré praxe, navázání spolupráce a získání zkušeností, ale také to, že budeme zařazeni v katalogu a na webových stránkách, které mají působnost po celé západní Evropě. Budeme tam jako první region ze střední a východní Evropy, můžeme tak stáhnout poutníky, kteří mají zájem o tuto turistiku, k nám do Zlínského kraje," přiblížil Ondruš.   Dodal, že hejtmanství chce využít i výročí 1150 let od příchodu svatých Cyrila a Metoděje na Moravu, které si lidé připomenou v roce 2013.   Podle Ondruše připravuje hejtmanství produkty cestovního ruchu, které počítají s poutními stezkami. V první fázi půjde o využití přes 60 kilometrů dlouhé trasy mezi Velehradem a Svatým Hostýnem, v další pak také o poutní stezku ze Svatého Hostýna až na Svatý Kopeček u Olomouce. "Poutník, který do Zlínského kraje přijede, může před nebo po své pouti navštívit i další významné atraktivity, jako jsou zámek v Kroměříži či lázně Luhačovice nebo i jiná církevní poutní místa kraje," doplnil náměstek.   I Cammini d'Europa je mezinárodní síť, jejímž cílem je podporovat rozvoj a růst regionů, kterými prochází alespoň jedna ze dvou nejvýznamnějších kulturních stezek, to jest takzvaná Svatojakubská trasa vedoucí Evropou do španělského města Santiago de Compostela a Františkánská stezka (Via Francigena), tedy cesta Franků ke svatému Petrovi, která směřuje do Říma.   Síť má nyní sedm členů a dalších 22 přidružených partnerů z řad regionů a společností zaměřených na cestovní ruch. Jedním z nich se má stát i Zlínský kraj. Kromě katalogu a webových stránek bude poutní turistika v regionu propagována také na veletrzích v Madridu, Paříži, Římě, Rimini, Miláně a Berlíně, na kterých dosud nebyl Zlínský kraj systematicky představen. Za vstup do sítě zaplatí hejtmanství poplatek zhruba 75.000 korun.   jav vit  