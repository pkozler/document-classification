 MPSV dnes oznámí, jak se v prosinci vyvíjela nezaměstnanost  --------------------    Ke zpravodajství: GRAFIKA   --------------------    Praha 10. ledna (ČTK) - Ministerstvo práce a sociálních věcí (MPSV) dnes oznámí, jak se v prosinci vyvíjela nezaměstnanost. Na konci listopadu se míra nezaměstnanosti zvýšila o desetinu procentního bodu na 8,6 procenta. Počet uchazečů o zaměstnání znovu vzrostl nad půl milionu, úřady práce jich na konci listopadu registrovaly 506.640, což je o 11.479 víc než na konci října. Analytici očekávají další nárůst počtu lidí bez práce, situace na trhu práce se podle nich nelepší a lidé hledají zaměstnání stále obtížněji.   Podle Viktora Zeisela z Komerční banky neočištěná nezaměstnanost vyskočí z listopadových 8,6 procenta na 9,3 procenta. Důvodem je negativní sezonnost, pro závěr roku je totiž typické snížení pracovních míst sezónního charakteru především v zemědělství a stavebnictví, k tomu se pak přidává konec pracovních smluv uzavíraných na dobu určitou, doplnil Zeisel.     Analytik Patria Finance Tomáš Vlk poukázal na to, že v listopadu se propouštělo více než v předchozím měsíci i více než před rokem, částečně i vlivem útlumu sezonních prací.   Oživení českého hospodářství je stále velmi křehké a podnikům zatím chybí dostatečný pocit jistoty, aby mohly ve větší míře začít znovu vytvářet nová pracovní místa, míní Libor Stodola ze společnosti PricewaterhouseCoopers ČR. Po Novém roce podle něj nezaměstnanost opět prolomí devítiprocentní hranici.   Podle analytičky Raiffeisenbank Heleny Horské je situace na trhu práce je stále napjatá a nezaměstnanost bude příští rok brzdit spotřebu domácností.   jap mha  