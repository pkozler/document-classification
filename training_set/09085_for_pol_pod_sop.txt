 Pět stovek lidí se dnes přišlo poklonit Dienstbierově památce  --------------------    Ke zpravodajství: FOTO/aktuality; VIDEO   Zprávu jsme aktualizovali v 1. až 3. odstavci a doplnili podrobnosti v 5. odst.   --------------------    Praha 14. ledna (ČTK) - Pět stovek lidí se dnes dopoledne přišlo poklonit do Senátu památce Jiřího Dienstbiera, který zemřel v sobotu ve věku 73 let. Mnozí z nich k rakvi vystavené na katafalku v Hlavním sále Valdštejnského paláce pokládali květiny. Svou soustrast s úmrtím jednoho z představitelů sametové revoluce vyjádřili i v kondolenčních listinách, které už od středy zaplnily stovky podpisů.   Mezi příchozími byl například metropolita pravoslavné církve Kryštof, bývalý předseda sněmovny Miloslav Vlček, socioložka Jiřina Šiklová, režisér Jan Kačer nebo herec Jan Potměšil.   U rakve s ostatky disidenta, novináře a prvního polistopadového ministra zahraničí stáli čestnou stráž jeho kolegové ze senátorského klubu ČSSD. Její okolí lemovaly smuteční věnce českého prezidenta Václava Klause, jeho slovenského kolegy Ivana Gašparoviče, vlády, obou komor parlamentu a Václava Havla.   V poledne v sále začne pietní shromáždění za účasti rodiny, přátel a nejvyšších představitelů státu. Na Dienstbiera zavzpomínají předseda Senátu Milan Štěch, současný šéf české diplomacie Karel Schwarzenberg, slovenský vicepremiér Rudolf Chmel, bývalý šéf německé diplomacie Hans-Dietrich Genscher nebo šéfredaktor polského deníku Gazeta Wyborcza Adam Michnik, kteří patřili mezi Dienstbierovy přátele.   V sále zazní také Dienstbierův hlas prostřednictvím nahrávky jeho rozhlasového rozhovoru z loňského listopadu. Pietní akt zahájí státní hymna a zakončí čestné salvy.   Dienstbier byl jedním z prvních signatářů Charty 77, počátkem 90. let se stal jedním ze symbolů stržením železné opony mezi Východem a Západem. Jako člen Výboru na obranu nespravedlivě stíhaných byl vězněn komunistickým režimem, který ho perzekvoval i na svobodě. Jako jeden z mála Čechů se prosadil v mezinárodní politice, tři roky působil jako zvláštní zpravodaj OSN pro lidská práva v bývalé Jugoslávii.   mhm mbc mal  