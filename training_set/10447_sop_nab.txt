 Muslimská populace má růst nejrychleji ze všech  Opravili jsme v posledním odstavci výraz "křesťané" na "episkopální církev".   --------------------    Washington 27. ledna (ČTK) - Muslimská populace poroste v příštích dvaceti letech dvakrát rychleji než ostatní a její podíl na celkovém počtu obyvatel planety přesáhne čtvrtinu. Vyplývá to ze studie, jejíž výsledky dnes zveřejnila americká organizace zabývající se náboženstvím a veřejným životem.   Roční tempo růstu muslimské populace má činit 1,5 procenta, zatímco tempo růstu zbytku světa dosáhne 0,7 procenta. V roce 2030 budou muslimové tvořit 26,4 procent světové populace, která vzroste na 8,3 miliardy osob.   Dnes muslimové představují 23,4 procenta ze 6,9 miliard lidí na celé planetě. Za dvacet let bude v 79 zemích žít milion nebo více muslimů, zatímco dnes je takových zemí dvaasedmdesát.   V roce 2030 má podle studie šest z deseti muslimů žít v Asii a Tichomoří. Nejlidnatější muslimskou zemí se stane Pákistán, který v počtu muslimů předstihne Indonésii.   V Africe muslimská populace Nigérie v příštích 20 letech převýší počet muslimů v Egyptě.   Pokud jde o Evropu, americká organizace předvídá, že muslimské obyvatelstvo se za 20 let zvýší o třetinu z dnešních 44,1 milionu obyvatel na 58,2 milionu, tedy z šesti na osm procent celkové populace.   Některé evropské země zažijí boom muslimského obyvatelstva a jejich podíl přesáhne deset procent populace. Platí to hlavně pro Belgii, kde se má podíl muslimů na celkové populaci zvýšit z nynějších šesti na 10,6 procenta, a pro Francii, kde podíl počtu muslimů stoupne z dnešních 7,5 procenta na 10,3 procenta.   Ve Švédsku má ve stejném období počet muslimů přeskočit hranici deset procent proti dnešním pěti procentům. Ve Velké Británii podíl muslimského obyvatelstva dosáhne 8,2 procenta (dnes 4,6 procenta) a v Rakousku 9,3 procenta (dnes šest procent).   Počet muslimů ve Spojených státech rovněž poroste a jejich podíl na celkovém počtu obyvatel dosáhne 1,7 procenta proti necelému procentu dnes. Bude to znamenat, že muslimové se v USA stanou stejně početní, jako jsou dnes židé nebo episkopální církev.   jf hej  