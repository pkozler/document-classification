 Stovky dětí i dospělých hledaly strašidla v centru Prahy  --------------------    Ke zpravodajství: ilustrační FOTO ve Fotobance  ID foto: FO02078692, FO02078691, FO02078690   --------------------    Praha 8. ledna (ČTK) - Stovky dětí, mladých lidí i dospělých prohledávaly dnes odpoledne ulice a zákoutí centra Prahy; při netradičním orientačním závodu se pokoušely najít 15 strašidelných postav. Na účastníky 27. ročníku akce Prahou plnou strašidel, kterou organizuje Junák, čekali například skřítkové a duchové, golem, přiblblý Antoušek Milivoj, nemravná Lukrécie a kaplan nebo vilný Ašant.   Start i cíl byly na hřišti u Tyršova domu na Malé Straně, soutěžící nejprve obdrželi mapku a šifry. Rozluštěním kódů zjistili jména ulic, kde se některé z 15 strašidel nalézalo. Pokud bytosti našli, získali bodové ohodnocení.   "Noční pták bude sova, takže S-A-S...to bude Saská," říkal například jeden z chlapců při luštění šifry krátce po startu. "Aréna?" reagoval další člen jeho týmu. Nakonec ale trojice správně zamířila směrem k Saské ulici nedaleko Karlova mostu, kde na družstva čekal ohnivý muž. "Hele, tady je to, máme už tři," radovala se členka jiného týmu, když ohnivce spatřila. Následně děvčata sbírala odvahu, aby se k strašidlu přiblížila. Postava plivající oheň zaujala i turisty.   Zatímco v minulých letech se soutěže účastnily jen děti, tentokrát úprava pravidel akci otevřela i starším zájemcům. "Novinkou je, že letos mohou soutěžit i dospělí. Závod je otevřen všem," řekla ČTK za organizátory Anna Koutská. Letošního ročníku se podle ní zúčastnilo na tisíc lidí.   Po závodu následoval doprovodný program, například ohňová show nebo volby nejhezčího strašidla - Miss Huhula 2011. Inspiraci našli organizátoři akce v knize Miroslava Švandrlíka a Jiřího Wintera-Neprakty Pražská strašidla.   Netradiční závod se poprvé odehrál v roce 1983 na Betlémském náměstí v Praze. Zúčastnilo se ho tehdy jen 17 dětí, nyní je počet účastníků každoročně mnohonásobně vyšší.   Každé ze strašidel, která se dnes potulovala po Starém Městě, má svoji děsivou historii. Například vilný Ašant se sekyrkou zaťatou do hlavy se kdysi údajně pokusil přebrat snoubenku holešovickému řezníkovi, který mu ale zálety překazil pro něj typickým způsobem. Chopil se řeznické sekyrky a Praha má od té doby o jedno strašidlo víc.   har jnd  