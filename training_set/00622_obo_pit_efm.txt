 Srovnávač slev SlevyDnes.cz koupil portál Slevo.cz  Praha 20. května (ČTK) - Přední tuzemský srovnávač hromadných slev SlevyDnes.cz v těchto dnech koupil konkurenční slevový agregátor Slevo.cz. Od transakce, jejíž hodnota nebyla zveřejněna, si vedení SlevyDnes.cz slibuje upevnění pozice na tuzemském trhu. ČTK to dnes sdělil spolumajitel SlevyDnes.cz Michal Hardyn.   "Akvizice Slevo.cz je důležitým mezníkem ve vývoji společnosti SlevyDnes.cz. Nejenom, že nákupem jednoho z prvních českých slevových agregátorů upevňujeme pozici jedničky v oboru, ale získali jsme díky tomu i velmi zajímavé know-how," uvedl Hardyn.   Hromadné nakupování se slevou je od loňska novým fenoménem tuzemského internetu. Do slevových systémů se v Česku zapojilo už několik stovek tisíc uživatelů internetu, kteří se slevou několika desítek procent nakupují zejména jídlo, kosmetické a relaxační služby.   První slevové portály začaly na tuzemském trhu fungovat loni na jaře a nyní jich v Česku je už zhruba 200. Češi loni prostřednictvím slevových portálů nakoupili zboží a služby za několik stovek milionů korun a letos budou jejich útraty zřejmě ještě vyšší.   "Vzhledem k tomu, s jakou rychlostí se obor slevových serverů vyvíjí, jsme s přípravou začlenění Slevo.cz začali ještě před vlastním dokončením celé transakce. Uživatelům Slevo.cz nabídneme řadu vylepšení, která nyní připravuje a testuje náš produktový tým," podotkl Hardyn.   Portál SlevyDnes.cz měsíčně navštíví přes milion návštěvníků. Součástí agregátoru Slevo.cz je také web www.specialneponuky.sk, díky čemuž SlevyDnes.cz vstoupí na slovenský trh. "Vstup na slovenský trh pro nás nikdy nebyla priorita. Nicméně data a zkušenosti ze Slovenska nám mohou pomoci při expanzi SlevyDnes.cz na jiné zahraniční trhy, kterou plánujeme realizovat už v nadcházejících měsících," dodal Hardyn.   Systém hromadných slev funguje tak, že snížení ceny obchodníci či poskytovatelé služeb dají poté, co si produkt zakoupí stanovený počet zákazníků. Lidé získají výrazné slevy a podnikatelé zase zaplní volné kapacity svých služeb nebo prodají zboží starších kolekcí.   beh dvd  