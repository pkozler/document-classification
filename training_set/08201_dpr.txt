 Bratislavské letiště sice má nový terminál, chybí mu však linky  Bratislava 17. ledna (ČTK) - Bratislavské letiště M. R. Štefánika sice má od minulého roku nový terminál, chybí mu však velcí přepravci se zajímavými linkami. Do hlavního města Slovenska nelétá žádná letecká společnost, která by nabízela přímé mezikontinentálními lety, Slováci proto musí využívat služeb nedalekého vídeňského letiště. Nová spojení však z Bratislavy otevírají menší aerolinky, například arménská Armavia, později by měl přibýt také albánský Belle Air.   "Záleží na dopravcovi a na jeho průzkumu trhu, zda se odhodlá využívat Bratislavu na lety, to nezáleží na samotném letišti, na jeho službách. Otevření linky znamená poměrně velké riziko pro leteckého dopravce, takových 90 procent rizika snáší on a deset procent samotné letiště," míní šéf bratislavského letiště Maroš Jančula.   Státem ovládané bratislavské letiště zaznamenalo výrazný růst v letech 2004 až 2008, kdy na něm měl základnu nízkonákladový SkyEurope Airlines. Po krachu aerolinek v roce 2009 a ukončení činnosti dalších domácích dopravců Seagle Air a Air Slovakia předloni počet pasažérů klesl, meziročně se snížil také za 11 měsíců minulého roku.   V současnosti je nejvýznamnějším dopravcem irský nízkonákladový Ryanair, který nabízí například lety do Londýna, Paříže nebo Říma. Ryanair však kvůli úspoře nákladů nelétá na velká mezinárodní letiště ale využívá menší a vzdálenější letiště od center těchto měch. Zájemci o cesty do zámoří mohou využít také služeb Českých aerolinií nebo polského přepravce LOT, kteří mají linky z Bratislavy do Prahy nebo Varšavy a tam přestoupit na lety do zámoří.   Slovensku se však podařilo přilákat arménského přepravce Armavia, který dnes otevřel nové spojení do Jerevanu. Armavia bude lety do arménské metropole provozovat jeden krát do týdna; do Jerevanu přitom létá také Austrian Airlines z blízkého Schwechatu a České aerolinie z Prahy. Další nová linka z Bratislavy přibude podle portálu planes.cz koncem března. Otevřou ji albánské nízkonákladové aerolinie Belle Air, které začnou dvakrát týdně létat do Tirany.   Předseda představenstva bratislavského letiště si netroufl odhadnout, zda budou tyto spojení úspěšné. "Uvidíme. Dopravce snáší riziko, on se rozhoduje, zda do toho rizika půjde anebo ne," poznamenal. S dalšími leteckými společnostmi bratislavské letiště podle svého šéfa jedná, jejich jména však nechtěl zveřejnit.   Největší slovenské letiště chce letos pokračovat ve výstavbě terminálu. V současnosti se bourá stará odletová hala, na jejím místě vyroste do léta 2012 nová budova. Slovenská vláda by chtěla v budoucnu pro letiště najít strategického partnera, své záměry by mělo ministerstvo dopravy představit koncem února.   prl mha  