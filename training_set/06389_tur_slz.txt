 UNWTO: Mezinárodní turistika se loni vrátila k růstu  Doplnili jsme další podrobnosti od 3. odstavce a tabulku.   --------------------    Madrid 17. ledna (ČTK) - Mezinárodní turistický ruch se v loňském roce vrátil k růstu. Počet příjezdů zahraničních turistů po celém světě se zvýšil o 6,7 procenta na 935 milionů poté, co předloni poprvé od roku 2003 klesl. Uvedla to dnes Světová organizace cestovního ruchu při OSN (UNWTO). Dodala, že v letošním roce očekává nárůst mezinárodní turistiky o čtyři až pět procent.   "Nyní jsme znovu v souladu s tempem růstu očekávaným v dlouhém období. Výzvou pro rok 2011 je nyní konsolidace tohoto růstu," uvedl generální tajemník UNWTO Talíb Rifáí. Upozornil nicméně, že tempo růstu turistiky zvolní kvůli pomalejší hospodářské expanzi.   Růst zaznamenaly všechny regiony, hlavním tahounem však byly rozvíjející se země, což odráželo i ekonomickou situaci. Rozvinuté země zaznamenaly růst turistiky o pět procent, rozvíjející se ekonomiky o osm procent. Podobný vývoj čeká UNWTO i v letošním roce a blízké budoucnosti.   Asie loni přivítala rekordních téměř 204 milionů turistů a zaznamenala rovněž velmi vysoký růst. Afrika, která byla v roce 2009 jediným regionem s růstem počtu turistů, si vedla dobře i loni. Region těžil hlavně z mistrovství světa ve fotbale.   V Evropě však bylo oživení pomalejší než v dalších regionech. Přispělo k tomu i loňské přerušení letecké přepravy po výbuchu islandské sopky a ekonomická nejistota kvůli hrozbě dluhové krize v eurozóně. Sektor sice v druhé polovině roku nabral na rychlosti a některé země si vedly velmi dobře, avšak ani přes tento růst se Evropě nepodařilo vyrovnat ztráty z předchozího roku a růst regionu byl nejpomalejší na světě. V severní Evropě dokonce počet turistů klesl. Nejistý je i výhled pro letošní rok, protože zájem o cestování v regionu by mohl být zasažen také úspornými opatřeními a vyššími daněmi. Do Evropy přitom směřuje více než polovina zahraničních turistů, napsala agentura Reuters.   Výsledky UNWTO odrážejí pouze výkon zahraniční turistiky. Nezahrnují domácí turistiku, která je pro některé destinace velmi důležitá. Domácí trh představuje velkou část celkové poptávky mimo jiné v Číně, Brazílii či Španělsku.     Počet turistů v jednotlivých regionech v roce 2010:     Region  Počet turistů (v milionech)  Meziroční změna (v pct)  Podíl na celkovém počtu turistů (v pct)     Evropa  471,5  3,2  50,4     Asie a Tichomoří  203,8  12,6  21,8     Amerika  151,2  7,7  16,2     Afrika  48,7  6,4  5,2     Blízký východ  60  13,9  6,4     Celkem  935  6,7  100     Zdroj: UNWTO     irl pmh vju  