 Belgičanka nemá kvůli autu od úředního šimla pokoj ani po smrti  Belgie 13. ledna (zpravodaj ČTK) - Marguerite Thomasová sice už před třemi lety zemřela, přesto dostala nyní obsílku od úřadů kvůli jejímu někdejšímu autu a jeho technické kontrole. Už to by sice mohlo někoho zarazit, avšak v případě této ženy z belgického Lonzée je vše ještě komplikovanější a bizarnější. Automobil Ford Anglia se značkou 203D totiž prodala před více než čtyřiceti lety - konkrétně v roce 1968, napsal dnes list DH Les Sports.   Úřad, který má na starosti technické kontroly vozů, jí přes opakovaná vysvětlování a dokladování skutečnosti, že už automobil dávno nevlastní, po celou dobu každý rok vyzýval k tomu, aby se dostavila na patřičnou kontrolu, jak stanovují normy. A dostihl jí i po smrti, když dopis adresovaný této ženě dorazil až k její dceři.   "Nejdřív jsme se tomu smáli. Pak po čase se maminka začala obávat. Psali jsme na technickou kontrolu doporučené dopisy, telefonovali, faxovali, abychom je informovali, že toto vozidlo už dávno neexistuje a že tu značku už dávno nevlastní," popisovala listu trampoty s úřadem jedna z jejích dcer. Vše však bylo zbytečné.   Nyní ale už dcerám došla trpělivost. "Ať už nechají naši matku na pokoji. Je to opravdu morální zoufalost. A navíc ten tón je tentokrát ještě agresivnější," podotkla dcera. V dopise se píše, že pokud člověk nemá patřičné potvrzení o kontrole, hrozí mu až 2500 eur pokuty.   Reakce technické kontroly podle listu byla následující. Doporučují, aby dcery kontaktovaly dané pracoviště osobně, protože ke správné osobě je pomocí telefonu se špatné dostat. Rodina ale podotýká, že zkusila v minulých více než čtyřiceti letech takřka vše, avšak bez úspěchu. Možná se teď situace konečně změní.   pkt dr  