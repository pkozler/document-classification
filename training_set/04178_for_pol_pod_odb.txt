 Odbory dnes budou informovat o sobotní demonstraci  --------------------    Ke zpravodajství: AUDIO   --------------------    Praha 18. května (ČTK) - Odbory dnes budou informovat o chystané demonstraci proti vládním reformám. Ta se má uskutečnit v sobotu od 13:00 v Praze na Václavském náměstí. Účastníků demonstrace by podle nich mělo být minimálně 10.000. "Myslím si, že počet účastníků bude mít pět cifer," řekl ČTK za Českomoravskou konfederaci odborových svazů (ČMKOS) Josef Středula.   Důvodem demonstrace je vládní návrh penzijní, daňové, sociální a zdravotní reformy a návrh zákoníku práce. Většinu těchto reforem by měli odboráři s vládou projednat ještě v pátek na jednání tripartity. Ale například sociální a zdravotní reforma je podle nich tak špatná, že požadují jejich přepracování. O současné podobě se odmítají absolutně bavit.   Pokud vláda ve svých návrzích neustoupí, jsou odbory připravené spustit razantnější akce. Ty už se v současné době dokonce plánují. Například Odborové sdružení železničářů (OSŽ), které je členem druhé největší odborové centrály v zemi, Asociace samostatných odborů, na úterním sjezdu zmocnilo své vedení k určení data, kdy by se měla uskutečnit stávka. OSŽ zatím čeká na páteční jednání tripartity a jednání dopravní komise tripartity, které bude v pondělí. Pokud ani na těchto jednáních odboráři nenaleznou s vládou kompromis, nastane podle jeho předsedy Jaroslava Pejši čas určit datum stávky.   S přípravou razantnějších akcí začala podle pátečního vyjádření svého předsedy Jaroslava Zavadila i ČMKOS. Ta však jejich podobu odmítla specifikovat.   pcl cfr pba  