 Děčín požádal Povodí Labe o posunutí protipovodňové zdi  Děčín 20. ledna (ČTK) - Děčín požádal státní podnik Povodí Labe, aby částečně přepracoval projekt protipovodňových opatření, která mají chránit město před velkou vodou. Primátor František Pelant (ČSSD) dnes na zasedání zastupitelstva řekl, že město by chtělo posunout o několik metrů zeď na Mariánské louce, aby kvůli ní nebylo nutné vykácet mnoho stromů. Radnice tak reaguje na petici, kterou dostala v polovině loňského prosince. Podepsalo ji 1400 lidí.   Pokud bude posunutí protipovodňové zdi možné, bude podle Pelanta nižší a šetrnější. Povodí Labe slíbilo, že se pokusí požadavky města zapracovat. Radnice má odpověď dostat v příštích týdnech. Uvedl, že o stavbu montovaných stěn město nežádá, protože by byla dražší. Navíc by bylo nutné postavit novou komunikaci, aby bylo možné díly stěny dostat na místo.   Jeden z iniciátorů petice Kamil Repeš řekl, že vysoká stěna byla navržena v blízkosti vzrostlých stromů. Někteří také upozorňovali na to, že stavba může poškodit archeologické památky. Podle Pelanta tuto námitku nechala radnice prošetřit a není pravdivá.   Stavba protipovodňových opatření chránící Děčín má stát zhruba 300 milionů korun. Začne nejspíše ještě letos. Většinu stavby má platit stát. Město už svoji část zábran v blízkosti plaveckého areálu za více než 20 milionů korun vybudovalo.   vlu snm  