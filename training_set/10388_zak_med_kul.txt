 Gangsterský rap v maďarském rozhlasu bez trestu, děti mu nerozumí  --------------------    Ke zpravodajství: FOTO ve Fotobance  ID foto: P200711010136501, FO01266855, FO01175458   --------------------    Budapešť 13. ledna (ČTK) - Maďarský Národní mediální a komunikační úřad (NMHH), vytvořený na základě sporné mediální reformy, pozastavil řízení proti malému soukromému rádiu, které odvysílalo údajně problematickou skladbu amerického rappera Ice-T. Dnes to napsala agentura DPA.   "Došli jsme k závěru, že specifickému slangu těchto písní nezletilí Maďaři nerozumějí," oznámil dnes novinářům zástupce úřadu András Koltay.   NMHH zahájil s rádiem Tilos řízení již loni. Ve zdůvodnění tehdy napsal, že "vulgární, sexistický a násilí oslavující" text  písně  ve stylu gangsterského rapu It's on může ohrozit psychický vývoj nezletilých. Hrát se prý měla až po 21. hodině.   Případ se dostal na veřejnost prvního ledna, kdy začal platit sporný zákon zavádějící vysoké pokuty až 730.000 eur (přes 18 milionů korun) za takzvaně nevyvážené zpravodajství, poškození veřejného zájmu nebo narušení veřejného pořádku.   Právní předpis, který je součástí mediální reformy, sklidil rozsáhlou kritiku v zahraničí od Evropské komise, Organizace pro bezpečnost a spolupráci v Evropě a vlád řady zemí. Své výhrady uvedl i český ministr zahraničí Karel Schwarzenberg. Někdejší disident a bývalý československý a český prezident Václav Havel se připojil k sedmdesátce předních evropských osobností zasazujících se o lidská práva a podepsal otevřený dopis varující před rozkladem demokracie v Maďarsku.   Evropská komise v současné době prověřuje, zda zákon není v rozporu s evropskými normami. Maďarský premiér Viktor Orbán kritiku důrazně odmítá, přislíbil ale, že jeho země přistoupí k novelizaci, pokud to unie bude považovat za nutné.   zpt mik  