 Výbuch bomby před kostelem v Egyptě si vyžádal 21 mrtvých  --------------------    Ke zpravodajství: FOTO/aktuality   Rozšířili jsme o reakci USA nebo EU a aktualizovali počet zraněných v 1. a 5. odstavci.   --------------------    Alexandrie (Egypt) 1. ledna (ČTK) - Přinejmenším 21 mrtvých si vyžádal výbuch bomby umístěné ve vozidle zaparkovaném před kostelem v egyptské Alexandrii. Zranění utrpělo nejméně 90 lidí. Bezprostředně po výbuchu vypukly v ulicích města střety mezi křesťany a muslimy. Policie zakročila slzným plynem. Útok odsoudili egyptský prezident Husní Mubarak, americký prezident Barack Obama a také řada států včetně Vatikánu.     Explozi podle ministra vnitra zřejmě způsobil sebevražedný atentátník a do plánování a provedení útoku byli možná zapojeni i cizinci. Vyšetřování ale ještě neskončilo. Podle egyptské televize byla nálož nastražena v automobilu značky Škoda. Z vozidla vyšlo několik mužů a téměř vzápětí se ozval výbuch.   Výbuch nastal zhruba dvacet minut po půlnoci místního času (23:00 SEČ), kdy z koptského křesťanského kostela začali vycházet věřící. Sanitky rozvezly do nejbližších nemocnic zraněné, mezi nimiž je podle ministerstva vnitra i osm muslimů.   Egyptský prezident Mubarak útok odsoudil a vyzval křesťany i muslimy, aby se sjednotili a společně se postavili teroristickým silám, které chtějí narušit bezpečnost země, její stabilitu i jednotu jejích obyvatel. Ke klidu příslušníky obou náboženství vyzval i mluvčí mešity Al-Azhar.   Americký prezident Obama v prohlášení uvedl, že křesťanští věřící byli jasným terčem útočníků, kteří podle něj nemají žádnou úctu k lidskému životu a musí být postaveni před soud. USA jsou prý připraveny nabídnout Káhiře při odpovědi na útoky nezbytnou pomoc.   Útok odsoudili také ministryně zahraničí Evropské unie Catherine Ashtonová, francouzský prezident Nicolas Sarkozy nebo papež Benedikt XVI. "Nelze připustit, aby si lidstvo uvykalo na diskriminaci, nespravedlnost a náboženskou intoleranci, která dnes zasahuje zvláště křesťany," prohlásil papež při mši ve Vatikánu.   Sýrie atentát podle agentury AFP označila za teroristický čin proti národní jednotě a náboženské rozmanitosti Egypta. Palestinské militantní hnutí Hamas ho označilo za "čin živlů, které nejednají v zájmu Egypta a usilují o vyvolání střetů mezi muslimy a křesťany". V podobném duchu ho v Libanonu kritizovalo také proíránské šíitské hnutí Hizballáh. Jako teroristický čin atentát odsoudil také Írán a vyjádřil egyptské vládě soustrast "se smrtí nevinných". Vztahy mezi oběma zeměmi jsou přitom na bodu mrazu kvůli tomu, že Egypt na konci 70. let jako první arabská země uzavřel mírovou smlouvu s Izraelem.   K odpovědnosti za atentát se zatím nikdo nepřihlásil. Nicméně před dvěma měsíci irácká odnož teroristické sítě Al-Káida hrozila útoky proti egyptským křesťanům.   Po výbuchu vyšly do ulic stovky křesťanů, aby proti útoku protestovaly. Skupinky křesťanů a muslimů po sobě začaly házet kamení a zapálily několik automobilů. Policie k rozehnání davu použila slzný plyn. "Obětujeme své duše i svou krev za kříž," křičeli protestující křesťané poblíž kostela, který se stal terčem útoku.   Křesťany znepokojuje i laxnost egyptských bezpečnostních sil, které řidiči automobilu nezabránily parkovat u kostela, ačkoliv to úřední vyhláška zakazuje.   Egypt, kde se letos v září mají konat prezidentské volby, rovněž posílil bezpečnost kolem kostelů a omezil parkování automobilů v jejich blízkosti poté, co irácká skupina napojená na teroristickou síť Al-Káida pohrozila loni v listopadu útoky na egyptské kostely.   Exploze vyvolala obavy z nového rozšíření nábožensky motivovaného násilí v zemi. Alexandrie zažila podobné útoky naposledy před čtyřmi roky, ale křesťané jsou terčem útoků i v dalších místech země.   Koptové jsou nejvýznamnější křesťanskou komunitou na Blízkém východě, v Egyptě představují až deset procent z 81 milionů obyvatel. V Egyptě tvořili po několik staletí většinu obyvatel, než jejich dominanci ukončily v 7. století islámské nájezdy.   Terčem útoků se v poslední době stávají křesťané nejen v Egyptě, krvavé atentáty zažívají i v Iráku, perzekuce se nevyhýbá například ani křesťanům v Íránu a hrozba visí nad touto komunitou také v Jemenu.   kne hit dk rv pz  