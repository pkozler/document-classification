 ČEZ zruší až desetinu pracovních míst v Distribučních službách  Zprávu jsme celkově aktualizovali.   --------------------    Most 12. ledna (ČTK) - Skupina ČEZ plánuje na jaře restrukturalizaci, při níž zanikne ve společnosti ČEZ Distribuční služby 158 pracovních míst, což je až deset procent celkového počtu zaměstnanců. Změny se dotknou zhruba 1300 zaměstnanců Distribučních služeb, kteří dostanou na výběr - buď přijmou upravený popis práce, nebo budou muset odejít. Vyplývá to ze zprávy mosteckého úřadu práce, kterou má ČTK k dispozici. ČEZ reorganizaci Distribučních služeb potvrdil. V celé skupině ČEZ přijde o práci asi 300 lidí, napsala dnešní Mladá fronta Dnes.   "Společnost informovala úřad práce o svém záměru organizační změny od 1. dubna letošního roku. Předpokládaný počet pracovních míst, kterých se připravovaná organizační změna dotkne, je 1352, z toho u 1046 pracovních míst se připravuje změna výkonu práce," uvedla mluvčí mosteckého úřadu práce Eva Maříková.   ČEZ to potvrdil a korigoval jen čísla, dotčených má být jen 1260 a změněný výkon práce se má dotknout 944 lidí. "Změna místa výkonu práce neznamená faktické lokální přesuny zaměstnanců, společnost k tomu přistoupila kvůli zjednodušení při vysílání zaměstnanců k řešení nestandardních situací, a to v první řadě kalamit," sdělil ČTK ředitel Distribučních služeb Petr Zachoval. Tato místa prý zůstanou zachována, celkově se ale v celé společnosti předpokládá úbytek pracovních pozic o 158.   Zhruba pětina rušených míst by měla připadnout na Liberecký a Ústecký kraj. "Počítáme, že část z lidí odejde sama od sebe, mimo jiné do důchodu," řekla ČTK severočeská mluvčí ČEZ Soňa Holingerová.   "Na Mostecku, Chomutovsku, v Lounsku a Litoměřicku dostane v rámci této firmy 89 zaměstnanců nabídku, při jejímž odmítnutí může dojít ke skončení pracovního poměru," uvedla Maříková. Tato nabídka spočívá podle ČEZ především v širší definici místa působnosti. Předpokládá se, že ne všichni na nabídku přistoupí.   Konkrétní počet zrušených pracovních míst nechtěl uvést ani mluvčí Skupiny ČEZ Ladislav Kříž. Propouštění zaměstnanců je podle něj kontinuální proces pro zefektivnění fungování firmy. Ročně společnost ČEZ podle Kříže propustí řádově několik stovek zaměstnanců. "Na druhou stranu ale zase potřebujeme mladé techniky pro nové projekty," dodal mluvčí.   ČEZ patří k největším zaměstnavatelům v Česku. Zaměstnává kolem 20.000 lidí, dalších asi 13.000 zaměstnanců má v zahraničí. Společnost ČEZ Distribuční služby vznikla v roce 2005 a sídlí v Ostravě. Tehdy měla necelých 2000 zaměstnanců, kteří se starají především o provoz a údržbu distribuční soustavy. Redukce počtu pracovních míst by tak mohla být až desetiprocentní.   jtb lko snm  