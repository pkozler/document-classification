 Ornitologové budou dnes a v neděli opět sčítat vodní ptactvo  Praha 15. ledna (ČTK) - Na březích českých a moravských řek, rybníků a jezer budou dnes a v neděli ornitologové za pomoci dobrovolníků sčítat vodní ptactvo. Akce je součástí největšího mezinárodního projektu monitorování vodních druhů, kachny, husy, labutě a jejich příbuzné sčítají dobrovolníci ve stovce států. V Česku sahá historie sčítání do roku 1966, v posledních letech akci koordinuje katedra zoologie Přírodovědecké fakulty UK v Praze. Při organizaci sčítání spolupracují i pobočky a kluby České společnosti ornitologické, některé základní organizace ČSOP a skautské oddíly.   "V České republice, stejně jako v ostatních evropských státech, probíhá sčítání v polovině ledna, kdy se vodní ptáci shlukují ve velkých počtech s minimálními přelety a lze provést jejich téměř kompletní sčítání," řekla ČTK koordinátorka Zuzana Musilová. Počet monitorovacích lokalit se pohybuje mezi pěti a šesti sty místy.   Letos výsledky sčítání ovlivní na mnoha místech vysoká voda, která ptáky vyhání na klidnější místa. Záplavy hrozí zejména na západě Čech.   Loni ornitologové sčítali na 617 lokalitách a bylo při něm zjištěno celkem 56 druhů ptáků v celkovém počtu 166.212 exemplářů. Nejpočetnějším druhem byla kachna divoká, následoval kormorán velký, lyska černá, racek chechtavý, husa polní, morčák velký a polák chocholačka. Milovníci ptactva tehdy pozorovali i méně běžné druhy jako potáplice severní, potáplice lední, bukače velké, bílé čápy a husice rezavé. Na sledovaných lokalitách se vyskytlo i několik nepůvodních druhů, například husa labutí, pižmovka velká a kachnička karolínská. Tyto druhy mají původní areál svého rozšíření mimo území Evropy, kde se ale v posledních desetiletích dostaly do volné přírody i ve větších počtech a v mnoha případech se intenzivně šíří.   Výsledky sčítání používají přírodovědci k analýze trendů početnosti zimujících vodních ptáků na území Česka. "Mezi 37 hodnocenými nejhojnějšími druhy vodních ptáků jsou nejvýznamněji zastoupeny přibývající druhy, kterých bylo zjištěno celkem 22. Naopak u pěti druhů byl zjištěn statisticky průkazný pokles početnosti. Dalších sedm zimujícíh druhů svoji početnost v České republice nemění," uvedla Musilová s tím, že změny odpovídají celoevropským trendům početnosti. Nárůst početnosti byl jednoznačně zjištěn u rybožravých druhů ptáků, plovavých a potápivých kachen a některých druhů racků.   Přibývá také hus, jejich početnost ale závisí na počasí. Početnosti různých druhů hus věnovali podle Musilové ornitologové v posledních letech pozornost i v mezinárodním měřítku. V zimě 2009 jich zimovalo v Evropě 4,93 milionu, což představuje devětapadesátníprocentní nárůst oproti roku 1993, kdy jich bylo jen 3,1 milionu. "V poslední době se také mění zimoviště hus. Například husy velké hnízdící na území České republiky zimují stále blíže svým hnízdištím, a také dříve se k nám vracejí, a to již v lednu a únoru. Je možné, že probíhající obleva jejich návrat urychlí," soudí ornitoložka.   rem mkv  