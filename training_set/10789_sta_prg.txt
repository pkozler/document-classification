 E15: Multiprojekt postaví v Praze Braníku více než 400 bytů  Praha 3. května (ČTK) -  Developerská skupina Multiprojekt chystá v Praze Braníku výstavbu více než 400 bytů. Informuje o tom dnešní vydání deníku E15. Stavět by se mělo začít v březnu příštího roku, práce potrvají asi 4,5 roku. Předsedou představenstva firmy je bývalý starosta Prahy 1 Petr Hejma.   Projekt s pracovním názvem Obytný soubor Braník má vyrůst během tří let na více než dvouhektarovém nevyužívaném pozemku jižně od ulic Ke Krči a Vrbova. Podle listu patří tato čtvrť k vyhledávaným lokalitám a ceny zdejších nemovitostí se krize téměř nedotkla.   Multiprojekt plánuje výstavbu čtyř bytových domů se 415 byty a asi 40 ateliéry. V prvním z domů má být samoobsluha, projekt počítá celkem s více než 3000 metry čtverečními komerčních ploch a v podzemí s 560 parkovacími místy. "Celková doba výstavby se předpokládá 55 měsíců," uvádí Multiprojekt v předložené dokumentaci.   Projekt zapadá do blokového uspořádání starší okolní zástavby, developer však letos dostal od úřadů povolení k navýšení koeficientu výstavby, kterou územní plán v lokalitě umožňoval.   Multiprojekt v minulosti spolupracoval s firmou Passerinvest na výstavbě michelského BB Centra, podílel se na projektu Rezidence Kavčí Hory a chystá další rezidenční výstavbu v metropoli. Spolu s rakouským developerem UBM letos představil projekt Apartmány Medvědín ve Špindlerově Mlýně.   vit  