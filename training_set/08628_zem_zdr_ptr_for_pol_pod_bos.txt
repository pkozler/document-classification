 Německá ministryně ujistila Fuksu, že varovný systém funguje  --------------------    Ke zpravodajství: FOTO/aktuality; AUDIO   --------------------    Berlín 21. ledna (zpravodaj ČTK) - Německá ministryně zemědělství Ilse Aignerová dnes ujistila svého českého kolegu Ivana Fuksu, že informační systém varující před závadnými látkami v potravinách funguje správně. V kauze výskytu rakovinotvorného dioxinu v německém krmivu podle ní selhalo nahlášení do tohoto systému. Po jednání s Aignerovou to ČTK řekl Fuksa.   Schůzka měla podle českého ministra převážně informativní charakter. Aignerová ho seznámila s kroky, které k zabránění opakování dioxinové aféry německá strana podniká. "Blíže nás následně obeznámí, které další kroky budou realizovány s tím, že informační systém funguje rychle a bude fungovat rychle," tlumočil její vyjádření Fuksa.   Ještě dopoledne přitom postup německých orgánů v případě odhalení dioxinů v krmivu a následně vejcích a vepřovém mase kritizoval a nejvíce pak právě systém rychlého varování. "Co skoro stoprocentně selhalo, to je systém rychlého varování. Dostali jsme důležité informace skoro až s třítýdenním zpožděním, což je katastrofální," řekl na dnes zahájeném zemědělském a potravinářském veletrhu Grüne Woche ČTK a České televizi.   Aignerová má ale podle Fuksy na věc odlišný názor. "Paní ministryně prezentovala, že neselhal informační systém rychlého varování, že selhalo nahlášení této informace toho privátního subjektu do tohoto systému," přiblížil český ministr stanovisko Aignerové.   Na dotaz, zda mu její ujištění o funkčnosti systému rychlého varování stačí, Fuksa reagoval: "Já neřeším, jestli mi to stačí nebo nestačí. Já požaduji, aby se takové věci neopakovaly, což paní ministryně ani já v tuhle chvíli neumíme zařídit."   Na pozdní upozornění na výskyt nebezpečného dioxinu v německých zemědělských produktech si v minulých dnech stěžovala i Státní zemědělská a potravinářská inspekce (SZPI). Její šéf Jakub Šebesta kvůli tomu poslal protestní dopis Evropské komisy do Bruselu, v němž požadoval vysvětlení, proč Česko nebylo včas varováno před dovozem potenciálně nakaženého německého vepřového.   Dioxinový skandál vypukl v Německu na přelomu roku, kdy úřady odhalily přítomnost této jedovaté látky v krmných tucích severoněmeckého výrobce. Testy následně potvrdily její výskyt i ve vejcích a vepřovém mase. Aignerová kvůli tomu chce prosadit přísnější podmínky pro výrobce krmiv v Německu a jejich četnější kontroly. Pro původce zamoření žádá vysoké tresty.   Asi 4,5 tuny potenciálně kontaminovaného vepřového se dostaly také do Česka. Část této dodávky české dozorové orgány zajistily, její zamoření dioxiny zkoušky zatím neodhalily. Zvýšený obsah dioxinů se dosud neprokázal ani při kontrolách dalších potravin na českém trhu.   fln mha  