 Job veletrh lékařství zatím přilákal méně lékařů než loni  --------------------    Ke zpravodajství: AUDIO   --------------------    Praha 20. května (ČTK) - Na druhý mezinárodní Job veletrh lékařství a zdraví přišlo dnes do kongresového centra Na Poříčí méně lékařů než v prvním dni veletrhu loni v říjnu. Tehdy se u stánků tísnily davy, teď u řady stánků nikdo nebyl. Zájem českých lékařů o práci v cizině po úspěšné protestní akci Děkujeme, odcházíme podle šéfa lékařských odborů Martina Engela trochu opadl.   Přičítá to tomu, že lékaři dosáhli zvýšení svých 48.000 platů o 5000 až 8000 korun a v roce 2013 mají mít trojnásobek průměrného platu v zemi. Na práci se tedy chodí ptát na veletrh jen ti, kdo opravdu odejít chtějí.   "Myslím si, že spíš chodí ti rozhodnutí, kteří si hledají konkrétní místa pro sebe. Těch, kteří jen orientačně zkoumají terén, je teď výrazně méně," řekl Engel ČTK. Vybírat mohou z nabídky 47 německých klinik a tří velkých personálních agentur z Německa, které zprostředkovávají práci po celé Evropě. Každá klinika nabízí deset až 15 míst, dohromady 500. Loni vyplnilo dotazník přes 5000 doktorů, nakonec do ciziny odešla stovka.   Současné zklidnění lékařů podle Engela neznamená, že situace v českém zdravotnictví je vyřešena. "Odchody se podařilo jen přibrzdit. Podle toho, kolik lékařů navštěvuje kurzy němčiny, pořád je zájem velký," řekl.   V souvislosti s akcí Děkujeme, odcházíme odešlo podle Engelova odhadu v prvním čtvrtletí z českých nemocnic 300 lékařů. Celkem jich tam pracuje 18.000. Další odliv očekává odborový šéf v létě s novými absolventy. Čeká je specializační vzdělávání, na které si musejí připlácet. V Německu jsou podmínky výhodnější. Vláda sice schválila, že na atestace mladých doktorů dá ročně půl miliardy korun, to podle Engela ale nepokryje potřeby.   Do Německa za prací se chystá jednatřicetiletý Jan Votava, anesteziolog z pražské Fakultní Thomayerovy nemocnice. S manželkou učitelkou to prý už prodiskutovali. V Berlíně byl půl roku v době studia, rád by tam získal i pracovní zkušenosti.   "Chceme jít spíše z důvodu zkušeností v zahraničí," řekl ČTK. Zatím nemá děti, a tak peníze nejsou pro něj v tuto chvíli klíčové. Když si ale představí, že by měl tři děti, tak se svým platem by jim nemohl zajistit to, co jemu zajistili jeho rodiče. Věnoval se jazykům, hudbě a závodně sportoval, což oni při nízkých poplatcích za kurzy utáhli, on by na to z českého platu pro všechny tři děti neměl. Pokud by tedy v Německu dosáhl výrazně dobrého platu, zřejmě by tam zůstal.   Naďa Myslivcová mal  