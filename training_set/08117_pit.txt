 Podíl českých domén dostupných v IPv6 loni stoupl na pět procent  Praha 31. ledna (ČTK) - Podíl tuzemských internetových domén dostupných v novém protokolu IPv6 se loni zvýšil o čtyři procentní body na více než pět procent. Na protokol IPv6 přitom budou muset zřejmě nejpozději v roce 2012 přejít všichni majitelé domén, protože zásoba adres v nyní používaném protokolu IPv4 se vyčerpá. Vyplývá to z informací sdružení CZ.NIC.   "Pouhých pět procent domén dostupných po IPv6 není to, co by si mnozí od roku 2010 slibovali. Snad více překvapující ale je, že v porovnání s některými dalšími doménami nejvyšší úrovně jsme na tom poměrně dobře," uvedl Vilém Sládek ze sdružení CZ.NIC. Například mezi doménami .com bylo přes IPv6 dostupné jen jedno procento adres.   Podle CZ.NIC již v únoru dojde mezinárodní organizaci IANA zásoba adres pro internetové domény v protokolu IPv4. Zásoby jednotlivých národních správců domén se potom vyčerpají zřejmě během příštího roku. Řešením má být přechod na nový protokol adresování IPv6, který poskytuje výrazně vyšší počet adres.   "K vyčerpání současných adres došlo daleko rychleji, o několik měsíců dříve, než předpokládaly odhady ještě v loňském roce. Změna nastane okamžitě z hodiny na hodinu. Přitom mnoho počítačových programů a zařízení není na přechod stále připraveno," uvedl počítačový expert společnosti TNS Josef Vávra.   Problémy podle něj mohou mít zejména firmy a instituce, které používají na míru vyrobené počítačové programy a systémy, jako jsou například eshopy, banky a úřady. Nový protokol také znamená daleko vyšší riziko pro běžné uživatele, neboť naprostá většina současných zabezpečení počítačů a sítí, tzv. firewallů na něj není připravena.   jsa vju  