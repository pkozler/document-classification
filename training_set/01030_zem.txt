 Stavy drůbeže, skotu a prasat v ČR klesly na dlouholeté minimum  Praha 13. května (ČTK) - Stavy většiny hlavních druhů hospodářských zvířat v Česku za rok do počátku letošního dubna klesly. Nejvíce se snížily počty drůbeže, které poklesly o 14,4 procenta a stejně jako u skotu a prasat se propadly na dlouholeté minimum. Prasat se v Česku nyní chová nejméně od konce druhé světové války. Počty ovcí, koz a koní naopak v uplynulém období vzrostly. Vyplývá to ze soupisu, který zveřejnil Český statistický úřad.   Zatímco na začátku loňského dubna čítaly chovy drůbeže v Česku 24,8 milionu kusů, letos to bylo již jen 21,3 milionu, což bylo nejméně od konce 60. let minulého století. Z toho slepic bylo 6,1 milionu, meziročně o 1,3 procenta méně. Téměř o pětinu se snížily stavy kuřat, z toho kuřat na výkrm bezmála o čtvrtinu. Ubylo také krůt, hus i kachen.   Podle ředitele Sdružení drůbežářských podniků Františka Matese stojí za klesajícími stavy drůbeže především rostoucí dovozy zejména z Polska a Brazílie. Drůbežáři přitom dlouhodobě upozorňují, že například jejich polští kolegové na rozdíl od nich nemusí chladit kuřecí maso vzduchem, ale vodou, což je levnější a znevýhodňuje tuzemské výrobce.   Počty prasat poklesly od loňska o 160.000 kusů, tedy 8,4 procenta, na 1,75 milionu. Méně se jich v zemi chovalo naposledy v roce 1945. Snižovaly se především stavy prasnic, klesly o 15,3 procenta na 112.000 kusů. Podle Jana Záhorky z Agrární komory ČR fakt, že ubývá především prasnic, zřejmě v budoucnu způsobí další snižování stavů prasat.   Zemědělci již několik let upozorňují, že chov prasat je pro ně ztrátový a nemohou cenově konkurovat levným dovozům vepřového z ciziny. Ruší proto své chovy. Ještě v roce 1999 se v tuzemsku chovalo přes čtyři miliony prasat. Podle nedávného vyjádření Agrární komory soběstačnost v produkci vepřového letos v Česku klesne pod 50 procent.   Ministr zemědělství Ivan Fuksa již dříve řekl, že ještě do konce prvního pololetí spustí zhruba sedm programů na podporu upadajících chovů prasat a kuřat v Česku. V některých z programů budou moci chovatelé získat desítky, v jiných stovky milionů korun.   Stavy skotu se za rok do počátku letošního dubna snížily o 0,4 procenta na 1,34 milionu. Z toho počty krav vzrostly o 0,1 procenta na 551.536 kusů. O šest procent přibylo krav bez tržní produkce mléka, jejichž počet stoupl na 178.000.   Ovcí se na začátku dubna chovalo 209.000, zatímco před rokem to bylo přibližně 197.000. Počet v Česku chovaných koní meziročně vzrostl o čtyři procenta na 31.000, o sedm procent se na více než 23.000 zvýšilo množství chovaných koz a kozlů.   Výroba masa v Česku se v letošním prvním čtvrtletí meziročně snížila o 6,3 procenta na 122.660 tun. Projevil se v tom hlavně pokles výroby vepřového a drůbežího masa. Výkup mléka se od ledna do konce března naopak zvýšil o 0,4 procenta na 554,6 milionu litrů.   mjr dvd  