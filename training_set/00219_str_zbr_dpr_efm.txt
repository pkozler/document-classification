 Saab převzal českého výrobce výcvikových systémů E-COM  Brno 5. května (ČTK) - Švédský výrobce letecké a vojenské techniky Saab převzal českého výrobce a dodavatele virtuálních výcvikových systémů E-COM ze Slavkova u Brna. Propouštění nechystá, většina ze 120 zaměstnanců přešla už nyní pod Saab, který naopak několik nových pozic vytvoří. Firma to uvedla dnes v tiskové zprávě.   Ve Slavkově díky akvizici vznikne centrála Saabu pro virtuální trénink pro celý svět. Firma plánuje další rozvoj, modernizaci a rozšiřování slavkovského areálu. Pro Saab jsou klíčoví zejména programátoři softwaru virtuálních simulátorů, kteří tvoří aktuálně zhruba třetinu zaměstnanců slavkovského závodu.   "Tato akvizice je skvělou příležitostí pro obě společnosti, Saab i E-COM. Pro slavkovský region i celé Vyškovsko to může v menším měřítku znamenat něco podobného, co znamenal vstup Volkswagenu do Škodovky pro Mladou Boleslav. Chceme ukázat, že vývojová a výzkumná střediska nemusí sídlit jen v několika největších českých městech," uvedl generální ředitel společnosti Saab Jindřich Špringl.   Nová slavkovská pobočka Saabu bude zaměřena na vývoj a výrobu virtuálních simulátorů, tedy na systémy připomínající sofistikovanou počítačovou hru, kde je možné za podmínek blízkých realitě vyzkoušet například jízdu v tatře, obsluhu zbraňových systémů, skok padákem nebo střelbu z libovolné ruční zbraně.   Ve Slavkově půjde konkrétně například o letecké a zbraňové simulátory či o simulátor řízení letového provozu. Poptávka po virtuálních simulátorech podle Saabu roste v posledních letech o desítky procent, tyto simulátory totiž pomáhají významně šetřit náklady na armádní výcvik.   Saab plánuje do slavkovského centra dále investovat. Bude zde jednak pokračovat v projektech, na kterých již pracovala společnost E-COM, a jednak přinese projekty nové včetně svého mezinárodního know-how. Do první skupiny již rozběhlých projektů patří například účast na vývoji simulátoru pro stíhací letouny Gripen.   Saab je předním poskytovatelem řešení pro výcvik a simulace na světě. Nově bude nabízet zákazníkům z řad vojenských i civilních organizací komplexnější produktové portfolio, včetně oblasti virtuálního výcviku a simulace, čímž doplní stávající nabídku systémů taktického výcviku. Firma v ČR působí od roku 2007. Uvedla, že chystá v ČR i další akvizice.   Společnost E-COM byla založena roku 1992. Zabývá se výrobou virtuálních výcvikových systémů pro široké spektrum zákazníků z řad policie, armády a také civilního sektoru. V současné době firma zaměstnává přibližně 120 lidí.   vrn vju  