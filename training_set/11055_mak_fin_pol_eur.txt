 Brusel vyzývá k navýšení záchranného fondu i dalšímu šetření  --------------------    Ke zpravodajství: AUDIO   Ve 3. a 4. odstavci jsme rozšířili o další vyjádření z TK, změnili jsme titulek.   --------------------    Brusel 12. ledna (zpravodaj ČTK) - Evropská komise dnes vyzvala k posílení záchranného fondu eurozóny (EFSF) a rozšíření rozsahu jeho aktivit. Státy EU současně vyzvala k dalšímu šetření a reformám. Ty jsou podle komise nezbytné k růstu evropské ekonomiky v tomto roce.   Navýšení fondu, v němž se počítá se 440 miliardami eur (zhruba 10,7 bilionu Kč) od zemí eurozóny, by se mohlo odehrát už na příštím summitu EU počátkem února. Skutečná úvěrová kapacita fondu je nyní zhruba 250 miliard eur. Lídry EU k navýšení dnes před novináři vyzval i předseda komise José Barroso. O kolik by se mohly prostředky ve fondu navýšit, nechtěl upřesnit.   "Nevidím žádný důvod, proč bychom neměli přijmout nějaké rozhodnutí o těchto věcech nejpozději na příští Evropské radě (summitu EU) na začátku února," řekl Barroso. Dodal, že věří v to, že je EU schopna se na tom dohodnout.   "Jasně říkáme, že jsme přesvědčeni o tom, že finanční kapacita (EFSF) musí být posílena a rozsah aktivit EFSF by měl být rozšířen," dodal.   Dokument, který šéf EK a její další zástupci představovali, také říká, že některé státy EU budou asi muset zvýšit daně. Konkrétní země však nezmiňuje. Prorůstovější podle něj je spíše navýšení nepřímých než přímých daní. Brusel by rovněž upřednostnil rozšíření daňového základu před navýšením daňových sazeb.   Země EU by podle komise měly také přistoupit k nezbytným krokům v reformách penzí. Například státy, které tak ještě neučinily, by měly zvýšit věk odchodu do důchodu a propojit ho s očekávanou délkou dožití.   Kvůli krizi by zase měly zvážit změny systému minimální mzdy. To by mělo umožnit snadnější najímání nových pracovníků. Užitečné by podle komise byly třeba nižší minimální platy pro mladé, což by jim dalo víc příležitostí najít si práci a získat zkušenosti.   Dnešní zpráva je první svého druhu, v níž komise hodnotí hospodářský stav a výhled růstu unie. Dokument představuje oficiální start nedávno přijatého "evropského semestru", kdy komise bude ve snaze předcházet opakování krizí, jaké postihly třeba Řecko a obecně následně i celou eurozónu, hodnotit hospodářství a veřejné finance jednotlivých zemí.   "Roční analýza růstu jasně ukazuje, kam by Evropa měla v příštím roce směřovat," uvedla komise.   Doporučení by měly schválit nyní členské státy. Ty a komise pak vůbec poprvé v historii budou společně projednávat makroekonomickou stabilitu, strukturální reformy a opatření na podporu růstu, podotkla také komise v dnešním prohlášení.   "Chystáme se vytvořit nové prostředí a rozhodujícím způsobem zlepšit způsob řízení a koordinace našich vzájemně provázaných hospodářství," řekl k tomu Barroso.     DESET PRIORIT PODLE EVROPSKÉ KOMISE:   ====================================     NEZBYTNÉ PŘEDPOKLADY RŮSTU     1. provádění přísné fiskální konsolidace   2. náprava makroekonomické nerovnováhy   3. zajištění stability finančního sektoru     MOBILIZACE PRACOVNÍCH TRHŮ, VYTVÁŘENÍ PRACOVNÍCH PŘÍLEŽITOSTÍ   1. zatraktivnění práce   2. reforma penzijního systému   3. zařazení nezaměstnaných na pracovní trh   4. vyvažování bezpečnosti a flexibility     OKAMŽITÝ RŮST   1. využití potenciálu jednotného trhu   2. pobídky pro financování růstu soukromým kapitálem   3. nákladově efektivní přístup k energii     Zdroj: Evropská komise   pkt dvd  