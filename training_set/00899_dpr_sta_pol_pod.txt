 Na krajských silnicích Vysočiny jsou v havarijním stavu tři mosty  --------------------    Ke zpravodajství: AUDIO   --------------------    Jihlava 3. května (ČTK) - Na krajských silnicích Vysočiny jsou uzavřeny tři mosty kvůli havarijnímu stavu. Dalších 21 mostů vykazuje velmi špatný stavební stav. Kraj letos plánuje opravy 15 přemostění, včetně těch havarijních. Na tyto akce má zatím kolem 80 milionů korun, řekl dnes ČTK náměstek hejtmana Libor Joukl. Každoročně by ale podle něj bylo na obnovu přemostění v kraji potřeba vydat kolem 140 milionů korun.   Krajské silnice vedou celkem po 867 mostech. Peníze na jejich obnovu podle Joukla chybí dlouhodobě, proto se stav zhoršuje. "Jestliže je rozbitá silnice, sice je to špatné, ale řidič může jet pomaleji a dá se to přejet. Ve chvíli, kdy je most v havarijním stavu, je to problém, protože ten se přejíždět nemůže," konstatoval.   Uzavřeny jsou podle Joukla mosty v Úsobí, u Josefodolu a v Moravských Křižánkách. U dvou už byly zahájeny stavební práce, u třetího mostu se připravují podklady pro povolení stavby. Opravy mostů se letos chystají například také v Dolní Krupé, Polničce a Vladislavi.   Mosty jsou podle svého stavebního stavu rozděleny do sedmi skupin. V bezvadném nebo velmi dobrém stavu jich je na Vysočině podle odborníků něco přes 150. Naopak špatný stav vykazuje 129 přemostění.   vst vju    