 Druhá volba děkana uherskohradišťské fakulty bude v březnu  Uherské Hradiště 10. ledna (ČTK) - V pořadí již druhá volba děkana uherskohradišťské Fakulty logistiky a krizového řízení Univerzity Tomáše Bati ve Zlíně se uskuteční 28. března. Členové akademické obce mohou své návrhy podávat do 14. března. ČTK to po dnešním zasedání akademického senátu řekl jeho předseda Jiří Konečný.   Fakulta logistiky a krizového řízení je bez řádně zvoleného děkana od srpna loňského roku, kdy akademický senát odvolal z této funkce Vladimíra Mrkvičku. Hlavní důvody byly nezajištění magisterského studia a špatná komunikace se studenty i učiteli. První řádné volby se uskutečnily na konci listopadu, přihlásili se do nich tři kandidáti. Nicméně ani jednoho z nich akademický senát nakonec nevybral. Fakultu tak stále vede pověřená děkanka Romana Bartošíková.   Fakulta logistiky a krizového řízení vznikla 1. září 2009 v Uherském Hradišti. Zpočátku Mrkvička stál v jejím čele jako pověřený děkan. Poté jej akademický senát zvolil jako kandidáta na děkana. Mrkvička byl tehdy jediným uchazečem o tento post.   slu sap  