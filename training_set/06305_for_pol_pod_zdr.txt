 Heger vládu informoval o situaci v nemocnicích,rozhodnutí nepadla  --------------------    Ke zpravodajství: FOTO/aktuality; AUDIO   Doplnili jsme informace o schůzce Hegera s místopředsedou Asociace krajů v posledních dvou odstavcích.   --------------------    Praha 5. ledna (ČTK) - Ministr zdravotnictví Leoš Heger (TOP 09) informoval vládu o situaci v nemocnicích, které chce kvůli nespokojenosti s platy opustit k 1. březnu víc než 3,5 tisíce lékařů. Masivní odliv, tedy odchod více než deseti lékařů, podle něj hrozí v 59 nemocnicích. Jak řekl ministr po zasedání novinářům, zatím nelze nic vyvozovat z informací, že někteří lékaři výpovědi berou zpět. Situaci nicméně nepovažuje za dramatickou. Vláda dnes žádná rozhodnutí nepřijala.   Ministr zopakoval, že v případě odchodu všech lékařů, kteří výpověď podali, by klesl počet lékařů na stav před deseti lety. To podle něj znamená, že nehrozí nějaký dramatický výpadek systému.   Zatím neplánujeme žádné krizové opatření, uvedl ministr s tím, že během vánočních svátků jeho resort pouze zvažoval různá řešení pro případ nouze. Média tehdy přinesla informace o možnosti lékaře přinutit k práci vyhlášením stavu nouze. Heger uvedl, že s pojišťovnami je domluveno, že v případě odůvodněného nárůstu pacientům pojišťovny navýší domluvené limity.   O situaci v nemocnicích dnes večer Heger mluvil také s místopředsedou Asociace krajů a hejtmanem kraje Vysočina Jiřím Běhounkem (ČSSD). Domluvili se na tom, že se Heger příští pátek sejde s hejtmany v Brně, aby řešili situaci kolem odchodů lékařů v nejvíce ohrožených krajích, řekl ČTK po schůzce Běhounek.   Podle mluvčího ministra zdravotnictví Vlastimila Sršně se chce Heger s hejtmany dohodnout na tom, jak si fakultní nemocnice a kraje rozdělí role při zajišťování lékařské péče. "Například, abychom se informovali, kde jsou jaké kapacity a tak dále," řekl. Tento pátek ministra čeká jednání s šéfy velkých nemocnic. Případná rozhodnutí chce přijmout až po konzultacích s kraji, pod které část nemocnic patří.     rem jd ner pba  