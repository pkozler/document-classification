 ČEZ při hackerském útoku ztratil z účtu 700.000 povolenek  Praha 27. ledna (ČTK) - Energetická společnost ČEZ zaznamenala při hackerském útoku na český registr obchodování s emisními povolenkami dvě neoprávněné transakce, při kterých zmizelo 700.000 povolenek. V tiskové zprávě to dnes sdělila mluvčí ČEZ Eva Nováková. Firma podala trestní oznámení a doufá, že správce registru OTE povolenky dohledá a vrátí jí je na účet.   Celkem zmizelo v minulém týdnu ze šesti účtů obchodníků s povolenkami v registru OTE 1,306 milionu povolenek. Registr byl minulý týden kvůli neoprávněným manipulacím uzavřen a registry uzavřely také další evropské země. Evropský správce zastavil všechny transakce s povolenkami. Podle ředitele OTE Jiřího Šťastného zůstane český registr uzavřen ještě několik týdnů.   ČEZ podle Novákové ztrátu povolenek u OTE reklamoval, zatím však od správce rejstříku neobdržel oficiální reakci. Škody ze ztráty povolenek ČEZ nevyčíslil, podle dnešní Mladé fronty Dnes je cena ztracených povolenek kolem 240 milionů korun.   "OTE odpovídá společnosti ČEZ a dalším uživatelům registru povolenek za bezpečnost vkladů CO2 povolenek na účtech podobně jako například banky odpovídají za bezpečnost finančních vkladů v nich. Očekáváme, že OTE v krátké době zveřejní další podrobnosti o řešení celého případu a vrátí zpět na naše účty neoprávněně převedené povolenky," uvedla Nováková.   Každá povolenka v registru má své unikátní číslo, které je dohledatelné. Povolenky mohou být převedeny jen do jiného národního registru zemí EU. "Povolenky za sebou zanechávají dokonalou digitální stopu... nemohly se ztratit... najdou se," řekl ČTK Šťastný.   Povolenky z registru OTE prošly přes účty vedené v Polsku, Itálii, Estonsku, Lichtenštejnsku a Německu. Na konci minulého týdne OTE zjistil hledané povolenky na účtech také v dalších evropských zemích.   Program s emisními povolenkami je hlavním tahem EU ve snaze snížit emise skleníkových plynů a zastavit změny klimatu. Povolenky dostávají podniky od svých národních vlád, přebytek zdarma přidělených povolenek mohou firmy prodat, nebo si na trhu naopak mohou chybějící povolenky dokoupit. Jedna povolenka představuje tunu oxidu uhličitého (CO2), kterou mohou podniky vypustit.   lko dvd  