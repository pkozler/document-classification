 Růst prodeje aut v Německu v dubnu prudce zpomalil  Berlín 3. května (ČTK) - Prodej osobních automobilů v Německu v dubnu meziročně stoupl o 2,6 procenta na 266.251 vozů. Tempo jeho růstu tak prudce zpomalilo z březnových 11 procent. Vyplývá to podle agentury DPA z dnešních údajů spolkového úřadu pro registraci vozidel KBA.   Výroba německých automobilek v dubnu podle svazu automobilového průmyslu VDA meziročně stoupla o dvě procenta na 472.000 vozů. Vývoz se zvýšil rovněž o dvě procenta na 358.000 vozů.   Německo je největším automobilovým trhem v Evropě. Údaje o dubnovém vývoji prodeje již zveřejnily i některé další velké evropské země. V Itálii prodej klesl o dvě procenta, ve Francii o 11 procent a ve Španělsku se propadl dokonce o 23 procent.   Výzkumná společnost J.D. Power and Associates nedávno předpověděla, že prodej aut Evropě v celém letošním roce mírně klesne na 18,1 milionu vozů. V západní Evropě čeká J.D. Power propad o dvě procenta na 14,2 milionu vozů, zatímco ve východní Evropě počítá s nárůstem o čtyři procenta na 3,9 milionu vozů.   pmh vju    