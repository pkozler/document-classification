 Kvůli oblevě se tento týden mohou rozvodnit řeky na západě Čech  Opravili jsme v 1. odstavci nesprávné "Dnes dopoledne bylo však povodňové ohrožení jen na Ohři u Loun" na správné "Dnes dopoledne byla však povodňová pohotovost jen na Ohři u Loun".   --------------------    Praha 12. ledna (ČTK) - Rozvodněné hladiny řek pomalu klesají, kvůli oblevě v příštích dnech ale meteorologové očekávají hlavně na západě Čech až 3. stupeň povodňové aktivity. Dnes dopoledne byla však povodňová pohotovost jen na Ohři u Loun, toky v povodí Berounky a dolního Labe vykazují poklesy.   "V následujících dnech vzhledem k výraznému oteplení v kombinaci s vysokými srážkovými úhrny ve formě deště očekáváme zrychlené odtávání sněhové pokrývky, které způsobí výrazné vzestupy hladin toků, zejména na západě a jihozápadě Čech, s dosažením 2. a 3. stupně povodňové aktivity. Na ostatním území České republiky předpokládáme vzestupy toků až na úroveň 1. či 2. stupně," uvedl dnes Český hydrometeorologický ústav (ČHMÚ). Rozvodněné řeky se neočekávají jen v povodích Odry a Moravy.   Obleva v minulých dnech zvýšila hladiny řek na severu a západě České republiky, nyní už by měla stoupat jen Ohře. Povodňová bdělost je v současnosti na několika místech na Mži, Radbuze, Berounce, Ohři a Labi.   V příštích dnech se rtuť teploměru ve dne vyšplhá až na osm stupňů, teploty nad nulou budou panovat i v noci. Navíc by mělo až do soboty pršet. Mírné ochlazení má přijít příští týden, teploty se však pod bod mrazu nejspíš nedostanou.   kli mal  