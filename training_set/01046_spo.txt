 Na Tour de Ski se dnes běží "Bauerova" disciplína  Oberhof (Německo) 1. ledna (ČTK) - Lyžařská Tour de Ski dnes nabízí Lukáši Bauerovi dobrou příležitost vylepšení devátého místa z pátečního prologu. V Oberhofu je na programu závod na 15 kilometrů klasickou technikou, který patří k silným zbraním české jedničky a už jí přinesl medaile na olympijských hrách i mistrovství světa. Při jediném startu na klasické patnáctce v této sezoně v Davosu skončil Bauer třetí.   Český obhájce celkového prvenství ztrácí 23,6 sekundy na pátečního vítěze Marcuse Hellnera ze Švédska, který získal patnáctisekundový bonus za prvenství v prologu. Startovat se bude handicapovým způsobem. Ženy poběží 10 kilometrů a jako první se vydá do stopy loňská vítězka Justyna Kowalczyková z Polska.   gi ura  