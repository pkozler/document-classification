 USA používají výzvědné helikoptéry na dálkové ovládání  New York 17. května (zpravodaj ČTK) - Spojené státy nasadily do své výzbroje výzvědné helikoptéry na dálkové ovládání. Stroje, které by měly snížit počet obětí v řadách amerických vojáků, již asistovaly speciálním jednotkám při misích na Blízkém východě, uvedl dnes deník The Wall Street Journal. Několik takových helikoptér je podle něj také v Afghánistánu.   Americké námořnictvo doufá, že by jí robotické helikoptéry mohly pomoci v boji proti somálským pirátům, když by přenesly válečné operace do vnitrozemí. Mohly by zasahovat proti organizátorům pirátských přepadů. V současnosti jsou dva tyto stroje na lodi USS Halyburton, která se účastní mezinárodní akce proti pirátům v oblasti u Afrického rohu.   Bezpilotní helikoptéry nesou označení Fire Scout a vyrábí je společnost Northrop Grumman Corp. Jde o upravenou verzi lehké helikoptéry Schweizer S-333. Stroje obvykle působí ve dvojici. Nejprve se nad sledovanou oblastí pět až šest hodin pohybuje jedna, pak ji vystřídá druhá. Sledování tak může trvat 12 hodin v kuse až 200 kilometrů od místa startu helikoptéry.   Helikoptéry Fire Scout nicméně v minulosti provázely vývojové problémy. Armáda například v roce 2009 zrušila jejich zakázku kvůli příliš vysoké ceně. Původně si tehdy objednala osm kusů. V současnosti se částečně hotové stroje předělávají podle požadavků námořnictva, které si jich celkem chce pořídit 168.   Spojené státy od teroristických útoků z 11. září 2001 na bezpilotní vzdušné síly spoléhají stále více. Již delší dobu k výzvědným účelům používají bezpilotní letadla, která dovedou dlouhé hodiny kroužit nad sledovanou oblastí a zaznamenávat způsob života nepřítele. Některé z nich jsou vybaveny raketami a provádějí útoky proti cílům v Afghánistánu, Pákistánu a Jemenu.   fcz hej  