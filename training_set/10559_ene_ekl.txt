 Náklady na podporu zelené energie se na Slovensku zpětinásobí  Opravili jsme ve 2. větě 2. odstavce nesprávné "... i v Česku, a to na 578 korun ze 166 Kč." na správné  znění "... i v Česku, a to na 370 korun ze 166 Kč."   --------------------    Bratislava 13. ledna (ČTK) - Celkové náklady na podporu elektřiny vyrobené z obnovitelných zdrojů na Slovensku letos stoupnou pětinásobně na 191,93 milionu eur (4,68 miliardy Kč). Hlavním zdroj nárůstu, který se promítl do zdražení elektrické energie, tvoří solární elektrárny. Vyplývá to z analýzy Úřadu pro regulaci síťových odvětví.   V přepočtu na jednu megawatthodinu se tak náklady na podporu ekologické elektřiny zvýší o více než pětinásobek na 8,8 eura (214 Kč). Podpora energie z obnovitelných zdrojů razantně stoupla i v Česku, a to na 370 korun ze 166 Kč.   Jak Slovensko tak Česko, kde nastal větší rozmach fotovoltaiky, se proti skokovému zdražení elektřiny pojistily. V Česku bylo zavedeno například zdanění solárních elektráren, slovenští poslanci zase výrazně omezili podporu tohoto druhu výroby elektřiny. Českým domácnostem elektřina začátkem roku podražila v průměru o 4,6 procenta, na Slovensku bezmála o pět procent.   Samotná podpora elektřiny ze slunečného záření se letos na Slovensku více než zdesetinásobí, a to na 116,83 milionu eur (2,85 miliardy Kč). Do konečné ceny elektrické energie vstupují také výdaje na podporu kombinované výroby elektřiny a tepla, jakož i těžby uhlí v zemi.   boa vju  