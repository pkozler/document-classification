 Růst čínské ekonomiky má letos mírně zpomalit na 9,8 pct  Peking 23. ledna (ČTK) - Čínská ekonomika v letošním roce vzroste o 9,8 procenta a inflace bude činit 3,7 procenta. Vyplývá to z odhadů institutu ekonomických předpovědí při Čínské akademii věd. V loňském roce hrubý domácí produkt stoupl o 10,3 procenta, což bylo nejrychlejší tempo od roku 2007.   Větší podíl na růstu má mít letos domácí poptávka. Naopak růst zahraničního obchodu zřejmě ve srovnání s loňským rokem zpomalí.   Inflace by měla dosáhnout nejvyšší úrovně v prvním čtvrtletí letošního roku kvůli růstu cen komodit a mezd. Později inflační tlaky zmírní opatření, která mají zvýšit dodávky potravin, nadprodukce ve zpracovatelském sektoru a posílení jüanu.   Inflace loni v listopadu stoupla na 5,2 procenta, nejvýše za 28 měsíců. V prosinci růst cen zpomalil na 4,6 procenta. Průměrná inflace za rok 2010 činila 3,3 procenta.   Čínská centrální banka od loňského října kvůli obavám z růstu spotřebitelských cen dvakrát zvýšila úrokové sazby a čtyřikrát povinné minimální rezervy komerčních bank, napsala agentura Reuters.   Čína loni předstihla Japonsko a stala se druhou největší ekonomikou světa. Za prvními Spojenými státy je sice ještě daleko, ale podle ekonomů by je mohla předstihnout do 20 let. Průměrné tempo růstu čínské ekonomiky, kterou nastartovalo zavádění tržních reforem na přelomu 70. a 80 let, za posledních 20 let dosahuje asi 9,5 procenta ročně.   irl sap  