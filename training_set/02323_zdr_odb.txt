 Lékařští odboráři očekávají ještě stovky výpovědí z nemocnic  --------------------    Ke zpravodajství: AUDIO; FOTO/aktuality   Doplnili jsme vyjádření Hegera v 1., 3. a 4. odstavci.   --------------------    Praha 7. ledna (ČTK) - Lékařský odborový klub - Svaz českých lékařů (LOK-SČL) dnes ohlásil druhou fázi kampaně Děkujeme, odcházíme. Během ledna a února očekává, že se k akci připojí a výpověď podají další stovky lékařů z nemocnic, řekl novinářům předseda LOK-SČL Martin Engel. Výpovědi chtějí prý podat i lékaři, kteří nejsou členy odborů. Ministr zdravotnictví Leoš Heger (TOP 09) v reakci na akci LOK-SČL řekl, že hrozby lékařů hromadnou výpovědí dosud nejsou tak vážné, aby ohrozily přímou zdravotní péči. Apeloval na lékaře, aby byli trpěliví.   Podle Engela se přes 3800 nemocničních lékařů, kteří dali ke konci roku výpověď, zatím nedočkalo od ministra zdravotnictví Leoše Hegera (TOP 09) jediného konstruktivního návrhu řešení. Místo toho prý představuje různé krizové plány, jejichž cílem je podle Engela zajistit péči bez lékařů.   "Není to věc, která by ohrozila přímé poskytování zdravotní péče od 1. března, ale zdůrazňuji, že věc nechci bagatelizovat. Pečlivě sledujeme, jaký je vývoj," řekl dnes novinářům Heger. Zopakoval, že více než deset lékařů, se chystá odejít z 59 nemocnic, což je asi třetina nemocniční kapacity.   Platové požadavky protestujících lékařů Heger znovu odmítl. "Ve státním rozpočtu peníze pro rok 2011 nejsou a jestli se tam nějaké peníze objeví, tak to musí být peníze, které vygeneruje systém jako úspory," řekl. Platy nemocničních lékařů podle něj ale budou prioritou vlády v příštím roce. "Já vnímám, že říkají, že dvacet let už se jim to slibuje, ale zase na druhou stranu oni musí pochopit, že zdravotnictví, které se nikomu nepodařilo zreformovat za dvacet let, zreformovat za tři měsíce opravdu možné není," řekl ministr.   Odbory chtějí pro lékaře 1,5 až trojnásobek průměrného platu v zemi. Teď mají lékaři v nemocnicích v průměru kolem 50.000 korun i se službami a přesčasy, chtějí zhruba 70.000 korun základního platu.   Podle Engela přesáhlo řešení možnosti resortu. Chce využít jako mediátora předsedu Senátu a bývalého odborového předáka Milana Štěcha (ČSSD). "Nemám ambice být prostředníkem vyjednávání, ale spíše zprostředkovatelem prostoru pro diskusi," sdělil ČTK Štěch prostřednictvím své tiskové tajemnice. Na 18.ledna chystá v Senátu setkání zdravotníků s politiky, Heger účast už potvrdil, přijdou také někteří hejtmani.   Heger ve středu oznámil, že i kdyby všichni lékaři naplnili své hrozby, spadne počet lékařů na stav před deseti lety a akutní péče nebude ohrožena. V případě nutnosti se ministr dohodl na pomoci ambulantních specialistů i praktiků. Lékařům z nemocnic slibuje přidat v budoucnu z peněz, které ušetří uvážlivým nákupem techniky. Podle vedení nemocnic někteří lékaři své výpovědi stáhli.   Rozhořčení lékařů a nespokojenost s vývojem situace potvrdil Pavel Vávra, který je jednou z tváří kampaně. Podle něj se lékaři v řadě nemocnic setkali s nátlakem, zastrašováním a uplácením. Proto zvažují, že kromě pracovní smlouvy vypovědí i dohody o pracovní činnosti. Dohody umožňují sloužit přesčasové hodiny. Mají výpovědní lhůtu dva týdny. Zaměstnavatelé tak ztratí možnost donutit lékaře k práci přesčas. "Reálně tak hrozí, že péče v nemocnicích, kde lékaři dohody vypoví, zkolabuje již na začátku února," řekl Vávra.   Engel odmítl informace ředitelů nemocnic, že lékaři houfně stahují podané výpověď. "Není to pravda, jsou ojedinělé případy, to ale nic nemění na faktu, že zůstáváme jednotní," zdůraznil. Na pomoc kolegům, kteří by se po odchodu z nemocnice dostali do existenčních potíží, založí LOK-SČL konto nebo sbírku. Přispívat na ni mohou lékaři i veřejnost, která akci lékařů podporuje.   S růstem počtu výpovědí a s tím, jak se blíží 1. březen, kdy vyprší lékařům výpovědní lhůta a přestanou chodit do práce, přestávají obyvatelé nemocniční lékaře podporovat. Aktuálně je podle internetového průzkumu SANEP podporuje jen třetina obyvatel, ačkoli na počátku jejich protestu před devíti měsíci to bylo 74 procent.   nam mhm ner  