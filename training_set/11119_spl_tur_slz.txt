   Paříž/Praha 27. června (ČTK) - Francie, která je nejnavštěvovanější zemí světa, doufá, že se i letos zejména o letních prázdninách potvrdí její první místo mezi nejžádanějšími turistickými destinacemi. Organizuje nejrůznější kulturní akce a snaží se dál rozšiřovat propagaci země - nabízí například turistické průvodce i po internetu v co největším množství jazyků - na stránkách  cz.franceguide.com  je k dispozici i v češtině.   Pro české turisty se v něm například upozorňuje na zlepšení dopravního spojení mezi Českem a Francií vzdušnou cestou. V nabídce je větší počet leteckých přímých spojů nízkonákladovými aerolinkami - mimo Paříže je možné se dostat bez přestupu z Prahy do Toulouse, Nantes, Nice, Bordeaux nebo Lyonu.   Kromě tradičních způsobů ubytování se v něm láká na novější trend - kempy. Po celé Francii je jich více než 10.000 a těší se stále větší oblibě, protože představují stále lákavější pobyt v přírodě. Francouzské kempy nenabízejí jen dovolenou ve stanu a karavanu, ale také v luxusním mobilním domě nebo v dřevěné maringotce. V současnosti jsou vybaveny i bazény, dětskými hřišti a jinými sportovišti a jsou udržovány s mnohem větší pečlivostí a s ohledem na životní prostředí.   Podle průvodce zůstává jinak střediskem umělců, filmu a módy stále metropole Paříž. Turistům, kteří se zajímají o to, kde se stravují místní celebrity a další osobnosti veřejného života, doporučuje návštěvu například restaurací francouzského režiséra a producenta filmů Magická hlubina, Brutální Nikita nebo Léon Luka Bessona. Patří k nim například gastronomická restaurace Apicius s výhledem do parku blízko slavného bulváru Champs-Elysées. Vyhlášená je například i restaurace La Fontaine Gaillon, která patří známému herci Gérardu Depardieuovi. Zařízení s romantickou terasou v zeleni s fontánou u Opery nabízí prý kvalitní produkty za přijatelné ceny.   Během letní sezóny se činí i většina muzeí, aby návštěvníky přilákala na krátkodobé výstavy. V pařížském Louvru představují od začátku června do začátku září grafické umění předních světových výtvarníků, kteří ukázali, že kromě malířského umu si dokázali vyhrát i s papírem. Vystavena jsou díla například Pabla Picassa, Sandra Botticelliho, Edgara Degase, Georgese Braquea, Henriho Matisse či Charlese Le Bruna.   Jedním z prostředků posílení zájmu o všemožné zajímavosti v zemi jsou letošní oslavy 30. výročí spuštění rychlovlaků TGV. Od poloviny dubna do poloviny července jezdí po zemi speciálně upravený vlak TGV Expérience, který nabízí všem cestujícím nový pohled na tuto technickou vymoženost, na níž si mají uvědomit, co všechno se díky TGV za posledních 30 let změnilo.   Významné výročí si letos nejrůznějšími kulturními akcemi na historicky a kulturně významných místech připomíná také Normandie, která oslaví 1100 let od svého vzniku. V roce 911 francký král Karel Holý, sužovaný nájezdy Vikingů, svěřil území na dolním toku Seiny jednomu z vikingských vůdců. Z normandského vévodství pak o 155 let později Vilém Dobyvatel dobyl Anglii.   Také gotická katedrála Notre-Dame v Remeši, která je zapsána jako světové dědictví na seznamu UNESCO od roku 1991, oslaví letos 800. výročí založení. Impozantnější má být také pro noční návštěvníky nové osvětlení monumentu, které slibuje dvakrát až třikrát za večer oživení soch na fasádě v původních barvách až do nejmenších detailů. Koncem června budou také odhaleny nové vitráže katedrály, která podstoupila náročnou mnohaletou rekonstrukci. Od poloviny dubna do konce října se v centru města v kraji Champagne konají koncerty, pouliční představení, výstavy a konference.   rv hej  