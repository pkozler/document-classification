 Brno vyřadilo ze soutěže na nákup bytů pět z osmi nabídek  Brno 13. ledna (ČTK) - Ze soutěže na stavbu 150 startovacích bytů vyřadila brněnská radnice pět z osmi nabídek. Podle primátorova náměstka Olivera Pospíšila (ČSSD) bylo nejčastějším důvodem to, že developeři nevlastnili pozemky, na nichž chtěli stavět. Tento nižší stupeň zajištění jsme nemohli akceptovat, řekl dnes novinářům.   Další detaily výběrového řízení nechtěl Pospíšil zveřejnit. Podle něj bude záležitost projednávat zastupitelstvo, které je zadavatelem zakázky. Důvodem je to, že jde o nákup městského majetku.   V informačním systému veřejných zakázek radnice uvedla, že stavebník může nabídnout rozestavěné bytové domy nebo projekty před zahájením výstavby. Podmínkou bylo stavební povolení, které nabylo právní moci.   Radnice chce startovacím bydlením podpořit mladé rodiny, aby si díky nízkému nájmu mohly něco našetřit a snáz pak získaly hypotéku na vlastní bydlení. V bytech mají platit nájemné 50 korun za metr čtvereční měsíčně. To je přibližně na úrovni regulovaného nájemného. Tržní nájmy začínají na dvojnásobku ceny.   Nájemníci budou moci v bytě zůstat nejvýš pět let. Podle Pospíšila to zajistí, že se nájemníci budou střídat a byty splní svůj účel.   Radnice podle něj poptávkou chtěla využít situace na stagnujícím realitním trhu. Firmy prý mají připraveny projekty, jejichž rozjezd však kvůli situaci na trhu pozastavili. I z tohoto důvodu čekal Pospíšil zhruba dvojnásobek nabídek. S kvalitou projektů je však spokojen. Radnice žádala malometrážní byty, maximálně dvoupokojové se standardním vybavením.   lce sap  