 V Egyptě se připravuje stávka, opozice volá po sjednocení  --------------------    Ke zpravodajství: FOTO/aktuality   Doplnili jsme v 5. - 8. odstavci nové informace o situaci v Káhiře a prohlášení Muslimského bratrstva; background.   --------------------    Káhira 31. ledna (ČTK) - Do dalšího dne nepokojů se dnes probudil Egypt, kde demonstranti navzdory zákazu vycházení přes noc tábořili v centru hlavního města Káhiry. Opozice vyzývá ke stávce a snaží se přimět prezidenta Husního Mubaraka, aby po 30 letech vlády odstoupil. Ten se tomu ale zatím brání.   Organizátoři protivládních protestů, které cituje agentura AFP, dnes vyhlásili "otevřenou generální stávku" a na úterý vyzvali k "milionovému pochodu" v ulicích Káhiry. "Během noci bylo rozhodnuto, že v úterý se uskuteční pochod milionu lidí," řekl AFP jeden z organizátorů Íd Muhammad. "Zároveň jsme se rozhodli pro otevřenou generální stávku," dodal.   Výzvu ke stávce zveřejnili v neděli pozdě večer dělníci ve městě Suez. "Připojujeme se k pracujícím v Suezu a zahajujeme dnes generální stávku, která potrvá, dokud naše požadavky nebudou uspokojeny," dodal další z organizátorů Muhammad Vakíd.   Protivládní protesty, které v Egyptě trvají již sedmý den, si dosud vyžádaly nejméně 150 lidských životů. Zahraniční zpravodajové v zemi hlásí, že podle všech známek se protestující nespokojí s ničím jiným než s Mubarakovým odstoupením. Krom masivních demonstrací v Káhiře se tisíce lidí během víkendu shromáždily k protestům také v Alexandrii, Mansúře či Suezu.   Podle agentury AP se dnes v Káhiře začaly objevovat známky běžného života; do ulic se vrátili policisté i počišťovači a provoz obnovilo místní metro. Banky, školy a burza ovšem už druhý pracovní den zůstávají uzavřené. Před obchody, které nezabednily výlohy, se tvoří dlouhé fronty lidí, kteří si chtějí dokoupit základní potraviny a balenou vodu, a připravit se tak na příští dny, kdy budou protesty zřejmě pokračovat.   "Nechceme, aby se život vrátil do normálu, dokud Mubarak neodejde. Chceme, aby lidé nechodili do práce, dokud prezident neodstoupí," prohlásil jeden z organizátorů protestů.   Muslimské bratrstvo, nejsilnější opoziční síla v Egyptě, dnes agentuře AP sdělila, že chce vytvořit výbor opozičních skupin spolu s nositelem Nobelovy ceny za mír a hlavním stoupencem reforem Muhammadem Baradejem. Tímto způsobem by podle Muslimského bratrstva bylo možné sjednotit různorodé skupiny, které si přejí Mubarakovo odstoupení.   Muslimské bratrstvo, které chce v nejlidnatější arabské zemi prosadit islámské právo, má v Egyptě zakázáno působit coby politická strana. Jeho základna pochází převážně z propracované sítě sociálních, zdravotních a vzdělávacích služeb. O Mubarakovi je známo, že prosazuje nulovou toleranci vůči islamistům v politice, ať už jsou radikální nebo umírnění, a je vysoce nepravděpodobné, že by dovolil své vládě zahájit jakýkoli dialog s Muslimským bratrstvem.   Nepokoje si vybírají svou daň na egyptské ekonomice, a to nejen v podobě zavřených obchodů a podniků či hrozbě generální stávky. Ze země houfně odlétají turisté, některé země, včetně USA, Japonska a Číny, chystají jejich evakuaci. Na seznam států, které vydaly varování pro své obyvatele, aby se vyhnuli cestám do Egypta, dnes přibyl například Nový Zéland. Turistický ruch je pro egyptské hospodářství životně důležitý, k hrubému domácímu produktu přispívá zhruba pěti až šesti procenty.   Japonský výrobce automobilů Nissan oznámil, že na týden zastavil provoz své egyptské továrny a vyzval všechny zahraniční zaměstnance, aby opustili zemi.   Mezinárodní ratingová agentura Moody's dnes snížila hodnocení finanční důvěryhodnosti Egypta z nejvyššího stupně neinvestiční kategorie Ba1 o jednu příčku na Ba2.   dk  