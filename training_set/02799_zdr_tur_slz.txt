 Německé restaurace budou svou čistotu hostům ukazovat semaforem  Berlín 20. května (zpravodaj ČTK) - Od příštího roku by hosté restaurací v Německu měli už od vstupu vědět, jak je na tom daný podnik s čistotou. Upozorní je na to takzvaný hygienický semafor vyvěšený na viditelném místě, například na dveřích. Pokud na něm bude zelená, mohou bez obav dál. Červená naopak bude varovat, že hygienická kontrola našla v zařízení vážné nedostatky.   Na zavedení nového značení se tento týden dohodli zemští ministři, kteří mají na starosti ochranu spotřebitelů, se spolkovou ministryní Ilse Aignerovou. Pro gastronomická zařízení má být povinné.   Dosud návštěvníci neměli oficiální prostředek, jak se předem informovat o jejich hygienické kvalitě, která šla v některých případech rapidně dolů. Výsledky kontrol totiž provozovatelé ani při odhalení velkých závad a zaplacení tučných pokut nikde nemusí zveřejňovat.   To má chystaný semafor změnit. "Zelená znamená vše v pořádku, při žluté se objevily nějaké otazníky a při červené by se měl člověk takové restauraci raději vyhnout," popsal zjednodušeně význam symbolů šéf ministerstva na ochranu spotřebitelů Severního Porýní-Vestfálska Johannes Remmel, podle něhož při kontrolách neobstojí v průměru 30 procent stravovacích podniků v Německu.   Barvy se budou přidělovat na základě počtu bodů, které zařízení získá při hygienické kontrole. Její výsledky nebudou smět být starší než 12 měsíců.   Svazy na ochranu spotřebitelů toto opatření vítají jako krok správným směrem. Restauratéři se naopak obávají, že je může přivést do existenčních obtíží. Podle předsedkyně německého svazu hotelů a restaurací Ingrid Hartgesové totiž hrozí, že negativní výsledek kontroly bude viset natrvalo na internetu, i když majitel nedostatek okamžitě odstraní. "S touto skvrnou bude muset žít navždy," upozornila šéfka oborové asociace. I z toho důvodu němečtí hygienici očekávají větších konflikty s provozovateli ohledně kontrol než v současnosti.   Barevný semafor by však v budoucnu neměl zdobit jen německé restaurace. Ministři chtějí jeho používání postupně zavést také na stáncích rychlého občerstvení, v řeznictvích, pekařstvích, prodejnách potravin a jejich zpracovatelských závodech a nakonec i na trzích.   fln hej  