 Liberečtí fotbalisté znovu úpí na horách, ale už bez běžek  --------------------    Ke zpravodajství: FOTO/aktuality; AUDIO   --------------------    Hrabětice (Jablonecko) 5. ledna (ČTK) - Místo "tortury" zůstává stejné, liberečtí fotbalisté počtvrté za sebou vsadili na zimní soustředění v Hraběticích v Jizerských horách. Ale letos jejich přípravu poznamenala jedna velká změna: kondici nenabírají při dlouhých túrách na běžkách na nedaleké známé magistrále, protože nový kouč Slovanu Petr Rada není jejich příznivcem. Místo toho fotbalisté běhají "po svých" na místních cestičkách a občas se třeba lopotí s medicinbaly nebo vodou naplněnými válci v závějích.   Jedna věc se ale nemění: když se pomalou šinou z dopolední tréninkové fáze, tak v hotelu Maruška, svém tradičním útočišti, všichni rychle zhltnou připravený oběd a okamžitě míří do pokojů na polední siestu, při níž naberou síly do další práce. Na horách je během týdne čekají třífázové jednotky.     "Je fakt, že takhle ostrý začátek přípravy jako teď jsem ještě nezažil. Jsme tady dva dny, ale každý už určitě kilo nebo dvě shodil, pokud někdo trochu přibral o vánocích," líčil dnes s úsměvem útočník Andrej Kerič, který nevzrušeně vyčkává, jak dopadnou jednání Liberce se Spartou o jeho možném přestupu. "Trenér říkal, že to bude tvrdé, a to se plní. Ale těžko na tréninku, lehko při zápase. Teď je nejhorší část přípravy, ale s každým týdnem to bude jen lepší," poznamenal chorvatský střelec.   Liberečtí prosluli tím, že si na začátku ledna pokaždé na soustředění přibalili běžky a na nich polykali velké objemové dávky. Když ale na konci podzimu přišel do Liberce trenér Rada, hned dal najevo, že zažité zvyky změní.   "Jsme přece fotbalisté, ne lyžaři," řekl dnes rázně Rada. "Když jsem před lety byl v Plzni, vypustili jsme hráče na Červenohorském sedle na běžky ve dvě odpoledne, pak se rychle změnilo počasí, přišel skoro konec světa a nakonec jsme kluky stahovali ze svahu v devět večer. Tehdy jsem měl vážně strach a řekl si, že jako trenér už běžky do přípravy nezařadím," vysvětlil Rada.   Jeho rozhodnutí v táboře libereckých fotbalistů vzbudilo rozporuplné reakce, ale většina hráčů jej uvítala. "Podle mě jsou běžky zbytečné a jsem rád, že je nemáme. I kdyby tady byly, tak jdu běhat po svých," řekl ofenzivní tahoun Liberce Jiří Štajner. "Kdo na běžkách neumí, tak se nedostane do potřebné zátěže. Navíc je tam riziko zranění," přidal další argument pro "neběžkaře" trenér Rada.   Někteří členové libereckého kádru ale nostalgicky vzpomínají na doby, kdy nazouvali lyže a v malebné krajině Jizerských hor absolvovali kilometry ve stopě. Především kvartet zkušených Jan Nezmar, Miroslav Holeňák, Tomáš Janů a Zbyněk Hauzr je znám svojí náklonností k běžkám.   Dnes dokonce od trenéra Rady dostali výjimku a dopoledne mohli na lyže vyrazit. Společnost jim dělali ještě David Bičík a Ladislav Martan. "Běžky jsem tady vždycky bral jako milé zpestření, takže aspoň něco," řekl Nezmar, který v minulém roce společně s Janů a dalším spoluhráčem Jiřím Liškou absolvovali poloviční trať závodu v rámci Jizerské padesátky. "Já se na běžkách dlouho trápil, ale teď mi docela chybí. Na druhou stranu normální běhání je pro každého mnohem jednodušší. Neznamená to ale, že bychom makali méně. Dneska jsme třeba měli čtyři ostré čtvrthodinové úseky po sobě, to je záběr," řekl Kerič.   Se spoluhráči bude v Hraběticích pilně trénovat do pátku. Fotbalisté podle tradice "nežijí" jen z přípravy na čerstvém horském vzduchu. Každý den vyrážejí do hotelové posilovny, ve středu zavítají do haly v Liberci a to samé si zopakují i v pátek. Tím se pomalu připravují na sobotní halový turnaj v pražské O2 areně.   Trenéra Radu mrzí jen to, že mu chybí někteří marodi: po operaci kolena je mimo Liška, chirurgický zákrok třísel podstoupil Lovre Vulin. Petr Papoušek se do tréninku po operaci nosu zapojí až příští týden. Marcel Gecov má úlevy kvůli problémům se svalovým úponem. Novou tváří je naopak obránce Petr Zieris, který přišel z rezervního týmu pražské Slavie.   Martin Gregor gi  