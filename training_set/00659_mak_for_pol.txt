 Sarkozy řekl Obamovi, že uznává roli dolaru ve světové ekonomice  --------------------    Ke zpravodajství: FOTO/aktuality   --------------------    Washington 10. ledna (zpravodaj ČTK) - Francouzský prezident Nicolas Sarkozy dnes během setkání se svým americkým protějškem Barackem Obamou ve Washingtonu řekl, že uznává roli dolaru ve světě. Nevyplnila se tak očekávání, že francouzský státník bude šéfa Bílého domu přesvědčovat o potřebě upozadění americké měny v globálním hospodářství. Obě země spolu nicméně chtějí spolupracovat "na nových myšlenkách pro světovou ekonomiku".   Francie v současnosti předsedá skupině G20 sdružující nejvlivnější ekonomiky planety. Před Sarkozyho setkáním s Obamou se spekulovalo, že francouzský prezident bude naléhat na to, aby dolar používaný jako světová rezervní měna, hrál v globální ekonomice menší roli. Podle Paříže by to snížilo globální nerovnováhy. Na země světa by prý také méně dopadala rozhodnutí americké centrální banky, na něž nemají žádný vliv.   "Musíme vyhodnotit případnost systému založeného na hromadění měnových rezerv v amerických dolarech," uvedl Sarkozy minulý měsíc. Dolar však podle něj nadále bude mít prominentní roli. "Prominentní ale neznamená exkluzivní," dodal francouzský prezident.   Z dnešních vyjádření obou státníků je zřetelné, že se spolu o problému bavili. Sarkozy po jejich prvním jednání podotkl, že obě země k měnové otázce připraví společné návrhy. Již předtím Sarkozy získal slib spolupráce od čínského prezidenta Chua Ťin-tchaa, že se Peking zúčastní jednání o měnových otázkách. Mnoho zemí v čele s USA již delší dobu tvrdí, že kurz čínského jüanu je podhodnocený. Zatím ale není jasné, jak by případný nový mezinárodní měnový systém vypadal.   Sarkozy dnes s Obamou mluvil i o sobotní střelbě v arizonském Tucson, při které dvaadvacetiletý útočník Jared Loughner zabil šest lidí a dalších 14 zranil. Francouzský prezident vyjádřil Spojeným státům soustrast. Obama zase svému francouzskému protějšku kondoloval kvůli případu dvou unesených Francouzů, které nedávno zavraždili v Nigeru islamističtí ozbrojenci.   fcz jw  