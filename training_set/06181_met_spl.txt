 Svahy na jihu Moravy se po ochlazení pozvolna plní lyžaři  Brno 27. ledna (ČTK) - Po nedávném ochlazení se jihomoravské sjezdovky postupně plní lyžaři. V provozu jsou opět svahy v Blansku-Hořicích i v nedalekém Hodoníně u Kunštátu, které musely kvůli oblevě zastavit provoz. Vlekaři v kraji si ale shodně stěžují na letošní pokles zájmu o lyžování. Některé sjezdovky přepokládají pokles tržeb v této sezoně ve srovnání s minulou až o 40 procent. Vyplývá to z odpovědí provozovatelů lyžařských areálů.   Přestože mnohé sjezdovky v regionu byly v době oblevy v provozu, a to díky velkým zásobám technického sněhu, zájem veřejnosti o ně klesl až téměř na nulu. Z krajiny zcela zmizel sníh a počasí připomínalo jaro. Mnozí lyžaři pak podle vlekařů nabyli mylného dojmu, že v kraji už nelze lyžovat.   "Obleva v kombinaci s hospodářskou krizí nám udělala čáru přes rozpočet. I když se očekává ochlazení a sněžení, ztrátu, která nám již vznikla, nedoženeme," řekl dnes provozovatel vleku Štěpničky u Radějova na Hodonínsku František Štipský.   Lidé podle něj šetří a užívají si zimních radovánek méně než v minulosti. Stejný poznatek má i správce ski areálu v Olešnici na Blanensku Pavel Hlaváček. "V době oblevy tu bylo mrtvo, nyní je to již o poznání lepší. Spustili jsme i druhý vlek," uvedl.   V Blansku-Hořicích se podařilo zprovoznit kratší sjezdovku dlouhou 210 metrů. Tamní svah byl letos v provozu jen 14 dní. Lyžařů ale podle správce Leoše Magdy chodí málo. Hlavní nápor očekává o nadcházejícím víkendu. Podle něj jsou ale už jen malé šance na to, že bude hořický svah v této sezoně zasněžen celý.   Na sníh zoufale čekají provozovatelé lyžařského areálu Klínek v Předklášteří na Brněnsku. V provozu byl v této zimní sezoně jen týden. Tamní svah pokrývá jen pěticentimetrová vrstva sněhu. Nezbývá než doufat v to, že se situace trošku zlepší, uvedl provozovatel tamního vleku Pavel Ivánek.   Vladimír Klepáč snm  