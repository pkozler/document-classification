 Žena v Chabarovsku porodila více než sedmikilogramové mimino  Moskva 21. ledna (zpravodaj ČTK) - Bezmála rozměry bohatýrů z ruských bájí má novorozeně, které přišlo na svět v Chabarovsku na ruském Dálném východu: 7,21 kilogramu a 67 centimetrů. Oznámila to dnes ruská média.   "Narození miminka o váze šesti kilogramů je už krajní mezí. Tak obří mimino je unikát," uvedla šéfka místní porodnice Světlana Veršininová. Chlapeček, který přišel na svět císařským řezem, je podle lékařů zdráv a dobře vyvinutý.   "Byla jsem v šoku.... Je to  bohatýr ," prohlásila třiatřicetiletá maminka Věra Ovčinnikovová. Ač účetní, s tak velkým přírůstkem do rodiny nepočítala, čekala maximálně pětikilogramové mimino. První dítě povila před 14 lety a dcerka tehdy vážila necelé čtyři kilogramy.   Dosavadní ruský rekord držel novorozenec o váze 6,75 kilogramu, který předloni spatřil světlo světa v Samaře.   Ruské bohatýry mezi miminky však zastínil indonéský "otesánek" o váze 8,7 kilogramu, který se předloni v září narodil ve městě Kirsana na severu ostrova Sumatra. "Křičí víc než ostatní děti a má pořád hlad," uvedl tehdy porodník Binsar Sitanggang, podle něhož velkou váhu novorozeněte mohla způsobit cukrovka jeho jednačtyřicetileté matky.   Běžně novorozenci váží okolo 3,5 kilogramu, ale průměrné údaje se podle odborníků zvyšují i proto, že stále více žen přivádí děti na svět až kolem čtyřicátého roku věku, kdy je častěji postihují poruchy látkové výměny, nejčastěji v podobě tzv. těhotenské cukrovky. Obalování tukovými polštářky však zatěžuje dětské orgány, a tak příliš velká novorozenecká hmotnost se pro dítě jeví spíše nevýhodou.   V Rusku, kterému od rozpadu Sovětského svazu ubylo šest milionů obyvatel vinou ekonomických potíží, vysoké úmrtnosti a množství potratů, se rození potomků těší pozornosti nejvyšších činitelů. Od dob, kdy v čele státu stál Vladimir Putin, stát vyplácí za přírůstek do rodiny odměnu dosahující nyní v přepočtu téměř 200.000 korun, neboli ekvivalentu 17 průměrných platů.   Někde zašli ještě dále. V některých oblastech odměňují narození třetího dítěte v rodině přidělením stavebního pozemku zdarma, a tento nápad se zalíbil i prezidentovi Dmitriji Medveděvovi, který by si jej přál rozšířit na celou zemi. V Uljanovské oblasti v Povolží dokonce 12. září vyhlásili "Dnem plodnosti". Páry, které o devět měsíců později, na státní svátek 12. června, přivedou na svět potomka, mohou získat peněžní odměny, auta, ledničky a další ceny.   Míra porodnosti začala opět růst předloni, kdy se počet novorozenců téměř vyrovnal počtu nebožtíků, a o přírůstek populace se pak postarali přistěhovalci.   Ale odborníci přičítají rostoucí výkony porodnic spíše nástupu populačně silných ročníků z 80. let, které si nyní zakládají rodiny. Demografické perspektivy po roce 2015 vidí nadále černě.   Nedávno se také změnil způsob výpočtu příspěvku během mateřské, a to vyvolalo i demonstrace nastávajících matek před ministerstvem zdravotnictví. Za současných podmínek se prý zejména lépe vydělávajícím Ruskám rodit děti nevyplatí.   Milan Syruček kš  