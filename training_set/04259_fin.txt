 Leasingový trh na Slovensku loni stoupl o 5,3 procenta  Bratislava 18. ledna (ČTK) - Leasingový trh na Slovensku loni podle předběžných údajů stoupl o 5,3 procenta na 1,56 miliardy eur (zhruba 38 miliard Kč). Smazal však jen malou část propadu z roku 2009, kdy objem obchodů meziročně spadl až o 45 procent. ČTK o tom dnes informovala Asociace leasingových společností, jež sdružuje 40 firem.   "K celoročnímu vývoji leasingu přispělo zejména oživení na straně firemního segmentu," uvedla asociace, zlepšení čísel zaznamenala v druhém pololetí minulého roku. "S výjimkou komodity stroje a zařízení, která zaznamenala oživení až v závěru roku, jsme byli od léta svědky výrazného obratu na trhu, který byl v souladu s celkovou prodejností vozidel, jakož i ostatních předmětů investiční potřeby podnikatelů," poznamenal šéf asociace Juraj Ebringer.   Stoupající zájem podnikatelů zaznamenaly leasingové firmy o financování koupi nákladních vozidel, přívěsů, návěsů a autobusů, o zhruba osminu se však snížil leasing strojů a zařízení. Klesla i poptávka lidí po leasingu osobních aut.   Výrazný propad leasingu v roce 2009 asociace připsala dopadům světové hospodářské krize, kdy firmy kromě jiného omezily investice.   boa vju  