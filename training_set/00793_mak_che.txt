 ČSÚ: Ceny benzinu a nafty dále stouply, benzin o 60 haléřů  Praha 7. ledna (ČTK) - Ceny pohonných hmot u čerpacích stanic v Česku v uplynulém týdnu opět podražily. Nejprodávanější benzin Natural 95 byl tento týden v pondělí v průměru o 61 haléřů dražší než v týdnu od 13. prosince, jeho cena činila průměrných 33,65 koruny za litr. Motorová nafta zdražila o 67 haléřů na průměrných 32,78 koruny za litr. Vyplývá to z dnešních údajů Českého statistického úřadu.   Benzin Special 91 zdražil na průměrných 33,07 Kč za litr, byl tak o 54 haléřů dražší než před třemi týdny. Cena plynu LPG se zvýšila o 21 haléřů na průměrných 16,91 koruny za litr.   Ceny pohonných hmot pravidelně sleduje i společnost CCS. Podle jejích pondělních údajů Natural 95 v minulém týdnu zdražil v průměru o 25 haléřů na 33,25 koruny za litr a nafta o 38 haléřů na 32,51 Kč/l.   V prosinci byly ceny pohonných hmot přitom nejvyšší za celý loňský rok. Průměrná cena za litr benzinu v polovině prosince překročila 33 korun a dosáhla maxima za posledních pět let. Nafta se dostala nad hranici 32 Kč/l. Zdražení způsobila především drahá ropa a slabý kurz koruny vůči dolaru. Komplikace přinesla také snížená kapacita litvínovské rafinerie.   V průběhu tohoto týdne by pohonné hmoty ale mohly už zlevnit. "Zlevnění bude způsobeno primárně posílením koruny vůči dolaru. Pokles by mohl být až v řádu desetihaléřů," uvedl již dříve analytik ze společnosti Colosseum Petr Čermák.   ktp jw  