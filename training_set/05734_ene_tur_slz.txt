 Jaderné elektrárny loni přilákaly na 58.500 turistů, víc než loni  --------------------    Ke zpravodajství: FOTO ve Fotobance   --------------------    Dukovany (Třebíčsko)/Temelín (Českobudějovicko) 8. ledna (ČTK) - Jaderné elektrárny Dukovany a Temelín loni navštívilo na 58.500 turistů. Temelín zaznamenal návštěvnický rekord. Zájem neutuchá ani letos, o první mimořádnou exkurzi v Dukovanech trojnásobně předčil nabídku, a v ostatních termínech zbývá už jen posledních pár míst, řekla dnes ČTK průvodkyně Dana Janovská.   Do Dukovan na Třebíčsko dnes směřovaly tři desítky turistů z různých koutů země. Za dvě hodiny si prohlédli informační centrum s technickými modely zařízení, navštívili trenažér blokové dozorny a pak se autobusem vydali na prohlídku rozlehlého areálu. Dostali se i do nového skladu použitého paliva.   "Dukovany loni navštívilo 26.535 turistů a sousedící přečerpávací vodní elektrárnu Dalešice dalších 12.059," řekl ČTK mluvčí elektrárny Petr Spilka. V součtu přijelo o 1476 lidí méně než v roce předcházejícím. To zájem o Temelín byl loni rekordní. "Do informačního centra zavítalo 31.951 lidí. To je nejvíce od roku 1991. Dosud největší počet návštěvníků si přijel prohlédnout elektrárnu v roce 2008, a to 28.914. Loni tak přijelo ještě o 10,5 procenta lidí více," informoval mluvčí elektrárny Marek Sviták.   Od roku 1991, kdy centrum začalo fungovat, do Temelína přijelo 394.053 návštěvníků, z toho 24.415 ze zahraniční, například z Brazílie, Austrálie, Indie, Japonska, Filipín, Kanady, Arménie či Jihoafrické republiky.   "Na jaře elektrárna očekává čtyřsettisícího návštěvníka od zahájení provozu centra a také pětadvacetitisícího zahraničního turistu. Na šestém pokračování cykloturistické akce Bicyklem za jádrem si 4. června 2011 připomene i dvacet let provozu Informačního centra elektrárny Temelín," uvedla jeho vedoucí Jana Gribbinová. V létě elektrárna zopakuje den otevřených dveří, během kterého se loni na elektrárnu přijelo podívat téměř osm stovek návštěvníků.   mi snm  