 Motorola se dnes oficiálně rozdělila na dvě části, akcie rostou  --------------------    Ke zpravodajství: FOTO/aktuality   Aktualizovali jsem a doplnili informace o akciích v 1., 3. a 5. odstavci. Změnili jsme titulek.   --------------------    New York 4. ledna (ČTK) - Americká společnost Motorola se dnes po letech příprav oficiálně rozdělila na dva podniky, Motorola Mobility a Motorola Solutions. S akciemi obou firem se začalo obchodovat na burze v New Yorku. Dopoledne obě společnosti posilovaly, Motorola Mobility stoupla až o 10,1 procenta.   Motorola Mobility se bude soustředit na mobilní telefony a set-top boxy. Do části Motorola Solutions firma vyčlenila své aktivity v oblasti policejních vysílaček a snímačů čárových kódů, které prodává podnikovým zákazníkům a vládě. Součástí rozdělení společnosti je rovněž prodej divize síťových zařízení firmě Nokia Siemens Networks.   Před polednem místního času (18:00 SEČ) akcie Motorola Mobility stouply o 8,1 procenta na 32,68 USD, když během dopoledne stouply až na 33,45 USD. Akcie Motorola Solutions posílily o 0,8 procenta na 37,78 USD.   Motorola chce rozdělením vyjít vstříc investorům, kteří doposud její aktivity považovali za komplikované. Firma přišla s plánem na rozdělení již v roce 2008, zvláště po tlaku jednoho z investorů, Carla Icahna. Cílem bylo dokončit rozdělení podniku v roce 2009, avšak ekonomický pokles a pokračující propad prodeje mobilních telefonů Motoroly donutily firmu plán odložit.   Akcionáři Motoroly získali akcie obou společností. Za každých osm svých akcií obdrželi jednu akcii Mobility a sedm akcií Solutions. Majitelé akcií Motoroly mohly začít obchodovat s akciemi nově vzniklých firem již téměř před měsícem na základě podmíněných transakcí "when issued".   Motorola je jedním ze zakladatelů amerického elektronického průmyslu. Firma vznikla ve 30. letech minulého století původně jako výrobce radií do automobilů. V 80. letech se stala průkopníkem mobilního telekomunikačního průmyslu v USA a kdysi bývala druhým největším výrobcem mobilních telefonů na světě. Nyní jí však patří až sedmá pozice a prodává méně telefonů než Apple nebo RIM.   Firma se dlouhou dobu potýkala s poklesem prodeje telefonů a divize výroby mobilních telefonů byla několik let ve ztrátě. Naposledy se jí dařilo zvýšit meziročně prodej telefonů v roce 2006 díky modelu Razr. K zisku se pak divize mobilních telefonů vrátila po třech letech v letošním třetím čtvrtletí, a to díky snižování nákladů a zaměření na výrobu chytrých telefonů.   irl pmh mha jw  