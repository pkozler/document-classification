 Čtyři ruští aktivisté zadrženi, policie likviduje další protesty  Ve 3. odstavci jsme doplnili informaci o dnešních protestních akcích v Moskvě.   --------------------    Moskva 3. ledna (ČTK) - K trestu 15 dní vězení odsoudil v neděli moskevský soud jednoho z vůdců ruské opozice, bývalého místopředsedu ruské vlády Borise Němcova. Obžaloba mu kladla za vinu, že při demonstraci 31. prosince nerespektoval pokyny moskevské policie. Němcov označil rozsudek za ostudný a hodlá se proti němu odvolat.   Spolu s Němcovem bylo při demonstraci zadrženo asi 70 lidí, mezi nimi řada dalších opozičních politiků. Tři z nich - Ilju Jašina, Eduarda Limonova a Konstantina Kosjakina - soud obvinil z výtržnictví a odsoudil k trestům pět až patnáct dní vězení. Opozice označuje jejich odsouzení za pokračování politických represí, které minulý týden vyvrcholily novým odsouzením bývalého šéfa ruské ropné společnosti Jukos Michaila Chodorkovského.   V centru Moskvy se dnes skupina asi dvaceti lidí pokusila uspořádat demonstraci za propuštění vězněných aktivistů, ale podle moskevského rozhlasu policie proti nim okamžitě zasáhla a odvedla je k výslechu. Mezi zadrženými jsou dva moskevští novináři. Několik desítek lidí se dnes na protest proti věznění Borise Němcova shromáždilo i před budovou moskevské radnice.   Rozdělená ruská opozice uspořádala poslední prosincový den dvě demonstrace, z nichž moskevská radnice povolila jen jednu. Účastníci obou protestních akcí se sešli na Triumfálním náměstí, aby symbolicky upozornili na údajné nedodržování článku 31 ruské ústavy o svobodě shromažďování. Demonstrace v poslední den každého měsíce, který má 31 dní, pořádá ruská opozice už tradičně několik let.   Po říjnové výměně v čele moskevské radnice, kdy dlouholetého primátora Jurije Lužkova nahradil Sergej Sobjanin, městské úřady změnily taktiku vůči akcím mimoparlamentní opozice, které dosud radnice důsledně zakazovala. Některé demonstrace, včetně té prosincové, byly při splnění určitých podmínek vůbec poprvé oficiálně povoleny. Uvolnění režimu vyvolalo rozkol v ruské opozici, když její radikálně levicová část kompromis s úřady odmítla.   Poslední prosincový den se proto uskutečnily dvě demonstrace, a podle informací ruských opozičních aktivistů se čtveřice odsouzených politiků zapojila do té nepovolené. Policejní protokol podle agentury RIA hovoří dokonce o tom, že Němcov prorazil kordon policie a vyzýval k zablokování dopravy v centru města a k pochodu na Kreml.   Odsouzení čtyř opozičních aktivistů v rozhovoru pro agenturu Interfax odsoudil šéf ruského hnutí Za lidská práva Lev Ponomarjov. "Po procesu s Chodorkovským dochází ke zlomu. Zatčení Němcova, Jašina, Limonova a Kosjakina je otevřeným útokem na opozici," řekl Ponomarjov v narážce na rozhodnutí ruského soudu z minulého čtvrtka, kterým byl bývalý ropný magnát Michail Chodorkovskij odsouzen k dalším šesti letům vězení.   Chodorkovskij, jehož věznění opozice označuje za politický útok, byl již dříve odsouzen k osmi letům odnětí svobody. Po nejnovějším rozsudku, proti němuž se ovšem odvolal, by tedy měl vězení opustit až v roce 2017.   jas mik  