 Putovní výstava představí kuchyni jihu Moravy a Dolních Rakous  --------------------    Ke zpravodajství: ilustrační FOTO ve Fotobance  ID foto:  F201103300290701 ,  F201103300289901    --------------------    Brno 10. května (ČTK) - Putovní výstava Sousedé na talíři, která se bude v Brně konat od poloviny června do srpna, představí společné i rozdílné rysy gastronomického umění na Jižní Moravě a Dolního Rakouska. Výstavu spolu s rakouskou stranou organizuje Centrála cestovního ruchu - Jižní Morava (CCRJM), informovala dnes novináře Monika Hlávková z CCRJM. Výstava poputuje z Brna do rakouského Wilfersdorfu a pak zpátky do Čech.   "Cílem je ukázat jak odlišnosti, tak i společné (rysy) v oblasti tradiční lidové, stejně jako městské kuchyně. Téma bude zachyceno v časovém průřezu od druhé poloviny 19. století, doby monarchie až po dnešek," uvedla Hlávková.   Návštěvníci se budou moci seznámit s přípravou základních a jednoduchých pokrmů až po kulinářské umění nejvyšší kvality včetně slavnostních tabulí. "Opomenuty nezůstanou ani nápoje pro tyto regiony tak typické, především víno, dále pivo, mošt a samozřejmě káva," dodala Hlávková.   Výstava se bude konat od 16. června do 28. srpna v Brně v prostorách Etnografického ústavu Moravského zemského muzea, v září a říjnu na zámku Wilfersdorf v Rakousku a od konce listopadu do začátku ledna v Telči v Městské galerii Hasičský dům.   lab kš  