 Rakouský soud údajně mohl uznat nárok Diag Human díky podvrhu  Zprávu jsme upravili a doplnili další informace v celém rozsahu.   --------------------    Praha 9. června (ČTK) - Vídeňský soud mohl podle ministerstva zdravotnictví uznat nárok společnosti Diag Human na miliardové odškodnění od České republiky za zmařený obchod s krevní plazmou na základě podvrženého dokumentu. Úřad argumentuje tím, že údajný autor listiny, kterou do spisu na exekuci majetku ČR v Rakousku vložila společnost Diag Human, se od něj v tisku distancoval. O svém podezření dnes úřad informoval na svém  webu , kde zveřejnil i listinu.   Dokument je datovaný k letošnímu 18. březnu a podepsán Květoslavem Růžičkou, tedy nynějším děkanem plzeňských práv a jedním z rozhodců, kteří stojí za nálezem z roku 2008, podle něhož má ČR firmu odškodnit. Dokument je zároveň označen ověřovací doložkou Úřadu městské části Prahy 6 z 21. března. Růžička v listině údajně souhlasí s názorem společnosti, že rozhodčí nález z roku 2008 je pravomocný. Česko tvrdí opak s tím, že běží přezkumné řízení, spor pokračuje a nález není vykonatelný.   "Nevím, z čeho vídeňský soud vycházel. Nemám s ním nic společného, nic jsem na vídeňský soud neposílal, nepamatuji se, že bych dával někdy nějaké stanovisko či rozhodnutí. Záležitost okolo Diag Human pro mne skončila 13. srpna 2008, když jsme vydali rozhodčí nález. Pak jsem přestal být v této věci rozhodcem," řekl deníku Právo před několika dny Růžička. ČTK na SMS odpověděla Růžičkova manželka s tím, že je nemocný a mobilní telefon, na který ČTK SMS zaslala, nemá k dispozici. Pokud jde o podvrh, mohlo by "velmi pravděpodobně" jít o trestný čin, uvedlo ministerstvo.   Vyjádření úřadu přišlo krátce poté, co premiér Petr Nečas (ODS) vyzval politiky, aby byli opatrní ve výrocích o kauze Diag Human. Uvedl, že kauza je založena na výrocích, proto je třeba dávat si pozor "na slovíčka".   Růžička v listině údajně popsal, jaká byla jeho role v přezkumném řízení až do vydání konečného nálezu ze srpna 2008. Potvrdil, že mu v listopadu 2008 byl doručen návrh Diag Human na odmítnutí žádosti České republiky o přezkum nálezu. Návrh podle dokumentu obsahoval stanovisko společnosti, že žádost o přezkum je právně neúčinná, protože ji podal ministr zdravotnictví a spolupodepsal generální ředitel Úřadu pro zastupování státu ve věcech majetkových (ÚZSVM), ani jeden k tomu však nebyl oprávněn. Tento názor zastává Diag Human do současnosti. ÚZSVM totiž podle ní jedná prostřednictvím místně příslušného územního pracoviště a šéf ÚZSVM nemůže činit procesní úkony v určitém řízení.   Diag Human žádost Česka podle dnes zveřejněného dokumentu považovala za obdobu odvolání neoprávněné osoby v tuzemském občanském soudním řízení a Růžičkovi navrhla, aby jako předseda rozhodčího senátu rozhodl o právní neúčinnosti žádosti ČR, a aby ji přezkumný senát odmítl. Růžička v listině údajně uvedl, že stanovisko Diag Human považuje za správné a žádost za neúčinnou "i v tom smyslu, že neodkládá právní moc nálezu". Tehdejšímu návrhu Diag Human však přesto nevyhověl údajně s tím, že nebylo možné postupovat podle občanského soudního řádu. "Je tomu tak již proto, že rozhodčí senát končí svoji činnost vydáním (doručením) konečného rozhodčího nálezu stranám, a poté je oprávněn jen k vydání doplňujícího rozhodčího nálezu či opravného usnesení," stojí v listině, kterou dnes zveřejnilo ministerstvo zdravotnictví. Nebylo tak možné, aby zaujímal stanovisko k tomu, zda je přezkumná žádost České republiky účinná.   Představitelé státu však tvrdí, že odvolání bylo podáno správně. Podle právního poradce ministerstva zdravotnictví Tomáše Sokola je nesporné, že rozhodčí řízení o přezkum nálezu z roku 2008 bylo zahájeno. "To řízení tedy běží a může být skončeno pouze usnesením nebo nálezem. A já tedy konstatuji, že zcela spolehlivě takové rozhodnutí vydáno nebylo. Tudíž i o té případné námitce, která stojí v základu argumentace protistrany, že vlastně už o všem je rozhodnuto, protože snad stát nepostupoval formálně tak, jak měl, tak i o této námitce by museli rozhodnout tři rozhodci v tomto řízení, a ti, jak říkám, nerozhodli," uvedl ve středu Sokol.   Rakouský soud před časem nechal na základě svého nepravomocného rozhodnutí zabavit tři umělecká díla zapůjčená Českou republikou na výstavu ve Vídni. Skončila v depozitním skladu soudu, kde zůstanou do konečného verdiktu. O vykonatelnosti nálezu z roku 2008 rozhodl i soud ve Francii, rozhodnutí směřuje proti českému majetku na celém francouzském území. Bývalý majitel společnosti Josef Šťáva v úterý uvedl, že Diag Human zažaloval ČR také ve Spojených státech, Velké Británii a dalších zemích.   Zahraniční soudy však podle ministerstva zdravotnictví vycházely pouze z materiálů předložených Diag Human. Podle úřadu jednaly v dobré víře, že arbitráž je již pravomocně ukončena, Česko chce ve svých odvoláních prokázat opak.   Jiří Hardoš vap rot  