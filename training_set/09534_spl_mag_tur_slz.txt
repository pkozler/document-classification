 Američan spořádal 25.000 Big Maců, trvalo mu to 39 let  --------------------    Ke zpravodajství: ilustrační FOTO ve Fotobance  ID foto:  F200911300291301 ,  IF01001867    --------------------    Washington 19. května (ČTK) - Svůj v pořadí pětadvacátýtisící Big Mac spořádal v úterý Don Gorske z amerického státu Wisconsin. Gastronomického milníku dosáhl penzionovaný vězeňský strážce po 39 letech ode dne, kdy jich snědl prvních devět, napsala agentura AP. Prokousání se k jubilejnímu Big Macu oslavil sedmapadesátiletý Američan ve svém rodném městečku Fond du Lac. Chuť na ně prý mít nepřestal.   "Mám v plánu jíst Big Macy, dokud neumřu," řekl podle AP. "Nechci na tom nic měnit. Pořád je to moje nejoblíbenější jídlo...Těším se na něj každý den," prohlásil Gorske.   Posedlost Big Macy u něj začala 17. května 1972, kdy si koupil hned tři na oslavu nového auta. Do McDonaldu se ten den vrátil ještě dvakrát, a než restaurace zavřela, snědl jich ten den devět. Bez Big Maca se od té doby obešel celkem osm dní; jednou to bylo na přání jeho matky, když v roce 1988 zemřela. Dvakrát si Big Mac nekoupil kvůli práci a třikrát se musel bez své pochoutky obejít, když cestoval a nemohl najít pobočku McDonald's.   Bez Big Maca se musel obejít i na Den díkuvzdání v roce 2000 a během sněhové bouře v roce 1982, kdy zůstal McDonald's v jeho bydlišti zavřený. Od té doby prý pár kousků schovává v mrazáku, v zimě pro jistotu čtyři až pět. Jeho manželka, zdravotní sestra, má prý pro smažené hody pochopení.   Tisíce vysoce kalorických Big Maců nebývají součástí zdravého jídelníčku, na Gorskeho zdraví se ale prý nepodepsaly. Stále je relativně štíhlý a má prý nízký cholesterol.     Big Macy nejsou Gorskeho jedinou zálibou, fascinují ho také čísla a počítání. Zjistil tak, že na to, aby do sebe nasoukal jeden karbanátek v žemli, musí kousnout asi šestnáctkrát. Za dobu, kdy je Big Mac jednou z hlavních opor jeho jídelníčku, nasbíral také řadu papírových obalů z hamburgerů a účtenek za svou oblíbenou pochutinu.   kne jnd  