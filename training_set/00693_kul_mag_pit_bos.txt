 V unikátním filmu YouTube bude i video českého kameramana  New York/Praha 6. ledna (ČTK) - Režisér Kevin Macdonald do experimentálního filmu Život v jednom dni, který dokumentuje události loňského 24. července z pohledu uživatelů serveru YouTube z celého světa, zařadil i příspěvek českého tvůrce.  Video ze zoo  kameramana Sergeje Kondakova se objeví ve finální verzi filmu, který bude mít premiéru koncem ledna na festivalu Sundance. ČTK to dnes oznámil Šimon Rákosník z agentury Grayling.   Lidé ze 197 zemí Macdonaldovi zaslali 80.000 klipů obsahujících 4500 hodin materiálu. Režisér vybral několik stovek videí a sestříhal z nich devadesátiminutový dokument. Zaujal ho například příběh korejského cyklisty jezdícího po světě, ženy bojující s rakovinou nebo Rusa, který se v Moskvě věnuje parkouru - fyzicky náročnému překonávání překážek.   Premiéru filmu mohou uživatelé internetu zhlédnout 27. ledna na webu youtube.com/lifeinaday. Druhou šanci vidět dokument s titulky v češtině i dalších 24 jazycích budou mít uživatelé o den později, tedy 28. ledna. Již nyní je na YouTube ke zhlédnutí  oficiální trailer  filmu.     Internetový portál YouTube založili v roce 2005 počítačoví nadšenci Chad Hurley, Steve Chen a Jawed Karim. Původně byl určen pouze pro volné sdílení amatérského videa, postupně se však rozšířil i o hudební klipy, filmy či videohry. V roce 2006 firmu YouTube koupila americká internetová společnost Google, která za ni zaplatila 1,65 miliardy dolarů (asi 36,9 miliardy Kč). To již uživatelé internetu na portálu YouTube.com každý den zhlédli přes 100 milionů videosnímků. Dnes si jich denně přehrají více než miliardu a stovky tisíc videí nahrají.   jnd kš  