 Policie kvůli útoku v Moskvě zesílila bezpečnost na letištích  V 5. až 7. odstavci jsme doplnili informace z jednotlivých letišť.   --------------------    Praha 25. ledna (ČTK) - Cizinecká policie kvůli pondělnímu teroristickému útoku na moskevském letišti Domodědovo preventivně zesílila bezpečnostní opatření na českých mezinárodních letištích. ČTK to dnes řekla mluvčí Barbora Kudláčková. Podle ní jsou posíleny policejní hlídky a nasazeni specialisté na výbušniny, psovodi a odstřelovači. Policisté se zaměřují především na spoje s Ruskem.   "Nemáme žádné informace o bezpečnostní hrozbě v Česku," uvedla Kudláčková. Dodala, že opatření jsou skutečně pouze preventivní. Začala podle ní v pondělí odpoledne a budou trvat do odvolání. Cizinecká policie zatím nemá žádný termín, kdy by je chtěla ukončit. Zároveň je prý připravena zareagovat na případné další informace.   Policisté se podle Kudláčkové zaměřují na cestující a zavazadla směřující z Ruska do Česka a naopak. Zesílili kontroly při odbavovacím procesu, prověřují i přistávací a vzletové plochy. Cizinecká policie zároveň posílila hlídky na veřejných prostranstvích.   Zpřísnila bezpečnostní opatření na letištích v Praze, Brně, Ostravě, Karlových Varech a Pardubicích. Podle policistů se nijak nedotknou cestujících.   Zesílená bezpečnostní opatření platí ode dneška na mezinárodním letišti Karlovarského kraje v Olšových Vratech, oznámila ČTK mluvčí krajského úřadu Andrea Bocková. Posíleny jsou policejní hlídky, které letiště střeží, a zvýšenou pozornost věnují především veřejně přístupným prostorům, například vstupní hale. "Kontroly jsou zaměřeny preventivně s cílem eliminovat rizika. Situaci zjednodušuje to, že se nyní létá do Ruska pouze dvakrát týdně, ve středu a ve čtvrtek," uvedla mluvčí.   Mluvčí Letiště Leoše Janáčka Ostrava Michaela Kubešová ČTK řekla, že na letišti platí standardní bezpečnostní opatření. "Pracujeme v režimu mezinárodního letiště a bezpečnostní opatření jsme zpřísnili už před nějakým časem. Musíme je dodržovat a není důvod, abychom od nich upouštěli během standardního provozu," řekla Kubešová.   Ředitel Letiště Brno Tomáš Plaček zatím nemá o posílení bezpečnosti informace. Opatření na pražském letišti nechtěla mluvčí Michaela Lagronová komentovat.   K případným dalším bezpečnostním opatřením nebude policejní prezidium podle své mluvčí Dagmar Bednarčíkové z taktických důvodů poskytovat žádné informace.   Při teroristickém útoku v Moskvě zemřelo 35 lidí a více než sto bylo zraněno. K odpovědnosti se dosud nikdo nepřihlásil, ale podle ruských bezpečnostních sil nese akce znaky extremistů bojujících za vytvoření islámského státu na ruském severním Kavkaze. Podle nejmenovaného policejního zdroje, který citovala agentura RIA Novosti, atentát pravděpodobně spáchala sebevražedná atentátnice, která měla komplice.   ado lab vpl vlm mkv  