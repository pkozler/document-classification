 Protektor Marka Najbrta se dostal do kin v Severní Americe  --------------------    Ke zpravodajství: FOTO ve Fotobance  ID foto: F201004130461501, P200809060203701, F201003070166601   --------------------    Praha 13. ledna (ČTK) - Historický snímek Marka Najbrta Protektor, oceněný šesti Českými lvy i výroční cenou filmových kritiků Kristián, se dostal do kinodistribuce v Severní Americe. Promítat se bude také v zemích bývalé Jugoslávie, Turecku a v některých asijských zemích. ČTK to dnes oznámila mluvčí projektu Naďa Machková.   Asijské teritorium zahrnuje Brunej, Indonésii, Malajsii, Filipíny, Singapur, Thajsko, Vietnam, Laos, Barmu a Kambodžu, uvedla. O prodej do těchto exotických destinací, stejně jako do států bývalé Jugoslávie a Turecka, se postarala společnost High Point Films.   "Tato renomovaná britská společnost má náš film ve svém portfoliu, jako jeden z mála tuzemských snímků," komentoval to producent Milan Kuchynka. V Severní Americe bude Protektor uváděn začátkem léta společností Movement, která tam v minulosti distribuovala filmy Bohdana Slámy Štěstí a Venkovský učitel.   Zájem distributorů odráží mezinárodní úspěchy filmu Protektor. Příběh osudové lásky manželské dvojice Hany a Emila odehrávající se v letech 1939 až 1942 byl už uveden na více než padesáti filmových festivalech po celém světě. Získal tam několik prestižních ocenění, stal se například nejlepším filmem v Denveru, na festivalu Off Camera v Polsku a na přehlídce Cine Pécs v Maďarsku.   Ocenění za nejlepší film, nejlepší scénář, nejlepší herečku, nejlepší střih a nejlepší hudbu získal tento snímek na festivalu Syracuse International Film Fest v USA.   Protektor vznikl ve společnosti Negativ v koprodukci s Českou televizí a společnostmi UPP a Soundsquare. Českou premiéru měl 22. září 2009.   Jiří Borovička dr  