 Nová publikace připomene slavné české kumštýřské dynastie  --------------------    Ke zpravodajství: AUDIO; FOTO/aktuality   --------------------    Praha 26. ledna (ČTK) - Osudy padesátky proslulých i méně známých uměleckých rodů zmapovala novinářka a spisovatelka Blanka Kovaříková v knize Lexikon slavných českých dynastií. Obrazově bohatě vypravená publikace představuje například rodinné vazby herců Rudolfa Hrušínského, Otakara Brouska, režiséra Martina Friče nebo výtvarníka Jiřího Trnky. Jedním z kmotrů knihy byl dnes v pražském knihkupectví Neoluxor potomek jedné z popisovaných slavných rodin - herec Petr Kostka.   Na téměř 350 stranách publikace doplněné asi 250 dosud vesměs nezveřejněnými fotografiemi ze soukromých rodinných archivů věnuje Kovaříková hlavní pozornost hereckým rodům, zastoupeny jsou i dynastie hudebníků, režisérů, malířů a ve dvou případech i rody proslulých fotografů Jana Lukase a Václava Chocholy.   Popsaná padesátka rodin však podle autorky představuje jen malý zlomek podobných uměleckých dynastií, které zde v posledních staletích žily a zasloužily by si pozornost. "Mám pocit, že malá Česká republika má snad nejvíce umělců na kilometr čtvereční," řekla ČTK Kovaříková.   Čtenáři se v knize dále dozvědí, jak úzce jsou potomkové většiny slavných hereckých rodů spřízněni. A nejedná se prý jen o nejstarší herecké dynastie Budilových, Kodetových a Steimarových.   "I Kostkové a Hrušínští jsou vzdálení příbuzní, protože členové těchto kočovných hereckých rodin se v minulosti ženili mezi sebou," vysvětlila. Spojnici mezi nimi tvořil Hynek Mušek, který začínal ve společnosti obrozence Josefa Kajetána Tyla. Na dnešním křtu přítomným blíže představila tři veřejnosti méně známé dynastie Zahrynowských, Brdečkových a Vinklářových.   Při sběru genealogických informací Kovaříková spolupracovala přímo s členy kumštýřských rodin a vycházela z jejich vzpomínek a autentických svědectví na slavné předky. Autorka zároveň popsala, nakolik potomky těchto rodů ovlivnilo prostředí, z něhož vyšli.   Pavel Hortig jnd  