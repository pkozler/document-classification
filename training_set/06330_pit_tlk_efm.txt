 Zisk Nokie ve čtvrtém čtvrtletí klesl o pětinu na 745 milionů eur  Rozšířili jsme o podrobnosti v celém textu včetně reakce analytiků a akciového trhu.   --------------------    Helsinky 27. ledna (ČTK) - Finskému výrobci mobilních telefonů Nokia ve čtvrtém čtvrtletí klesl zisk o 21 procent na 745 milionů eur (zhruba 18 miliard Kč). Tržby se zvýšily, ale podíl na trhu klesl, uvedla firma v dnešní zprávě. Její akcie se po zveřejnění čísel propadly o 6,5 procenta.   Generální ředitel společnosti Stephen Elop označil rostoucí trend na trhu za povzbudivý. Připustil ale také, že Nokii čekají potíže s konkurenceschopností. Podnik odhaduje, že jeho podíl na světovém trhu s mobily klesl v posledním loňském čtvrtletí na 31 procent z 35 procent o rok dřív.   "Trh vystrašil rychlý pokles podílu," uvedl Nicolas von Stackelberg z Macquarie Research. Podle něj je u Nokie mnohem znepokojivější tato ztráta než pokles podílu na trhu s chytrými mobily.   Tržby Nokie se ve čtvrtletí zvýšily na 12,6 miliardy eur. Proti stejnému období roku 2009 to představuje nárůst o šest procent.   "Výsledky byly obecně v souladu s odhady," připustil analytik Neil Mawston z londýnské agentury Strategy Analytics. Označil ale výsledky podniku za nevalné a připomněl, že nedostatek komponentů Nokii zřejmě zvýšil náklady. Mírně znepokojivá je podle něj nižší marže provozního zisku, než se očekávalo.   Standardem mezi chytrými mobily se pro mnohé náročné spotřebitele stal konkurenční iPhone od firmy Apple, zatímco telefony BlackBerry od firmy Research In Motion bodují u podnikových odběratelů.   Apple prodala ve čtvrtém čtvrtletí přes 16 milionů iPhonů, což je meziročně o 86 procent více. Research in Motion zatím data za poslední loňské čtvrtletí nezveřejnil.   Trh s mobily se oživuje po poklesu z roku 2009, kdy na něj dolehla světová ekonomická krize. Nyní poptávku oživuje zejména zájem o nové chytré mobily, například iPhone 4 či model Galaxy S od Samsungu. Nokia má sice světově nejvyšší počty prodaných telefonů a tržby, na trhu s chytrými mobily ale zaostává za rivaly, napsaly agentury AP a Reuters.   pok dvd  