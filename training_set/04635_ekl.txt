 Liberecká zoo bude letos šetřit při nákupech i na opravách  --------------------    Ke zpravodajství: AUDIO   --------------------    Liberec 29. ledna (ČTK) - Liberecká zoologická zahrada nachystala úsporná opatření, kterými chce reagovat na méně peněz v letošním rozpočtu. Seškrtala investice do oprav areálu a levnější dodavatele bude hledat také při nákupu potřebného materiálu a krmiv. ČTK to řekl její ředitel David Nejedlo. Zahrada bude podle něj šetřit hlavně na začátku roku. Zoo se letos snížil příspěvek od města Liberce a méně peněz má pro zoologické zahrady i ministerstvo životního prostředí.   "V tuto chvíli se propad příjmové části rozpočtu odhaduje na zhruba pět milionů korun," dodal Nejedlo. Kdyby se ale opakoval loňský výpadek na plánovaných příjmech ze vstupného a s ním souvisejících tržbách, mohl by podle něj propad dosáhnout deseti až 12 milionů. Zahradě totiž loni výrazně ubyli návštěvníci. Důvodem bylo špatné jarní počasí a ničivé záplavy, které Liberecký kraj postihly v srpnu.   Zahrada hospodaří s rozpočtem kolem 70 milionů korun. "Položkou, kde jsme v tuto chvíli museli udělat největší škrt, jsou bohužel opravy areálu," konstatoval Nejedlo. Zoo podle něj bude hledat levnější zdroje i při nákupu materiálu, a to včetně krmiv pro zvířata.   Zoo se také podle Nejedla bude snažit získat další peníze, kterými by bylo možné rozpočet vylepšit, například formou grantů a dotačních titulů. "Jakékoliv příjmy, které se nám podaří získat nad rámec rozpočtu, budeme cílit právě do míst, kde jsme je na papíře vzali," doplnil.   Loni libereckou zoologickou zahradu, nejstarší v zemi, navštívilo 309.824 lidí, což je proti roku 2009 o 67.338 návštěvníků méně. Kvůli počasí a záplavám tak zoo podle Nejedla přišla o zhruba šest milionů na vstupném a o další dva miliony na tržbách, které z návštěvnosti plynou.   jem snm  