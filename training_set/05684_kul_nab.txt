 V opraveném plzeňském kostelíku U Ježíška bude pouť  --------------------    Ke zpravodajství: FOTO ve Fotobance  ID foto: FO01180163   --------------------    Plzeň 6. ledna (ČTK) - Poprvé po desítkách let se lidé v sobotu 8. ledna podívají do hlavní lodě kostelíka U Ježíška v Plzni. Sdružení pro obnovu památek v Rokycanech a okolí, jež opravy kostelíku koordinuje, tam pořádá pouť. Dříve se poutě U Ježíška konaly pravidelně, v novodobé historii bude teprve potřetí. V hlavní části skončily teprve nedávno několikaleté restaurátorské stavební úpravy a kostel může zase začít sloužit veřejnosti. Sobotní akce má proto nastartovat novou éru jeho života, řekl dnes ČTK architekt Jan Soukup ze sdružení.   Součástí pouti bude bohoslužba, varhanní koncert a krátká přednáška o historii a architektuře stavby, k vidění bude mimo jiné i Lábkův historický betlém. Sdružení, které od začátku milénia koordinuje rekonstrukci, očekává velký zájem veřejnosti.   Dvě předchozí poutě v letech 2008 a 2009 se konaly jen před kostelem a v jeho přední menší části. "Letos poprvé budou moci příchozí vejít i do hlavní lodi, kde uvidí například obnovené stropní fresky. Veřejnost určitě zvu, protože vnitřek kostela je velice hezký a veselý," uvedl Soukup.   Sdružení shání na obnovu peníze z různých zdrojů včetně soukromých dárců. "Kostel je jedním z historicky nejvýznamnějších objektů v našem obvodě," doplnil starosta čtvrti Slovany Lumír Aschenbrenner. Radnice proto přispěla na rekonstrukci, jež dosud stála 5,6 milionu korun, téměř 900.000 korunami.   Kostelík má starší barokní část z 18. století a klasicistní přístavbu z počátku 19. století. V minulosti byl značně zanedbaný. Nyní jsou dokončené všechny stavební práce. "Je třeba ale ještě restaurovat zčásti shnilý a zloději částečně očesaný oltář, kazatelnu a kůr. Poté budou do kostela vráceny i již restaurované varhany, které jsou zatím umístěné v katedrále svatého Bartoloměje," doplnil Soukup.   Kostel U Ježíška nikdy nepatřil církvi. Vždy byl v soukromých rukách a nyní jej vlastní město Plzeň. Sdružení by chtělo do stavby vrátit život - plánuje tam koncerty, výstavy, ale třeba i svatby, které tu už kdysi byly.   Lada Pešková snm  