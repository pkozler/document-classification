 Průzkum: Zahraniční turisté vnímají ČR jako část východního bloku  Brno 16. ledna (ČTK) - Potenciální zahraniční turisté stále vnímají Českou republiku jako součást východního bloku. Znalost země je ale poměrně vysoká; při představě dovolené v Česku se vybaví zejména Praha, pivo a památky. Vyplývá to z průzkumu agentury Ipsos Tambor, který firma uskutečnila v deseti zemích.   U lidí, kteří už Česko navštívili, se do povědomí dostává česká kuchyně nebo příroda. Republika pro ně byla zajímavá, vyplynulo z průzkumu.   Sedm z vybraných států, kde se průzkum uskutečnil, patří k západní Evropě, odpovídali i Slováci, Poláci a Maďaři. Firma výsledky představila na veletrhu cestovního ruchu v Brně.   Průzkum také sledoval z jakých zdrojů potenciální turisté informace o ČR čerpají. U zemí střední Evropy převažují informace od známých. V západní Evropě je hlavním zdrojem internet.   Nejhorší povědomí o ČR mají Španělé a Francouzi. ČR je vnímána jako součást východního bloku. "Vymanit se ze sevření dlouhodobého image není pro ČR jednoduché. Přesto se začínáme více profilovat jako země ve střední Evropě," uvedl Michal Straka z Ipsos Tambor.   Atraktivitu ČR zhoršuje celá řada prvků nedůvěry, zejména u Francouzů. Republika obecně nemá dobrou pověst, zlepšuje se ale u těch návštěvníků, kteří v ČR už byli. Zájem lidé ze zahraničí o Česko snižují absence moře, nízká atraktivita země, nízké povědomí o možných místech k návštěvě, nedostatečná komunikace a propagace ČR.   Na druhou stranu motivací je vysoká znalost Prahy, gurmánské zážitky, relaxace, odpočinek, nižší ceny nebo společenské vyžití. "Pro mladou generaci je atraktivní Praha svojí liberálností a společenským životem. Připomíná jim malý Amsterodam," uvedl Straka.   Turisty lákají i památky. Pro návštěvníky z německy mluvících zemí jsou ale atraktivní také proto, že ještě nejsou "v tak pokročilém stadiu oprav". Oceňují jejich "autentičnost", kterou doma nenajdou. "Skanzen je pro ně zajímavější," uvedl Straka.   Zájem a povědomí o České republice táhne Praha. Stále více se objevuje znalost Brna. Největší znalost a povědomí o ČR mají tradičně Poláci, Maďaři a Slováci. Přístup Maďarů je rezervovanější.   Filip Vrána jw  