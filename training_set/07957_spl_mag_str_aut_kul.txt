 Na Přerovsko se sjeli příznivci aut vyrobených do roku 1939  --------------------    Ke zpravodajství: FOTO/aktuality   --------------------    Lipník nad Bečvou (Přerovsko) 14. května (ČTK) - Téměř 130 historických vozidel a motocyklů, které byly vyrobeny před rokem 1939, brázdilo dnes silnice Přerovska. Nadšenci i obdivovatelé těchto krasavců s naleštěnými kapotami se tam sjeli kvůli už tradičnímu klání s názvem Helfštýnský okruh. Přehlídka patří k největším svého druhu v České republice.   Vozidla se vydala na 102 kilometrů dlouhou pouť z Lipníku nad Bečvou a projela celkem 31 obcí, než dorazila do cíle, kterým byl jako obvykle středověký hrad Helfštýn. Přehlídky se kromě českých nadšenců pro letité stroje účastnily i posádky ze Slovenska, Rakouska a Německa, celkem asi 250 lidí. Stroje 53 převážně zahraničních značek, kde se však neopakoval žádný vůz jednoho typu dvakrát, vítaly u silnic davy lidí.   "Bylo to naprosto super. Silnice byly obsypané, vesnice plné lidí. Nazval bych to takovým prvním májem. Každý starosta si navíc považoval, že jedeme přes jeho obec, a také věnoval pohár tomu, komu uznal za vhodné," řekl ČTK Jiří Zemánek, předseda pořádajícího Oldtimer Clubu Hefštýn. Podle něho do cíle dorazila většina aut a motocyklů. "Pár strojů ale na cestě 'umřelo'," doplnil Zemánek.   Návštěvníci mohli tradičně obdivovat sběratelské skvosty, například nejstarší vozidlo závodu, motocykl Laurin a Klement z roku 1902. "Okruh dosud nikdy nejela Bugatti a letos tu byly hned dvě, což je veliký úspěch. Za hřích stál i krásný sporťák Lagonda nebo opravdový klenot Hispano Suiza. Špičkový je třeba i anglický motocykl Brough Superior, dvouválec AJS nebo motocykl se sajdkárou BSA, který měl dvoučlennou ženskou posádku," uvedl pořadatel.   Helfštýnský okruh se konal letos popatnácté. Pořadatelé oproti minulému ročníku posunuli rok výroby pro účastnická vozidla z roku 1945 na rok 1939. Stroje musejí být v původním stavu či po renovaci tak, aby odpovídala roku výroby. Není přitom vůbec snadné tohoto stavu dosáhnout. "Je to velice náročný koníček zahrnující třeba mravenčí práci při shánění náhradních dílů. Skoro každý víkend jste navíc na burze nebo na soutěži, takže to ani není příliš vhodný koníček pro rodinný život," vysvětloval život s tímto hobby s úsměvem Zemánek.   Na Přerovsku dnes podle něho jezdily stroje v hodnotě od 80.000 až po tři miliony korun. Sehnat starý vůz určený k renovaci je dnes už údajně skoro nemožné. Pokud se to zájemci podaří, čeká ho kromě shánění náhradních dílů také snaha o zprovoznění automobilu. "Není jednoduché 'naučit' takové auto jezdit. Vychytat všechny mouchy je nehorázná věc," uzavřel muž, který sám sbírá staré motocykly a letos by chtěl vyjet se strojem Ariel z roku 1931.   jav jup  