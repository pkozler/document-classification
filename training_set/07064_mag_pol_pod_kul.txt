 Město Kopřivnice má svoji hymnu. Jmenuje se Ahojte  --------------------    Ke zpravodajství: ilustrační FOTO ve Fotobance  ID foto: FO00112375, FO00112371   --------------------    Kopřivnice (Novojičínsko) 31. ledna (ČTK) - Město Kopřivnice na Novojičínsku má od soboty svoji hymnu. Jmenuje se Ahojte, její hudbu složil Karel Polach a text napsal Pavel Kriške, kteří vyhráli soutěž vyhlášenou provozovatelem Kulturního domu Kopřivnice. ČTK o tom dnes informovala mluvčí města Lucie Petříčková.   "Zelené, zelené, ještě zelenější/Není snad místo na zemi krásnější/Paprsky po stromech postupují svahem/Hladí mě na duši láskou i blahem," zpívá se v písni, která najde využití při nejrůznějších kulturních akcích a oslavách.   Výsledky byly vyhlášeny na sobotním městském plese. Dramaturgyně kulturního domu Pavla Májová uvedla, že pětičlenná porota vybírala z pěti přihlášených skladeb. "Porotci o sobě navzájem nevěděli, aby se nemohli ovlivňovat. Rozhodování bylo těžké a výsledky velmi těsné," uvedla Májová. Vítězové získali pětitisícový šek a také možnost vystoupit na březnovém hudebním festivalu Kopr Music.   Vítěznou skladbu si lidé mohou poslechnout na internetových stránkách  www.koprivnice.cz .   vpl jnd  