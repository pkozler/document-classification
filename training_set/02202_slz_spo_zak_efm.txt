 Sazka chce projednání insolvenčního řízení, které navrhl Vítek  --------------------    Ke zpravodajství: PROFIL   Upravili jsme a doplnili  reakci Vítkova právního zástupce ve 3. odstavci a  odborníka ve 4. odstavci   --------------------    Praha 24. ledna (ČTK) - Loterijní společnost Sazka chce, aby soud nařídil projednání insolvenčního řízení, jehož zahájení navrhla minulé pondělí společnost Moranda podnikatele Radovana Vítka. Vyplývá to z dokumentu dodaného Městskému soudu v Praze advokátem Jaromírem Císařem, který dostal od Sazky plnou moc k zastupování v řízení.   Sazka tak požaduje, aby soud návrh Morandy projednal za fyzické účasti právních zástupců obou stran. Pokud by Sazka tento krok neučinila, soud mohl rozhodnout o insolvenčním návrhu pouze na základě předložených dokumentů.    Vítkův právní zástupce Tomáš Rybář míní, že soud mohl rozhodnout bez projednání návrhu, ale nemá s ním podle svých slov problém. "Je mi to úplně jedno, je to jen snaha to celé zdržet," řekl ČTK.   Jiří Markvart z advokátní kanceláře Ambruz &amp; Dark uvedl, že jde o standardní procesní záležitost, kdy dlužník má právo na projednání věci při soudním jednání, a tohoto práva se nevzdá. "Zákon v daném případě účast dlužníka na jednání předpokládá jako standardní postup," dodal.     Sazka podle Císaře nevznesla námitku proti příslušnosti soudu, ani proti podjatosti soudce v tomto řízení Jaromírovi Harmachovi.     Sazka musí do 20 dnů ode dne doručení usnesení o zahájení řízení poslat soudu svoje vyjádření k Vítkově návrhu. Musí také předložit celý seznam majetku včetně dlužníků a věřitelů i seznam svých zaměstnanců a listiny, které dokládají úpadek nebo hrozící úpadek.   Vítek skoupil pohledávky za Sazkou v hodnotě 1,5 miliardy korun. Sazka ale jeho pohledávky neuznává a tvrdí, že není v insolvenční situaci. Předseda představenstva a šéf Sazky Aleš Hušák uvedl, že loterijní firma se bude návrhu bránit všemi právními prostředky.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   fd dvd jw  