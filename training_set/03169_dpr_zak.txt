 Na silnici z Olomouce na Mohelnici srazilo auto ženu, zemřela  Olomouc 14. ledna (ČTK) - Smrtelné zranění utrpěla dnes vpodvečer žena, kterou srazilo osobní auto na rychlostní silnici z Olomouce na Mohelnici. Podle policie pravděpodobně přecházela. Žena utrpěla vážná zranění, kterým po převozu do nemocnice podlehla. V Olomouckém kraji je to letos již druhá oběť dopravních nehod. Těžké zranění utrpěl dnes večer také řidič cisterny, která se převrátila nedaleko Litovle na Olomoucku.   Podle krajského policejního mluvčího Michala Pižurina srazilo ženu auto Škoda Octavia, které řídil pětačtyřicetiletý řidič. "Žena u sebe neměla doklady, takže zatím neznáme její totožnost," řekl dnes ČTK Pižurin.   Podle náměstka krajské záchranné služby Jana Weinberga utrpěla žena po střetu mnohočetná poranění včetně otevřené rány břicha. Záchranáři ji předali lékařům na urgentní příjem olomoucké fakultní nemocnice, zachránit se ji však již nepodařilo.   Těžké zranění utrpěl dnes po 19:00 také řidič cisterny, která se převrátila mezi Litovlí a Pňovicemi na Olomoucku. "Cisterna vezla syrovátku a narazila do dvou stromů, poté se překlopila na pravý bok," uvedl policejní mluvčí. "Řidič byl při vědomí, ale s podezřením na poranění páteře jsme jej převezli na urgentní příjem," doplnil Weinberg. Silnici na místě řídí policisté kyvadlově, nevylučují však, že při vyprošťování cisterny budou muset cestu uzavřít.   V letošním roce vyšetřovali policisté první smrtelnou nehodu na silnicích Olomouckého kraje ve středu. Na dálnici nedaleko Prostějova zemřel devadesátiletý řidič osobního auta, který při sjezdu špatně odbočil a po zhruba pěti kilometrech v protisměru se srazil se dvěma osobními auty.   ftv jpt  