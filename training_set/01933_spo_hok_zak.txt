 Legendární hokejista Holík nebude kvůli údajnému úplatku trestán  Jihlava 3. ledna (ČTK) - Bývalý vynikající hokejový útočník a trenér Jaroslav Holík již nečelí hrozbě trestu za údajnou korupci. Jihlavská policie zastavila vyšetřování případu, v němž si měl Holík coby kouč reprezentační dvacítky při sestavování nominace na juniorské mistrovství světa před osmi lety říci o 50.000 korun za to, že zařadí do týmu obránce Jana Platila.   Osmašedesátiletého Holíka obvinil z vyžadování úplatku někdejší spoluhráč z reprezentace a později hráčský agent Jaroslav Jiřík. Po tomto obvinění zahájila jihlavská policie vyšetřování, a pokud by se podezření prokázalo, hrozilo by Holíkovi až pětileté vězení. Jedna z největších postav českého hokeje však už má klid.   "Prošetřovali jsme podnět na spáchání trestného činu přijmutí úplatku, ale nebyly zjištěny skutečnosti, které by nasvědčovaly spáchání trestného činu," řekla serveru ihned.cz komisařka krajské policie v Jihlavě Jana Kroutilová. "Věc byla počátkem října uložena," dodala.   Holík prý o konci policejního vyšetřování ani nevěděl. "Mně nikdo nic neřekl. Ale popravdě mě to ani nezajímalo, od začátku jsem věděl, že to je blbost. Někdo to jen vytáhl, aby mi ublížil," prohlásil Holík.   Poté, co kauza vyšla v září na světlo, přitom Holík přiznal, že peníze skutečně požadoval. Šlo však podle něj pouze o jeho hru s hráčskými agenty, které si testoval a prověřoval tak kvalitu jednotlivých hokejistů. Chtěl prý pouze zjistit, zda někteří adepti na reprezentaci skutečně mají, úplatek nikdy nepřijal a korupci také proto od samého začátku rázně odmítal.   Rozhodnutí policie proto ani nebere jako zadostiučinění. "Vždyť já jsem nic nespáchal. Tyhle řeči jsem vedl s více agenty, abych zjistil, za co skutečně ti hráči stojí. Když řekli, že ty peníze dají, tak jsem se na toho kluka jel podívat," vysvětlil Holík.   vov nkr  