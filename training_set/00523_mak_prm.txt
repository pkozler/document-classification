 Japonský průmysl rostl v květnu nejrychleji za téměř 60 let  Tokio 29. června (ČTK) - Průmyslová výroba v Japonsku zrychlila v květnu meziměsíční růst na 5,7 procenta, což bylo nejrychlejší růstové tempo za posledních téměř 60 let. Oznámilo to dnes japonské ministerstvo hospodářství, obchodu a průmyslu. Japonský průmysl nyní prudce oživuje z březnového propadu vyvolaného ničivým zemětřesením a obří vlnou cunami.   Květnový nárůst přišel po dubnovém oživení produkce o 1,6 procenta a byl mírně vyšší, než se čekalo. Bylo to jeho druhé nejvyšší tempo v poválečné historii po rekordních nárůstu o 7,9 procenta z března 1953.   Dnešní údaje jsou dalším signálem toho, že japonská ekonomika prudce ožívá z recese, která zemi postihla v minulých dvou čtvrtletích. Příznivé signály přicházejí i od japonského vývozu a maloobchodních tržeb. Japonská centrální banka předpokládá, že třetí největší ekonomika světa v letošním roce obnoví růst.   Nárůst vedly minulý měsíc automobilky, díky nimž produkce v kategorii dopravních zařízení vyskočila o 36,4 procenta. Automobilky rychle obnovovaly zásobovací řetězce poničené zemětřesením a přílivovou vlnou.   Výrobci očekávají tento měsíc další silný nárůst o více než pět procent. V červenci však předpokládají výrazné utlumení růstu na úroveň 0,5 procenta. Řada firem nyní výrazně zvyšuje produkci, aby měly dostatek zásob na léto, kdy se čekají výpadky dodávek elektrické energie.   Japonská ekonomika se v minulých dvou čtvrtletích propadla do druhé recese za tři roky. Po půlroce poklesu se ve druhém letošním čtvrtletí čeká růst hrubého domácího produktu o jedno procento, plyne z ankety agentury Reuters mezi analytiky.   hp mha  