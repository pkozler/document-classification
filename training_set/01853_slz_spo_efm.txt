 ČT: Ministerstvo financí rozhodlo o pozastavení licence Sazky  Praha 9. května (ČTK) - Ministerstvo financí rozhodlo o pozastavení licence loterijní společnosti Sazka. Uvedla to dnes Česká televize. Mluvčí ministerstva Ondřej Jakob ČTK řekl, že ministerstvo nebude informaci komentovat. Mluvčí Sazky Jan Tuna uvedl, že firma tuto informaci nemá, takže ji nemůže komentovat. Činnost Sazky podle něj běží dál, tedy přijímají se sázky a vyplácejí výhry.   Radiožurnál s odvoláním na zdroj z ministerstva financí uvedl, že Sazka o oprávnění provozovat číselné hry přišla v důsledku zpoždění při výplatě výher a pro porušení licenčních podmínek. Stát podle Radiožurnálu licenci Sazce pozastavil nepravomocně na 30 dnů, společnost se proti rozhodnutí může odvolat.   Ředitel Státního dozoru nad sázkovými hrami a loteriemi Karel Korynta, v jehož kompetenci kontrola licencí je, serveru iHNed odejmutí nepotvrdil. "Nemohu to potvrdit, až se tak stane, oznámí to sám ministr financí. Rozhodovací proces o odebrání licence se ale blížil ke konci," uvedl.   Sazka je v úpadku od konce března, a to kvůli problémům se splácením výstavby O2 areny. Městský soud v Praze v pátek evidoval 2079 věřitelů loterijní společnosti Sazka, hodnota pohledávek převyšovala 41 miliard Kč. Absolutní výši pohledávek a počet věřitelů bude soud podle mluvčí definitivně uzavírat v tomto týdnu. Řada přihlášených pohledávek je nyní sporných.   Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   jap fd jw  