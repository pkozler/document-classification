 Beskydy o novoročním víkendu zaznamenaly průměrnou návštěvnost  Ostrava 2. ledna (ČTK) - Beskydy o novoročním víkendu zaznamenaly průměrnou návštěvnost. Do hor mířilo podstatně méně lidí než během týdne. Podle provozovatelů lyžařských areálů návštěvníci spíš o novoročních oslavách odpočívali.   "Celkem jsme spokojeni s návštěvností, stále máme u nás ideální lyžařské podmínky," řekl ČTK provozovatel areálu Ski Bílá Jaroslav Vrzgula. Stejně na tom je i jeho kolega ze zimního areálu Javorový Vrch nedaleko Třince Viktor Pavlík. "Měli jsme krásné počasí, během silvestrovské noci i úžasné výhledy do krajiny. Od chaty byly vidět všechny ohňostroje od Jablunkova až po Ostravu, řekl Pavlík.   Dispečer beskydské horské služby řekl, že v současné době na sjezdovkách leží okolo půl metru sněhu. Během víkendu horští záchranáři ošetřili 20 zraněných lidí. Z toho deset zranění bylo vážnějšího charakteru. Během celého týdne od Vánoc pak v Beskydech zásah horské služby potřebovalo 70 lidí. "Třicet osm z nich utrpělo vážnější zranění," řekl dispečer. Dodal, že v jednom případě dokonce do Beskyd letěl vrtulník záchranné služby, který vyzvedával pacienta se srdečním selháním.   Provozovatelé beskydských lyžařských areálů považují vánoční část sezóny za velmi vydařenou. Do hor zamířilo podstatně víc lidí než očekávali. "Báli jsme se krize, že se odrazí na návštěvnosti, ale lidí bylo opravdu hodně," řekl Vrzgula. Dodal, že pro provozovatele vleků jsou Vánoce, Nový rok a období mezi svátky nejdůležitější částí sezóny. "Když dobře dopadnou Vánoce, dá se očekávat úspěšná sezóna. Pokud ne, už nikdy během roku ztrátu nejsme schopni dohnat," vysvětlil. Podle něj Vánoce byly podobně úspěšné i v roce 2007. Tehdy i letos během jediného dne lyžovalo na sjezdovkách v Bílé vždy okolo tří a půl tisíce lidí.   David Moravec tja jpt  