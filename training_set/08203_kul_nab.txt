 Kopii turínského plátna si v Brně prohlédlo přes 3000 lidí  Brno 20. června (ČTK) - Přes 3000 lidí si prohlédlo v uplynulých dnech v kryptě katedrály na Petrově v Brně fotokopii turínského plátna. Plátno prý halilo tělo Krista po sejmutí z kříže. Podle věřících nese otisk jeho těla i ran. Mezi návštěvníky byl také brněnský biskup Vojtěch Cikrle, trnavský arcibiskup Róbert Bezák a plzeňský biskup František Radkovský, řekla dnes ČTK mluvčí brněnského biskupství Martina Jandlová.   Výstava se konala od počátku května do neděle a pořádalo ji Diecézní muzeum v Brně. Komorní expozici v kryptě doplňovaly i takzvané veraikony, originální malby ze 17. až 19. století, které zobrazují otisk tváře Ježíše Krista na pohřební roušce.   O autenticitě turínského plátna panují spory. Podle některých kritiků jde o středověké falzum. Brněnská výstava prezentovala přesnou fotokopii plátna a předložila návštěvníkům i historická data, výklady o vzniku a osudech plátna a výsledky jeho analýz.   Veraikony, které v kryptě doplňovaly fotokopii plátna, pocházejí z brněnské diecéze a dosud nebyly veřejně vystavovány. Díla pocházejí například z Dyjákoviček a Popic na Znojemsku. Označení veraikon je odvozeno od jména biblické Veroniky, jež podle tradice podala Kristovi na křížové cestě roušku, aby si mohl otřít zpocený a zakrvácený obličej. Na mnoha malbách proto drží Veronika v rukou plátno s obrazem Kristovy tváře.   vtk snm  