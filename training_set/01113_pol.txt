 V jižním Súdánu končí referendum, které může rozdělit Súdán  --------------------    Ke zpravodajství: FOTO/aktuality   --------------------    Džuba (Súdán) 15. ledna (ČTK) - V jižním Súdánu dnes končí týdenní referendum, které může této části Súdánu přinést nezávislost. Vládní Strana národního kongresu (NCP) je připravena uznat nový stát, avšak otevřená zůstává otázka osudu ropné oblasti ležící na pomezí obou území. Napsala to agentura AP.   Referendum bude platné, jestliže hlas odevzdá aspoň 60 procent z necelých čtyř milionů oprávněných voličů. Ibrahim Ghandour z NCP řekl, zatím se vše odehrává "v klidu a přijatelným způsobem", takže si umí snadno představit odtržení jižní části. "My v NCP výsledek referenda přijmeme a těšíme se na spolupráci s nově vzniklým státem," řekl.   Prezident Umar Bašír a prezident poloautonomního jižního Súdánu Salva Kiir se prý do několika dní sejdou v Chartúmu a budou jednat o nedořešených otázkách. Patří k nim zejména region Abyei, který leží na pomezí mezi oběma částmi státu a v němž se nachází velké zásoby ropy.   Vypsání referenda je výsledkem mírové dohody, která ukončila občanskou válku mezi muslimským severem a křesťanským a aniministickým jihem země. Zahynuly v ní přes dva miliony lidí. Nový stát by mohl vzniknout nejdřív v červenci, kdy platnost mírové dohody vyprší.   Jestliže se voliči v referendu vysloví pro samostatný stát, přijde Súdán o třetinu svého území a téměř čtvrtinu obyvatelstva. Chartúm zatím tvrdí, že proti osamostatnění jižní části nebude. Jeho výhodou je fakt, že severem Súdánu vedou ropovody, jimiž se ropa těžená na jihu dopravuje na trhy.   sva  