 Nejméně 32 mrtvých při havárii autobusu v Pákistánu  Islámábád 23. ledna (ČTK) - Nejméně 32 lidí dnes přišlo o život při srážce autobusu s cisternovým kamionem na jihu Pákistánu. Informovala o tom agentura AFP s odvoláním na místní policii.   Autobus, který převážel 45 cestujících, se srazil s kamionem na dálnici v provincii Sindh na jihu země. Vznikl požár, při němž zahynula většina obětí.   "Řidič ztratil kontrolu nad autobusem a zezadu narazil do cisternového vozu. O život přišlo 32 lidí a další jsou zraněni. Mezi mrtvými jsou ženy a děti," řekl zástupce místní policie novinářům.   V Pákistánu jsou dopravní nehody poměrně běžné. Kromě špatného stavu silnic za ně nesou často odpovědnost právě řidiči, kteří nedodržují dopravní předpisy.   pel  