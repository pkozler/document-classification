 LČR za 11 měsíců znásobily hrubý zisk na 2,823 miliardy korun  Hradec Králové 3. ledna (ČTK) - Státní podnik Lesy České republiky (LČR) za prvních jedenáct měsíců loňského roku vytvořil hrubý zisk 2,823 miliardy korun, což je více než trojnásobně lepší výsledek než za celý rok 2009. Zároveň jde o nejvyšší zisk v historii firmy. ČTK o tom dnes informoval mluvčí LČR Zbyněk Boublík. Za rok 2009 firma vykázala hrubý zisk 783,9 milionu Kč.   Letošní výrazný nárůst zisku firma zdůvodňuje úsporami a také růstem cen dříví. Podle Boublíka podniku zisk rostl přesto, že se musí průběžně vypořádávat s vysokými mimořádnými náklady na likvidaci povodňových škod a dalších škod způsobených vichřicemi.   ry jpt    