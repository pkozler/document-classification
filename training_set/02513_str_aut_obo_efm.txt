 Aliance Renault-Nissan loni dosáhla rekordního prodeje  Paříž 28. ledna (ČTK) - Francouzsko-japonská automobilová aliance Renault-Nissan v loňském roce zvýšila prodej téměř o pětinu na rekordních 7,28 milionu vozů. Oznámily to dnes firmy Renault a Nissan. Aliance tak loni byla třetí největší automobilovou skupinou na světě po konkurentech Toyota a General Motors. S těsným náskokem předstihla německého rivala Volkswagen, který loni prodal 7,14 milionu vozů, napsala agentura DPA.   Podíl aliance Renault-Nissan na světovém automobilovém trhu loni dosáhl rekordních 10,3 procenta. Firmy Renault a Nissan jsou kapitálově propojeny a úspěšně spolupracují již od roku 1999. Loni se navíc dohodly na vytvoření partnerství s německým konkurentem Daimler.   Jednání o spolupráci v automobilovém sektoru s příchodem hospodářské krize nabrala na intenzitě. Výrobci automobilů mají zájem například o sdílení nákladů na vývoj nových technologií. Snaží se rovněž rozšířit objem výroby, vstoupit na nové trhy a zvýšit efektivitu.   pmh vju  