 Ghana nebude schopna poslat vojsko do Pobřeží slonoviny  Akkra 7. ledna (ČTK) - Ghana nebude schopna vyslat své vojáky do případné mezinárodní operace proti dosavadnímu prezidentovi Pobřeží slonoviny. Řekl to dnes ghanský prezident John Atta Mills, podle nějž vojenský zásah povolební krizi v sousední zemi stejně nevyřeší. Napětí v Pobřeží slonoviny vyvolaly listopadové prezidentské volby. Mezinárodní společenství za jejich vítěze uznává kandidáta opozice Alassana Ouattaru, dosavadní prezident Laurent Gbagbo se však úřadu nechce vzdát.   "Ačkoli podporujeme rozhodnutí (regionálního hospodářského bloku) ECOWAS vyslat síly do Pobřeží slonoviny, Ghana není schopna přispět (vlastními) jednotkami," protože jsou vytížené, řekl podle agentury AP prezident Mills. Ghana už má v Pobřeží slonoviny 500 vojáků, kteří dbají na bezpečnost Ouattary. Další ghanské jednotky prý mají závazky v jiných mírových misích.   Podle agentury Reuters prohlášení Millse zdůrazňuje rozpory mezi regionálními státy kolem případné intervence. ECOWAS vojenským zásahem Gbagbovi pohrozil v prosinci, pokud úřad neuvolní. Do země vyslal delegaci, která ho měla přimět k dobrovolnému odstoupení výměnou za amnestii, jednání však skončila ve slepé uličce.   Gbagbo nadále velí armádě a případná vojenská akce by mohla vyústit v urputné boje. Ouattara nicméně ve čtvrtek vybídl k operativnímu zásahu zahraničních komand a podle jeho tábora existují prý i jiné možnosti vojenské intervence. Tu již odmítl prezident Gambie, který je Gbagbovým stoupencem. Také bývalá koloniální mocnost Francie svou účast vyloučila.   Pobřeží slonoviny, jež je největším světovým producentem kakaa, láká kvůli pracovním příležitostem miliony lidí ze sousedních zemí, kteří by se podle expertů mohli stát cílem odplaty Gbagbových sympatizantů. Prezident Mills prohlásil, že při rozhodování vzal v úvahu také bezpečnost Ghaňanů žijících v zahraničí.   kne mik  