 Rusko zakázalo zeleninu z EU, Brusel chce zrušení opatření  V 1., 4. a 5. odstavci jsme doplnili ruské prohlášení o podmínkách odvolání embarga.   --------------------    Moskva/Brusel 2. června (ČTK) - Rusko dnes vydalo zákaz na dovoz čerstvé zeleniny z celé Evropské unie a zároveň stanovilo podmínky pro jeho odvolání. Tamní úřady mají obavy, aby se do Ruska nedostala nákaza střevní bakterií E.coli, která řádí hlavně v Německu. Legislativa unie podle ruského hlavního hygienika nefunguje, Rusové by proto měli kupovat zeleninu od domácích producentů. EU rozhodnutí ruských úřadů kritizovala, Brusel vyzval Moskvu, aby zákaz ihned zrušila.   "Zákaz dovozu čerstvé zeleniny ze zemí Evropské unie nabývá účinnosti od dnešního rána," řekl podle agentury Interfax ruský hlavní hygienik Gennadij Oniščenko. Rusko dosud zakazovalo dovoz čerstvé zeleniny pouze z Německa a Španělska. Rozšíření opatření na celou EU kritizovala Evropská komise. Podle eurokomisaře pro spotřebitele a zdraví Johna Dalliho jde o nepřiměřené opatření.   "Evropská komise dnes odpoledne protestovala u Ruské federace proti ruskému zákazu, který byl počátkem dne uvalen na všechen export zeleniny z EU do Ruska, a požadovala jeho okamžité zrušení," oznámila komise v prohlášení. Také připomněla, že poslední testy ukázaly, že okurky nákazu nešíří.   Rusko v reakci na stížnosti z Bruselu zveřejnilo seznam požadavků, jimiž uvolnění embarga podmiňuje. Podle Oniščenka bude dovoz obnoven v okamžiku, kdy Rusko z EU obdrží informaci o zdroji nákazy, o mechanismech jejího šíření a lokalizaci epidemie.   "Podmínky pro odvolání zákazu jsou tyto: nalezení původce a příčiny infekčního onemocnění, určení faktorů přenosu (potraviny, voda a podobně) a rovněž kontrola nad šířením střevní infekce a zastavení početního růstu nemocných," řekl Oniščenko podle agentury ITAR-TASS. Rusko prý vyčká, až oficiální úřady na národní nebo evropské úrovni splnění těchto podmínek potvrdí.   Nebezpečná nákaza bakterií E.coli si prozatím vyžádala 18 obětí, z toho 17 v Německu a jednu ve Švédsku. V drtivé většině případů jsou oběťmi ženy. Onemocnělo ale už více než 1500 lidí v osmi zemích EU. Nákaza se nevyhnula ani České republice. Pátrání po zdroji nákazy je zatím neúspěšné a odborníci neočekávají, že by nebezpečí brzy pominulo.   Oniščenko řekl, že jeho úřad o zákazu dovozu již informoval ruskou celní správu. Nařídil také, aby zelenina původem z Evropské unie byla z pultů ruských prodejen okamžitě stažena. Spotřebitelům pak doporučil, aby dávali pozor na to, co jedí, a aby upřednostňovali zeleninu od domácích dodavatelů.   "Zavádíme ten zákaz, protože situace se během jednoho měsíce nedostala pod kontrolu. Nejsou známy zdroje infekce ani faktory, které přispívají k jejímu šíření," řekl Oniščenko, jehož citovala agentura RIA. "Situace se v posledních dnech výrazně zhoršila, proto jsme nuceni zavést tato nepopulární opatření," dodal.   Berlínský institut Roberta Kocha (RKI) ve středu informoval, že se objevilo 365 nových případů nákazy. Asi čtvrtina jich je spojena s vážnými komplikacemi, neboť u nich byla zjištěna přítomnost jiného toxického typu bakterie. Činitelé EU také uvedli, že tři případy se objevily ve Spojených státech.   Nákaza má citelné ekonomické dopady na producenty zeleniny, jejichž zboží se stává neprodejným; těmito potížemi se už zabývají orgány Evropské unie. Čeští potravináři nevylučují, že aféra by v českých podmínkách mohla paradoxně pomoci domácím zemědělcům.   Oniščenko řekl, že smrtelné případy způsobené nákazou E.coli jasně dokládají, že tolik vychvalovaná sanitární legislativa EU, kterou má Rusko údajně také zavést, ve skutečnosti nefunguje.   rv spr jw mha hej  