 Studie: Stavební spoření by posílilo stabilitu penzijního systému  Praha 20. ledna (ČTK) - Stabilitu penzijního systému je možné posílit zapojením stavebního spoření. Stavební spoření je totiž bezpečnější než fondy, infrastruktura celého systému je již vybudovaná a navíc by se nemusela měnit. Vyplývá to ze studie Next Finance, kterou na dnešní tiskové konferenci Českomoravské stavební spořitelny prezentoval ekonom Vladimír Pikora. Podmínkou podle něj je ovšem, že stát bude podporovat stavební spoření stejně jako penzijní připojištění.   "Stavební spoření jako produkt nekončí a má stále možnost mít místo v rámci penzijní reformy. Rizika pro ekonomiku, pro střadatele i pro veřejné finance by byla více diverzifikována a náklady na přechod ze stávajícího systému by nebyly vyšší," uvedl Pikora.   Stavební spořitelny by se do systému penzijního připojištění mohly zapojit několika způsoby. Lidé by nadále spořili jako dosud. Na konci spoření by pak celou částku vložili do jiného produktu finančních trhů jako vklad. Další možností je, že by lidé spoření využili k pořízení vlastní nemovitosti, v níž by sami bydleli. "Odstranilo by se tak riziko, že by jako důchodci neměli na nájem, přičemž zabezpečení v důchodu by jim stačily prostředky získané z jiných pilířů penzijního systému," uvedl Pikora   Stavební spoření jako produkt by mohlo být také podle něj pozměněno. Prodloužila by se spořící fáze, která je nyní šest let, a po jejím ukončení by klient dostával po určitou dobu rentu čerpanou z naspořených peněz. Zbylé prostředky na účtu by přitom byly nadále zhodnocovány.   Lidé přitom stavební spoření považují za produkt zajišťující na stáří již nyní. Podle průzkumu agentury AVVM z loňského května 58 procent účastníků stavebního spoření považuje tento produkt za nejvýhodnější nástroj zabezpečení na stáří.   sos vju  