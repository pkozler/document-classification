 FAZ: Německá komise navrhuje odklon od jádra do roku 2021  Rozšířili jsme o 4. a 5. odstavec s dalšími doporučeními komise.   --------------------    Berlín 11. května (zpravodaj ČTK) - Německo může opustit jadernou energetiku do roku 2021. V návrhu své závěrečné zprávy pro německou vládu to podle dnešního vydání listu Frankfurter Allgemeine Zeitung (FAZ) uvádí expertní komise sestavená po jaderné katastrofě v japonské Fukušimě. Komise současně doporučuje neobnovovat provoz v osmi atomových elektrárnách, které kabinet kancléřky Angely Merkelové nařídil po japonském neštěstí dočasně odpojit.   Takzvaná etická komise má své závěry představit na konci května. FAZ má k dispozici návrh závěrečné zprávy, v němž skupina expertů pod vedením bývalého ministra životního prostředí Klause Töpfera označuje rok 2021 za datum, kdy bude možný definitivní odklon země od jádra. Odůvodňují to mimo jiné existencí alternativních zdrojů energie, "které obecně představují menší rizika". Doporučuje především výstavbu plynových elektráren.   Komise nevylučuje ani rychlejší konečné opuštění jaderné energetiky. K tomu je ale podle ní třeba tento proces pravidelně a transparentně přezkoumávat a zohledňovat při něm kritéria, jako je vývoj cen, množství elektřiny na trhu, emise oxidu uhličitého (CO2) nebo dovoz. Ke kontrole tohoto procesu navrhuje vytvořit speciální instituce typu parlamentního pověřence pro energetickou změnu a národního fóra pro energetickou změnu.   Töpferova komise se také zabývala otázkou skladování jaderného paliva. Nalezení shody ve společnosti o konečném úložišti podle ní bude "také záviset na určení definitivního termínu uzavření jaderných elektráren". Experti nicméně doporučují skladovat toto palivo tak, aby mohlo být opětovně vyjmuto, což podle nich poskytne prostor pro hledání konečného úložiště. Trvají současně na tom, že vyhořelé články pocházející z Německa musí být uskladněny zase v Německu.   Energetická změna by se podle komise neměla dotknout cílů berlínské vlády na snížení emisí CO2 o 40 procent do roku 2020 a do poloviny tohoto století o 80 procent. Navrhuje proto mimo jiné vypracovat program energetické efektivity, který by se týkal domácích spotřebičů nebo budov.   Německá vláda se po fukušimské katastrofě rozhodla změnit své energetické plány, pozastavila na tři měsíce platnost loňského prodloužení životnosti všech 17 jaderných elektráren v zemi a na stejnou dobu nařídila uzavřít sedm nejstarších bloků. Do provozu nemá být v tomto období uveden ani již dříve odstavený reaktor v severoněmeckém Krümmelu. Právě těchto osm elektráren by podle názoru etické komise nemělo už být znovu zapojováno.   Kancléřka Merkelová plánuje, že na základě doporučení této komise a závěrů expertní skupiny prověřující bezpečnost německých atomových elektráren a po poradách se zemskými premiéry a představiteli opozice stanoví konečný termín, dokdy by se Německo mělo vzdát jádra. Zákonodárci by se novelou energetického zákona s tímto datem měli pravděpodobně zabývat v červenci.   fln dvd  