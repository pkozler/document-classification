 Liberecký kraj chystá spojení krajské karty se studentskou ISIC  Liberec 12. ledna (ČTK) - Liberecký kraj připravuje ve spolupráci s vydavatelem čipových karet společností Liberecká IS a vydavatelem mezinárodních průkazů ISIC multifunkční kartu, která je určena studentům od 15 do 26 let. Nová karta v sobě spojí libereckou krajskou kartu opuscard a studentskou kartu ISIC. Novináře o tom dnes informoval Jiří Hruboň z Liberecké IS.   Samotná karta ISIC přijde v on-line prodeji na 300 korun, krajská na 140. Multifunkční kartu studenti pořídí za 290 korun. Liberecká IS už začala jednat se středními školami, které by v budoucnu měly karty vydávat a také je samy využívat. Už dnes některé školy používají krajskou kartu v běžném provozu třeba ke vstupu do budovy nebo ve školních jídelnách.   Spojením s kartou ISIC získají studenti škol také mezinárodní studentský průkaz, který platí ve 124 zemích světa a nabízí tisíce slev a dalších výhod v Česku i ve světě. Krajská karta má platnost pět let, ta studentská pouze rok, pak je třeba licenci obnovit. Neznamená to ale kartu vyměnit, stačí jen dokoupit licenci na další rok.   Systém opuscard přitom akceptuje i ISIC karty, které vydává třeba liberecká univerzita, za registraci v systému zaplatí držitel 90 korun a může pak svůj studentský průkaz využívat v rámci integrovaného dopravního tarifu IDOL k cestování po celém kraji a také jako čtenářský průkaz v krajské knihovně. V tomto případě ale nemůže student využít krajský Benefit program, který zajišťuje slevy na 250 místech v kraji včetně hotelů a penzionů, restaurací, u prodejců i ve sportovních a kulturních zařízeních.   "Nové kombinované karty by měly být k dispozici už v prvním čtvrtletí letošního roku," řekl Hruboň. Liberecká IS se snaží novinku připravit tak, aby ji mohly využít i školy, které už pět let využívají původně libereckou městskou kartu. Platnost těchto čipových karet po pěti letech končí a bude je nutné vyměnit, studenti by měli mít možnost nahradit je právě multifunkční kartou. Výměna letos podle odhadů čeká držitele zhruba 50.000 karet vydaných v roce 2006. Celkem jich do současnosti bylo podle Hruboně vydáno zhruba 110.000.   Projekt čipové karty vznikl ve stotisícovém Liberci koncem roku 2005 a první městské karty byly vydány v dubnu 2006. Od poloviny roku pak začal karty akceptovat Dopravní podnik města Liberce, kde nahradily průkazky s předplatným a později začaly sloužit i jako takzvaná elektronická peněženka. Postupně karty nahradily čtenářský průkaz liberecké knihovny, řada zaměstnavatelů a škol je využívá jako žákovský, studentský či stravovací průkaz. Firmy na kartu poskytují slevy v rámci programu Benefit. Zavedení karty stálo 20 milionů korun. Na úspěšný projekt navázala v roce 2008 krajská karta opuscard, která možnosti městské karty rozšířila na celé území kraje.   ivc vju  