 Čína bude dál kupovat španělské dluhopisy; podpoří i byznys  --------------------    Ke zpravodajství: FOTO/aktuality   --------------------    Madrid/Peking 5. ledna (ČTK) - Čína podpoří Španělsko v jeho boji s finanční krizí a slíbila Madridu, že bude pokračovat v nákupech dluhopisů španělské vlády. Řekl to místopředseda čínské vlády Li Kche-čchiang, který je na návštěvě Španělska a který postupně navštíví i další evropské země. Čína ve Španělsku také podepsala více než desítku obchodních smluv, které by měly španělskou ekonomiku rovněž podpořit.   Komentáře vysokého čínského představitele dnes zveřejnilo Ministerstvo zahraničních věcí Španělska. Postoj místopředsedy čínské vlády ukazuje, že Čína je ochotna pomoci dalším zemím eurozóny. Podobnou vstřícnost už totiž Čína dříve ukázala i směrem k Portugalsku.   "Čína je dlouhodobým a zodpovědným investorem na trhu španělských dluhopisů," řekl Li, který ve Španělsku jednal s ministryní hospodářství a financí Elenou Salgadovou. "Investice do španělských dluhopisů Čína neomezuje, ale naopak zvyšuje. Čína bude situaci na trhu sledovat a nadále nakupovat," dodal čínský představitel.   Španělsko se kvůli vysokému zadlužení dostalo pod zvýšený tlak a na trhu se nyní spekuluje, že by Madrid mohl požádat o mezinárodní pomoc, podobně jako to loni učinilo Řecko a Irsko. Stejné spekulace kolují o Portugalsku, obě země ale shodně tvrdí, že pomoc nepotřebují.   spr mha  