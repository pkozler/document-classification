 Gastronomické "mapovníky" mají pomoci nesmělým hostům  --------------------    Ke zpravodajství: ilustrační FOTO ve Fotobance  ID foto: F200911280413701, F200908220479001   --------------------    Praha 13. ledna (ČTK) - Pomoc nesmělým návštěvníkům restaurací nabízí nový projekt Mapovník, které dnes spustil gastronomický web  www.scuk.cz . Prostřednictvím speciálních kartiček mohou zájemci ohodnotit obsluhu, prostředí a kvalitu jídla. Všechny tipy na kvalitní podniky pak prověří hodnotitelé Scuku, kteří své poznatky zveřejňují na kulinářské mapě portálu.   "Vím moc dobře, kolik lidí by rádo řeklo obsluze svůj názor a nakonec to neudělají - jdou domů a jsou naštvaní sami na sebe. Přitom kdyby se čeští hosté naučili říct jasně, co se jim líbilo a co ne, možná by šla gastronomie rychleji nahoru," říká iniciátor nového projektu Martin Kuciel. Podle jeho slov se hosté s pomocí tzv. mapovníků "budou více ozývat a k provozovatelům se dostane přímá zpětná vazba".   Kartičky, které obsahují symboly podobné jako ve francouzskému gastronomickém průvodci Michelin, si mohou zájemci bezplatně vyzvednout v kamenných prodejnách nákupní galerie Mall.cz, která je partnerem Scuku. K dispozici jsou v Praze, Brně a Ostravě.   Podle představ organizátorů této ankety host nechá vyplněnou "vizitku" na stole tak, aby ji obsluha nepřehlédla. "Možná jí tak uděláte radost a příště na vás bude ještě hodnější. Anebo vaši stížnost doručí až do kuchyně, kde se šéfkuchař konečně začne aspoň trochu snažit," radí potenciálním účastníkům projektu.   Své poznatky mohou konzumenti sdělit také provozovatelům Scuku. Když takto zmapují 20 restaurací, mohou vyhrát i některou z "jedlých cen".   Gastronomický web se snaží usnadnit zájemcům o dobré jídlo hledat kvalitní podniky. Na svých stránkách upozorňuje na kavárny, cukrárny, řeznictví, zelinářství, lahůdky či vinotéky, které podle názoru dobrovolných hodnotitelů stojí za pozornost. Nabízí také gastronomickou mapu Česká republiky, která je podle protagonistů projektu nezávislým průvodcem po místech, kde se dobře jí a nakupuje.   Hodnotit restaurace mohou zájemci také v dalším českém projektu Maurerův výběr Grand Restaurant. Ten každý rok vyhlašuje žebříček restaurací podle hodnocení laiků i odborníků.   ač dr        