 Nečas pro HN: Vláda financování sportu namísto Sazky nezajistí  Praha 14. ledna (ČTK) - Premiér Petr Nečas (ODS) vyloučil, že by vláda zajistila financování českého sportu namísto největší tuzemské loterijní společnosti Sazka, která v současné době čelí finančním problémům. Řekl to v rozhovoru pro dnešní Hospodářské noviny. Uvedl také, že za současné dění v Sazce mohou sportovní svazy, které jsou jejími akcionáři. Premiér vývoj v Sazce i boj o její možné převzetí sleduje, protože to podle něho vyžaduje ochrana ekonomických zájmů státu.   Podle Nečase státní rozpočet nemá na podporu sportu žádné prostředky. "Představa, že plynule nastoupí stát a vynahradí sportovním svazům to, co svou vlastní činností při výkonu akcionářských práv v Sazce způsobily, není z reálného světa," prohlásil Nečas.   Připustil, že na vládu zřejmě kvůli tomu vznikne velký tlak. Stát se prý ale zachová jako v případě lyžařského šampionátu v Liberci. "O zisk se nedělí, ale o ztráty se chtějí se státem dělit. To opravdu nejde a vláda bude neústupná," řekl Nečas.   Premiér dění kolem Sazky sleduje, podle něj je to záležitost, kterou z hlediska ochrany ekonomických zájmů České republiky nelze opomenout. Stát však do tohoto případu zasáhnout nemůže. "Z právního hlediska jde o soukromou firmu, která má své akcionáře, a platí pro ni úplně stejné podmínky jako pro kteroukoli jinou právnickou osobu v této zemi," upozornil.   Za současnými problémy Sazky podle něj stojí řada riskantních rozhodnutí, která byla postavena spíše na "zbožném přání než na reálném podnikatelském záměru". Primárně ale nesou zodpovědnost akcionáři.   "V tomto jsem zcela nemilosrdný. Odpovídají za chod společnosti a není žádný důvod pro shovívavé jednání," řekl Nečas. Připomněl, že nynější dění má dopad na širší skupinu lidí, například na sportovce sdružené ve sportovních svazech a na financování mládežnického sportu.   Sazka v současnosti čelí finančním problémům kvůli splácení výstavby pražské O2 areny. ČSTV je s téměř 68 procenty jejím největším akcionářem. Akcionáři Sazky dostali tři oficiální nabídky na řešení zadlužení firmy, výkonný výbor Českého svazu tělesné výchovy však ve středu nedoporučil přijmout nabídky, které jakkoliv mění vlastnickou strukturu společnosti. Ministr školství, mládeže a tělovýchovy Josef Dobeš toto rozhodnutí ostře kritizoval.   Podle HN aktuální dění kolem Sazky bedlivě sleduje i Bezpečnostní informační služba (BIS). Pracovníci civilní kontrarozvědky se prý zajímají především o původ peněz, jimiž mají být financovány nabídky jednotlivých zájemců o řešení situace v Sazce.   vit        