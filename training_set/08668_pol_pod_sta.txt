 V Liberci přibývá námitek proti návrhu nového územního plánu  Upřesnili počet podaných námitek k územnímu plánu v 1. odstavci   --------------------    Liberec 16. května (ČTK) - V Liberci přibývá námitek proti návrhu nového územního plánu města. Zatím se jich sešlo přes 360, řekl dnes ČTK mluvčí magistrátu Pavel Chmelík. Lidem se nelíbí zejména plánovaná zástavba zelených ploch nebo možnost výstavby rodinných domů v zahrádkářských koloniích. Podpisy pod námitku sbírají třeba kynologové v Pavlovicích na jejichž cvičišti počítá územní plán s výstavbou bytových domů, pod námitku zahrádkářů z osady pod Hokejkou, kde se také počítá s výstavbou, se podepsalo 512 lidí. Protesty na podporu své námitky chystají obyvatelé z okolí botanické zahrady kvůli chystané zástavbě tamního parčíku.   Současný územní plán Liberce je z roku 2002 a jeho platnost končí v roce 2015. Do té doby musí radnice připravit nový územní plán podle nového stavebního zákona, který bude zároveň řešit rozvoj města v příštích 20 až 30 letech. "Liberec má ale na rozdíl od jiných měst podobné velikosti omezené možnosti rozvoje," řekl ČTK spoluautor návrhu architekt Jiří Plašil z projektového ateliéru společnosti SAUL. Námitky a připomínky k návrhu územního plánu mohou lidé podávat až do 27. května.   "O výstavbě v zahrádkářských koloniích se diskutovalo i na veřejných besedách, budeme se snažit vyjít lidem vstříc a dohodnou se s nimi," řekl ČTK ekonomický náměstek primátorky Jiří Šolc (Liberec občanům). Zahrádkáři se obávají toho, že pokud bude možné v zahrádkách stavět, může se objevit spekulant nebo developer, který začne pozemky od starých lidí vykupovat a ostatní vydírat. Už dnes ale leží na radnici desítky žádostí majitelů zahrádek o výstavbu rodinného domu a v některých koloniích už domy stojí.   Stotisícový Liberec je ohraničen Jizerskými horami a Ještědským hřbetem. Jde o zalesněné lokality, které jsou chráněné a nelze je zastavět. Omezená je i možnost zástavby kvalitní zemědělské půdy. Liberec je navíc podle Plašila unikátní zelenými pásy, které z horských pásem vybíhají a rozdělují zástavbu ve městě. "Tuto zeleň chceme rozhodně zachovat a zástavbu tam povolovat co nejméně," dodal architekt.   Návrh nového územního plánu Liberce počítá v příštích letech s dalším rozvojem krajského města, počet jeho obyvatel by se měl podle odhadů zvýšit ze současných zhruba 100.000 na 106.000 lidí a výhledově možná na 120.000. Ve městě by proto mělo v příštích letech vyrůst kolem 11.000 nových bytů, řada projektů je už schválena, kvůli krizi se ale jejich realizace zastavila.   ivc jpt  