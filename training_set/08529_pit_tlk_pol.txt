 Venezuelu a Kubu prý již brzy propojí optický kabel  Caracas 19. ledna (ČTK) - Výrazné zlepšení telefonních a internetových služeb by Kubáncům mělo zajistit propojení jejich země s Venezuelou pomocí vláken optického kabelu. Specializovaná loď je již dovezla do Venezuely, s jejich pokládáním na mořské dno by se mělo začít v nejbližších dnech, oznámila to dnes agentura AP s odvoláním na oficiální zdroje.   "Uživatelé (na Kubě) budou mít mnohem lepší zážitek, než mají dnes," uvedl v telefonním interview podle AP José Ignacio Quintero, jeden z hlavních organizátorů tohoto projektu z americko-francouzské firmy Alcatel-Lucent. Plánované spojení bude podle něj znamenat, že volající z Kuby nebo z Venezuely na Kubu již nebudou muset čekat na dostupnou linku jako doposud.   Specializovaná loď Île de Batz vezla vlákna z francouzského přístavu Calais a do Venezuely dorazila v neděli. Kabel o délce asi 1600 kilometrů spojující venezuelské město Camuri a Siboney na východě Kuby by měl být podle Quintera v provozu od července. Jeho maximální kapacita by měla být kolem 80 milionů současně probíhajících telefonních rozhovorů, ačkoliv část pásma bude sloužit i pro internetová spojení.   Kuba je podle AP jediný stát západní polokoule, který není doposud s okolním světem propojen optickými vlákny. Místo toho spoléhal na pomalé a drahé satelitní spojení kvůli obchodnímu embargu uvalenému americkou vládou.   Venezuelský prezident Hugo Chávez, věrný podporovatel kubánské komunistické vlády, podle AP uvedl, že má v plánu zúčastnit se slavnostního zahájení tohoto projektu. V sobotním projevu Chávez nazval toto telekomunikační propojení krokem k větší nezávislosti a odsoudil vládu USA za sankce proti "ostrovu svobody".   Kabel získal přezdívku ALBA 1 po alternativním bloku (Alternativa Bolivariana para las Américas), který zahrnuje Venezuelu, Kubu a jejich další levicově orientované spojence.   Celý projekt by měl podle kubánských odhadů vyjít asi na 70 milionů dolarů (asi 1,4 miliardy korun). Poté, co bude kabel zaveden na Kubu, plánuje se jeho rozšíření na Jamajku.   hro vju  