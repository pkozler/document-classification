 Českobudějovičtí radní provedli změny ve vedení společností města  České Budějovice 27. ledna (ČTK) - Českobudějovičtí radní provedli personální a organizační změny v orgánech obchodních společností s majetkovou účastí města. V dozorčí radě lesů a rybníků města je ode dneška namísto sedmi pět členů, stejně tak klesl počet lidí v představenstvu dopravního podniku. V teplárně bude zástupce města na valné hromadě 22. února prosazovat do představenstva poprvé v historii zastoupení všech politických stran, které byly zvoleny do zastupitelstva, včetně KSČM. Novinářům to dnes řekl primátor Juraj Thoma (OPB).   Jedním z hlavních úkolů nově zvolených orgánů v dopravním podniku a v teplárně bude podle primátora zadání forenzních auditů. Mají přispět ke snížení provozních nákladů obou společností. Thoma připomněl, že poslední audit v dopravním podniku vedl ke snížení počtu administrativních zaměstnanců o tři desítky.   "V teplárně i v dopravním podniku by se měly dozorčí rady zaměřit na nalezení nějakého jiného systému a způsobu řízení společnosti z hlediska ekonomických vztahů a způsobů zadávání služeb, které by rovněž vedly ke snížení nákladů na provoz obou společností," uvedl Thoma.   Personální změny schválila také valná hromada Správy domů s.r.o. U zbývajících společností, kterými jsou Letiště České Budějovice a.s. a .A.S.A. České Budějovice, s.r.o., kde je město vlastníkem 50 a 25 procent akcií, bude uplatňovat změnu zástupců v orgánech společností až na řádných valných hromadách, které se musí uskutečnit do 30. června.   mi snm  