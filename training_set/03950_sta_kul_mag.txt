 Před rokem byla v Dubaji otevřena nejvyšší stavba světa  --------------------    Ke zpravodajství: FOTO ve Fotobance  ID foto: P201004270595501, F201001050020401, P201001040660001, F201001050013301   --------------------    Dubaj/Praha 3. ledna (ČTK) - Před rokem byla 4. ledna v Dubaji oficiálně otevřena nejvyšší stavba světa - 828 metrů vysoký mrakodrap Burdž Chalífa. Mrakodrap má 200 pater (z toho jich je zhruba 165 obyvatelných) a jeho základy jsou v hloubce 50 metrů. Při stavbě se spotřebovalo 330.000 metrů kubických betonu a 39.000 tun oceli a pracovalo zde až 12.000 lidí. Vnější plášť budovy se skládá z reflexního skla, hliníku, ocelových panelů a trubkovitých žeber.   Věž, která je 14krát vyšší než pražská Petřínská rozhledna, se začala stavět v září 2004. Pro realitní firmu Emaar Properties ji realizovala stavební pobočka jihokorejského konglomerátu Samsung. Náklady na stavbu dosáhly 1,5 miliardy USD (zhruba 27,4 miliardy Kč).   Celková výška není jediným rekordem mrakodrapu. Budova má i nejvíce pater, nejvýše položené obydlené patro, bazén, restauraci a fontánu a nejvyšší výtah a také nejvýše položenou vyhlídkovou plošinu, která se nachází na 124. poschodí. Je rovněž nejvyšší stavbou vůbec, když překonala i televizní stožár v Severní Dakotě, který měří necelých 629 metrů.   Při návrhu budovy se architekti nechali inspirovat květinou Hymenocallis, jejíž členitý květ připomíná orchidej. Půdorys budovy připomíná rozvinutou korunku tohoto voňavého květu, který se pěstuje hojně nejen v Dubaji, ale také v Indii.   tom sat  