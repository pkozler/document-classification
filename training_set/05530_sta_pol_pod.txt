 Obce z Plzeňska požadují po státu zrušit blokaci na prodej bytů  --------------------    Ke zpravodajství: AUDIO   --------------------    Plzeň 13. ledna (ČTK) - Sdružení měst a obcí Plzeňského kraje (SMOPK) požaduje zrušit dvacetiletou blokaci prodeje nájemních bytů, na něž získaly radnice v letech 1998 až 2004 státní dotaci. Oslovilo poslance, Státní fond rozvoje bydlení (SFRB) a ministerstvo pro místní rozvoj (MMR). Důvodem jsou trvalé stížnosti nájemníků a fakt, že do obecních kas by v době krize přiteklo více peněz. ČTK to řekl předseda sdružení Jaroslav Perlík. SFRB i MMR se tomuto kroku nebrání a zpracovaly už v tomto smyslu návrh novely vládního nařízení.   "Už se o to snažíme dlouho, je to opravdu nesmysl. Navíc v té současné situaci měst a obcí, kdy dojde k poklesu příjmů z rozpočtového určení daní i na výkon státní správy, by jim finančně pomohlo, kdyby ta blokace byla zrušená nebo alespoň snížená na deset let. Byty by pak mohly prodat občanům, kteří o ně mají zájem," dodal Perlík.   V Plzeňském kraji se blokace prodeje týká tisíců bytů. Podle místopředsedy SMOPK Petra Náhlíka byl smysl dotací naplněn a dnes je bytový trh nasycen. Obce se do toho tehdy pustily, aby se trh rozhýbal, a poté už nastoupili privátní developeři. Radnicím to pomůže hlavně systémově, protože pak budou nastaveny jasné vlastnické vztahy, dodal.   "Vidím to jako reálné. Ministerstvo už loni zpracovalo návrh novely nařízení vlády," řekl ředitel SFRB Jan Wagner. Kvůli připomínkám Úřadu pro ochranu hospodářské soutěže (ÚOHS) a následným jednáním o nájmech byl ale návrh zmražen. "Je vůle pokračovat. Bude ale nutné najít shodu mezi všemi resorty," dodal. Nejvíce se brání antimonopolní úřad, který to chápe jako nepřípustnou podporu v EU. Podle fondu takové riziko nehrozí, obce by ale zřejmě musely vrátit státu poměrnou část dotace.   Podobné dvacetileté blokace byly podle Náhlíka zrušeny u kotelen a výměníkových stanic, které se budovaly s dotací ministerstva životního prostředí. Byty poté mohly obce odprodat.   SFRB poskytl dotace na klasické nájemní byty i na byty, které nájemníci ve vytvořeném družstvu s městem po 20 let splácejí. "Nejvíce si stěžují na to, že s byty nemohou disponovat. Radnice jim těžko vysvětlují, že s tím nemohou nic dělat. Pokud bychom podmínky nesplnili, museli bychom vracet dotaci i penále," řekl starosta Dobřan Marek Sýkora. Občané, kteří by chtěli byty koupit do svého vlastnictví, by museli zbytek splátek, který jim zbývá do 20 let, uhradit jednorázově. "Na to jim dneska libovolná banka bez problémů půjčí," dodal Náhlík.   Zajímavé výsledky podle něj vyjdou ze sčítání obyvatel, když se porovná počet obyvatel na byt v roce 1991, 2001 a 2011. "Budou to diametrálně odlišná čísla. Například v Plzni bylo 3,5 obyvatele na byt a dnes je asi 2,2, takže trh je nasycen," dodal.   Václav Prokš dvd  