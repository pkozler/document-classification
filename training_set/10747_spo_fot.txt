 Wilfried: Sparta je moje krev, ale přišel čas na novou výzvu  Praha 31. ledna (ČTK) - Za velmi těžké označil bývalý fotbalista Sparty Bony Wilfried své rozhodnutí odejít do nizozemského Arnhemu. V novém působišti dnes absolvoval zdravotní prohlídku, podepsal smlouvu, prohlédl si stadion a v úterý ho čeká první trénink. Na ofenzivní nizozemský fotbal se hodně těší, zároveň ho však mrzí, že musel opustit pražský klub, který mu přirostl v srdci. Jednou se prý klidně na Letnou vrátí.   "Byla to hodně těžká volba. Rozhodoval jsem se, jestli jít sem, nebo zůstat ve Spartě. Nebylo to lehké, protože Sparta, to je moje krev, znamená pro mě hodně. Cítil jsem ale, že přišel čas na další výzvu," uvedl Wilfried v rozhovoru pro web Sparty.   Čtrnáctý celek nizozemské ligy získal jednu z největších hvězd české ligy v neděli po náročných jednáních za zhruba 100 milionů korun. "Dnes jsem podepsal smlouvu, podíval se po stadionu a absolvoval zdravotní testy. Sice jsem ještě neměl možnost se setkat s trenérem a spoluhráči, ale to přijde zítra, kdy mě čeká můj první trénink," uvedl autor 22 branek v 59 ligových zápasech v dresu Sparty.   Svými výkony ve Spartě si řekl o pozvánku do reprezentace Pobřeží slonoviny, nyní doufá, že v Arnhemu posune svou kariéru ještě dál. "Věřím, že mi tohle angažmá pomůže, abych se dostal ještě výš. V Nizozemsku se hraje dost rychlý a atraktivní fotbal se spoustou gólů, takže se vážně těším," řekl.   Věří, že sparťanští fanoušci jeho rozhodnutí pochopí. "Strašně moc bych byl nerad, kdyby na mě byli fanoušci naštvaní, že odcházím. Musí pochopit, že to rozhodování nebylo lehké pro Spartu, ale i pro mě. Sparta mi dala možnost začít svoji kariéru, poskytla mi ty nejlepší podmínky pro to, abych se zlepšoval. Tohle je ale pro mě velká šance."   Na Spartu prý nezapomene. "Nejvíce vzpomínat budu asi na titul, to byla paráda. Ale nezapomenu na nic. Mám na Spartě spoustu kamarádů, měli jsme dobrou partu," řekl s tím, že si umí představit, že se jednou vrátí. "Zažil jsem ve Spartě nádherné časy, a když budu mít jednou možnost jí to splatit, rád se zase vrátím. Pokud mě tedy bude chtít," dodal.   svd ura  