 Ve Zlínském kraji prosincová nezaměstnanost vzrostla na 10,7 pct  --------------------    Ke zpravodajství: GRAFIKA; AUDIO   --------------------    Zlín 10. ledna (ČTK) - Prosincová míra nezaměstnanosti ve Zlínském kraji významně vzrostla, meziměsíčně o 1,1 procentního bodu. Na konci roku činila 10,7 procenta, o rok dříve to bylo 10,8 procenta. Na konci loňského prosince úřady práce evidovaly 33.386 nezaměstnaných. Z toho dosažitelných uchazečů o zaměstnání, tedy těch, kteří mohou ihned nastoupit do práce, bylo 32.596. Čísla dnes zveřejnilo ministerstvo práce a sociálních věcí.   "Nárůst nezaměstnanosti je poměrně významný. V evidencích úřadů práce přibylo 3364 uchazečů o zaměstnání, což znamená, že se počet uchazečů o zaměstnání zvýšil o 11,2 procenta. Takto velký meziměsíční nárůst jsme v podstatě za dobu existence Zlínského kraje zatím nezaznamenali," řekla dnes ČTK mluvčí zlínského úřadu práce Miriam Majdyšová.   Míra nezaměstnanosti vzrostla v celé zemi, a to z listopadových 8,6 procenta na prosincových 9,6. Celkový počet uchazečů o zaměstnání znovu vzrostl na 561.551, což je o 54.911 víc než na konci listopadu. Dále klesl počet volných pracovních míst.   slu sap  