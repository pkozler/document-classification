 Plzeň chce za desítky milionů revitalizovat Jiráskovo náměstí  --------------------    Ke zpravodajství: AUDIO   --------------------    Plzeň 13. května (ČTK) - Plzeňský městský obvod Slovany se chce pokusit získat dotaci na revitalizaci Jiráskova náměstí. První etapa úpravy náměstí, jemuž dominuje velké množství zeleně, by mělo přijít na zhruba 40 milionů korun, z toho magistrát by přispěl v letech 2013 a 2014 na první etapu až 15 miliony korun, řekl dnes novinářům primátorův náměstek Martin Zrzavecký (ČSSD). Radnice se pokusí získat dotaci od nadace Proměny, jež obnovy parků podporuje.   Slovany se dlouhodobě snaží zrekonstruovat Jiráskovo náměstí do podoby odpovídající současným potřebám obyvatel. Dlouhá léta byla připravena k realizaci stavba podle návrhu vzešlého z architektonické soutěže ze druhé poloviny 90. let. Nejblíže zahájení revitalizace bylo město v roce 2002, ale připravené peníze se nakonec použily na odstranění následků povodně.   Projekt zahrne revitalizaci parkových ploch na náměstí ve dvou částech. Plocha před kostelem by se měla upravit na klasický pobytový park, v místě bývalé točny trolejbusů by vzniklo oplocené dětské hřiště.     Nyní se zpracovává studie předpokládaných úprav a návrh řešení podoby jednotlivých částí, která je nutná jako podklad žádosti o příspěvek. Nadace Proměny je soukromá nezisková organizace, která grantovým způsobem finančně podporuje proměny veřejných prostranství s důrazem na inspirativní a otevřenou městskou krajinu. O příspěvek mohou žádat i městské obvody. Lze jej použít na obnovu či založení městských parků, parkově upravených ploch, veřejně přístupných zahrad a rekreační zeleně ve městě. V Plzeňském kraji získala asi před třemi roky příslib dotace Sušice na revitalizaci říčního ostrova Santos.   Lada Pešková snm  