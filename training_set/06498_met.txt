 Kvůli silnému sněžení se muselo v Číně evakuovat 79.000 lidí  Šanghaj 21. ledna (ČTK) - Silné sněžení a déšť v jihozápadní Číně přiměly k evakuaci více než 79.000 lidí. V oblasti jsou přerušeny dodávky elektřiny, nefunguje telefonní spojení a zablokované jsou i přístupové silnice. Informovala o tom dnes tisková agentura Nová Čína.   Postižena je provincie Chu-nan a autonomní oblast Kuang-si, kde pod vydatnými přívaly sněhu a mrznoucího deště spadl neupřesněný počet domů. ve městě Čchung-čching trpí nedostatkem vody téměř 360.000 lidí poté, co mrazivé počasí poškodilo stovky kilometrů vodovodního potrubí.   Mrazivé počasí už v Číně způsobilo škody odhadované na více než 3,9 miliardy jüanů (kolem 10,5 miliardy korun). Úřady varují, že déšť sníh a led mohou narušit cestovní plány milionů lidí, kteří by chtěli strávit příchod lunárního roku 2. února se svými rodinami.   dk mik  