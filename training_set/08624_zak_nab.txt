 Největšímu zvonu světa v kolínském chrámě upadlo srdce  --------------------    Ke zpravodajství: FOTO ve Fotobance  ID foto: F200911241218601   --------------------    Kolín nad Rýnem (Německo) 6. ledna (ČTK) - Srdce největšího pohyblivého zvonu světa, jenž se nachází v katedrále v německém Kolíně nad Rýnem, se dnes zřítilo a rozbilo. Informují o tom německé servery. Část zvonu svatého Petra se ve slavném kolínském dómu zřítila kolem 9:30 SEČ. Zvon přezdívaný "Tlustý Petr" má představovat symbol míru. Odlit byl v roce 1923 v durynském městě Apolda.   "Tlustý Petr" je největší zavěšený pohyblivý zvon, který se rozeznívá rozhoupáním. Kolos se může pochlubit průměrem 3,24 metru a hmotností 24 tun.   Srdce zvonu dopadlo na zem a rozpadlo se na dvě části. Před 10:00 SEČ přitom mělo jeho zvonění zahájit slavnost Zjevení Páně (epifanii) a uvést tak svátek Tří králů.   K příčině události úřady nesdělily žádné podrobnosti. Podle serveru Focus.de se však jeví jako nejpravděpodobnější únava materiálu na zavěšení. Zraněn při zřícení nikdo nebyl, sdělil kolínskému listu Express probošt chrámu Norbert Feldhoff.   Zvon byl vysvěcen 30. listopadu 1924 jako "německý zvon míru". Jeho předchůdce byl odlit v roce 1873 z hlavní děl ukořistěných francouzské armádě, ale v roce 1918 byl znovu roztaven na válečné účely.   Tehdejší kardinál Karl Joseph Schulte při vysvěcování nového zvonu prohlásil, že má být symbolem "jednoty německého národa a Německé říše a současně symbolem dlouho toužebně očekávaného míru a usmíření mezi národy".   Největší kolínský zvon bije při významných církevních událostech, jako byla návštěva papeže, ale jeho hluboké C provázelo také významné dějinné události, jakými byly konec 2. světové války, pohřeb kancléře Konrada Adenauera nebo znovusjednocení Německa.   "Tlustý Petr" je stále největším zavěšeným pohyblivým zvonem na světě, přestože pro americký Newport byl na přelomu tisíciletí ve Francii odlit zvon o hmotnosti 30 tun. Nenašla se však pro něj dostatečně stabilní zvonice.   Vůbec největším zvonem na světě je  Car Kolokol  z roku 1734 vystavený v moskevském Kremlu. Váží 200 tun a vysoký je šest metrů. Nikdy se však nerozezněl, protože se ještě v odlévárně rozlomil.   Největším českým zvonem je Zikmund ze Svatovítské katedrály v Praze, odlitý v roce 1549. Váží 16,5 tuny a v největším průměru měří 260 centimetrů. V kategorii pohyblivých zvonů mu patří dvaadvacátá příčka na světě.   Jeho srdce puklo několik hodin po skončení voleb do Poslanecké sněmovny v červnu roku 2002. Podle legendy to nemělo věštit nic dobrého. Za dva měsíce Prahu a Čechy postihla nevídaná povodeň.   zdp mik  