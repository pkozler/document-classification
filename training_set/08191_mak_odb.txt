 Na Kubě začalo propouštění 500.000 lidí ze státních podniků  Havana 5. ledna (ČTK) - Kubánské státní podniky propustily první z půl milionu zaměstnanců, o které se mají snížit jejich stavy v rámci rozsáhlé reorganizace hospodářství, jež má snížit státní výdaje. Propouštění začalo v cukerném průmyslu, zemědělství, turistickém průmyslu, zdravotnictví a stavebnictví, citovala agentura AP oficiální kubánský odborářský zdroj. Podle Reuters byly zároveň vydány první z plánovaných 250.000 licencí pro soukromé podnikání, které by mělo přebytečné státní zaměstnance vstřebat.   Propouštění má postihnout desetinu kubánských pracovních sil a má být dokončeno do března.   Španělský list El País v úterý napsal, že v příštích třech letech se chce stát zbavit 1,3 milionu svých zaměstnanců. Citoval přitom nejmenovaného kubánského ekonoma, že opatření jsou "hodná Mezinárodního měnového fondu".   Podle oficiálních odhadů, jak je citoval El País, bude letos definitivně zlikvidováno 146.000 míst ve státním sektoru a dalších 351.000 dosavadních státních zaměstnanců "přejde na nezávislé zaměstnání". V delším výhledu prý chce Kuba dosáhnout toho, aby v roce 2016 pracovala v soukromém sektoru už polovina Kubánců.   "To není nic jednoduchého a bude to předpokládat opravdovou strukturální změnu - a navíc změnu mentality - v zemi, kde ještě do včerejška stát kontroloval 90 procent hospodářství," napsal list.   Uvedl také, že nová opatření vyvolávají značné napětí, i když vláda ujišťuje, že nikdo nezůstane na pospas osudu.   Nynější propouštění je největším přesunem v pracovních vztazích na ostrově od roku 1968, kdy bylo naopak zestátněno 58.000 malých podniků. Teď pracuje v soukromém sektoru jen 591.000 lidí. Většinou jsou to samostatně hospodařící rolníci.   Reuters před časem psal, že propouštěným budou nabídnuta alternativní místa, a pokud žádné nepřijmou, budou pobírat dávky v nezaměstnanosti ve výši 70 procent platu, ale ne déle než tři měsíce.   pz dvd  