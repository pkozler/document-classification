 Socha sv. Anežky Přemyslovny bude senátorům rok připomínat pokoru  --------------------    Ke zpravodajství: FOTO/aktuality   --------------------    Praha 20. července (ČTK) - Za účasti desítek hostů byla dnes v sídle Senátu mezi nádvořími Valdštejnského paláce k 800. výročí narození svaté Anežky odhalena socha této světice z rodu Přemyslovců. Dílo žáků kamenické a sochařské střední školy v Hořicích posvětil pražský arcibiskup Dominik Duka. Socha z hořického pískovce, jejímž autorem je Jan Čížek, bude poblíž vchodu do jednacího sálu, takže senátoři budou procházet kolem svaté Anežky Přemyslovny i již instalované sochy válečníka Albrechta z Valdštejna.   "Neinstalujeme tady sochu svaté Anežky proto, aby nás hlídala, ale abychom si také připomínali, že náš stát stojí tisíc let nejen na lidech moci a válečnících, ale i na světcích," řekl místopředseda Senátu Petr Pithart.   Exministr školství profesor Petr Piťha označil svatou Anežku Přemyslovnu za nadčasovou postavu českých dějin. Připomněl, že stále platí její slova: "Nezájem o celek a hádky sobců ničí mou zemi".   Autorka nápadu instalovat sochu svaté Anežky Přemyslovny ve Valdštejnském paláci, senátorka Miluše Horská, podotkla, že vzhledem ke "stavu nenálady naší společnosti potřebujeme Anežčin příklad".   Svatá Anežka Česká se narodila kolem roku 1211 a zemřela 6. března 1282. O její kanonizaci usilovala už Eliška Přemyslovna a poté i Karel IV., ale teprve roku 1874 byla prohlášena za blahoslavenou. Svatořečení papežem Janem Pavlem II. se uskutečnilo 12. listopadu 1989 v Římě, jen několik dní před začátkem politických změn v tehdejším Československu.   Odhalení sochy je součástí mnoha akcí při příležitosti výročí královské dcery, která se zřekla majetku i nabídek k sňatku s nejmocnějšími muži tehdejší Evropy a namísto toho následovala ideály pokory sv. Františka.   Při příležitosti 800. výročí jejího narození byl vyhlášen Svatoanežský rok. Má ukázat životní dílo i dějinný význam této mimořádné osobnosti české historie. Dosud bylo uspořádáno několik konferencí k tématům spojeným s osobností sv. Anežky. Ministerstvo školství vyhlásilo výtvarnou soutěž a byla vydána poštovní známka s motivem přemyslovské řeholnice.   Součástí oslav budou také koncerty duchovní hudby inspirované odkazem sv. Anežky či mezinárodní vědecká konference. Vrcholem svatoanežského roku bude mše v katedrále sv. Víta, která 12. listopadu připomene svatořečení roku 1989.   Svatoanežský rok bude zakončen výstavou s názvem Svatá Anežka Česká - princezna a řeholnice, která bude zahájena 25. listopadu.   Roman Jireš rot  