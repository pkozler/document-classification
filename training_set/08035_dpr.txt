 Slovensko na mýtném do roku 2012 zřejmě příliš nevydělá  Bratislava 27. ledna (ČTK) - Elektronický výběr mýta Slovensku patrně nepřinese do roku 2012 výrazně vyšší zisky než v minulosti používané dálniční známky pro autobusy a kamiony. Stát totiž provozovateli systému, společnosti SkyToll, v prvních čtyř letech zaplatí podstatnou část dohodnuté ceny za vybudovaní a provoz mýtné infrastruktury. Vyplývá to z údajů, které dnes zveřejnil Skytoll. Firma chce proniknout na český trh v rámci snahy ministerstva dopravy o rozšíření mýtného systému.   Kamiony a autobusy zaplatily loni, v prvním roce fungování mýta, za přejezd po slovenských dálnicích, rychlostních silnicích a vybraných úseků silnic první třídy 141,6 milionu eur (asi 3,4 miliardy Kč). SkyToll by za minulý rok měl inkasovat zhruba 90 milionů eur (2,18 miliardy Kč). Čistý příjem státu tak byl přibližně stejný jako výnos z prodeje známek pro nákladní vozy a autobusy v roce 2009, jenž dosáhl 50,6 milionu eur (1,23 miliardy korun). Osobní vozy nadále používají dálniční známky.   SkyToll uspěl v tendru na vybudování satelitního mýtného systému s nejdražší nabídkou 852 milionů eur (20,6 miliardy Kč) poté, co v soutěži po vyloučení ostatních zájemců zůstal sám. Konečná cena však například kvůli vyššímu zatížení systému ještě stoupne. Stát po protestech dopravců totiž rozčlenil zpoplatněné úseky silnic na kratší části. To v uplynulém roce podle předběžných údajů způsobilo navýšení počtu mýtných transakcí oproti sjednanému objemu o více než pětinu, což umožní SkyTollu požadovat doplatek.   Část dopravců nespokojených s mýtem začátkem loňska blokovala silnice, čímž si vynutila ústupky vlády. Tato opatření podle SkyTollu způsobila výpadek ve výběru mýtného za 13 milionů eur (315 milionů korun). Kabinet kromě úpravy mýtného systému prosadil snížení spotřební daně z nafty jako částečnou kompenzaci za zavedení poplatků za přejezd po silnicích. Dopravci, kteří nadále kritizují mýtné, se ozvali dříve v tomto měsíci a pohrozili zopakováním protestů. Jejich tvrzení, že výběr poplatků nefunguje správně, však SkyToll odmítl. Uvedl, že loni zaznamenal 1320 opodstatněných reklamací, což představuje necelé procento z počtu vozidel zapojených do mýtného.   V Česku provozuje mýtný systém společnost Kapsch. Ten vyžaduje výstavbu mýtných bran, komunikace funguje prostřednictvím mikrovlnné technologie. Ministerstvo dopravy zvažuje, zda se výběr mýta rozšíří i na silnice první třídy nebo další vozovky. Případné zvětšení zpoplatněné sítě vozovek by chtěl využít SkyToll ke vstupu na český trh.   boa vju  