 Po zmizení emisních povolenek z českého účtu EU zastavila obchody  Přeformulovali jsme první a druhý odstavec a titulek po sdělení Evropské komise, doplnili o 6. odstavec s oznámením komise.   --------------------    Praha/Brusel 19. ledna (ČTK) - Evropská komise dnes po zmizení emisních povolenek z účtu českého obchodníka a uzavření českého registru povolenek zastavila většinu transakcí v Systému obchodování s emisemi (ETS). Po zprávě o incidentu v Česku své národní registry uzavřelo Řecko, Estonsko a Polsko a o den dříve už byl kvůli útoků hackerů uzavřen rakouský registr.   Z účtu českého obchodníka s povolenkami Blackstone Global Venture zmizelo 470.000 emisních povolenek, informovala dnes agentura Reuters. Podle zástupce firmy byly povolenky nelegálně převedeny do Estonska. Český registr emisních povolenek OTE byl kvůli tomu uzavřen a operátor ve spolupráci s napadenou firmou záležitost vyšetřuje.   "Považujeme je za ukradené," vyjádřil se ke zmizení povolenek zástupce Blackstone Global Ventures Daniel Butler. "Víme, že nejdříve byly povolenky převedeny do Estonska. Poté žádné další informace nemáme," dodal.   Zmizení povolenek vyšlo najevo den poté, co byl uzavřen rakouský registr obchodování s emisními povolenkami kvůli útoku hackerů. Podle zástupce správy rejstříku emisních povolenek OTE Miroslava Řehoře se neoprávněné manipulace s povolenkami Blackstone Global Ventures podobají problémům rakouského registru.   "Dnes ráno kolem osmé hodiny jsme dostali od držitele účtu reklamaci, že včera (v úterý) na jeho účtu proběhla transakce bez jeho vědomí," sdělil ČTK Řehoř. OTE pak registr uzavřel. "Opravdu došlo k nějakému nestandardnímu zásahu do dat registru. Nyní nelze v registru provádět žádné operace," dodal Řehoř.   Správce registru o problému informoval Evropskou komisi a další zodpovědné orgány. Komise v podvečer sdělila, že většinu obchodů na ETS nejméně do 26. ledna pozastavuje a povoleno bude jen přidělování a odevzdávání povolenek. V systému se obchodují na celoevropské úrovni vládami vydávané povolenky na emise oxidu uhličitého, který podle převládající vědecké teorie přispívá ke globálnímu oteplování. Pokud je producenti emisí nespotřebují, mohou je prodat těm, které potřebují emise zvýšit.   Pracovníci českého registru nyní vyšetřují okolnosti manipulace s povolenkami. "Snažíme se zjistit, jak bylo tu transakci možné provést," řekl Řehoř. Pak bude podle něj nutné systém zabezpečit, aby se problém nemohl opakovat. Registr by tak mohl být mimo provoz několik dní.   Registry povolenek v evropských zemích se staly v minulých měsících terčem několika útoků a krádeží. Rumunský registr například v listopadu zjistil zmizení 1,6 milionu emisních povolenek výrobce cementu Holcim.   hp lko vju mha  