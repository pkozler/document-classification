 Nezvyklá zima zabíjí ve Vietnamu lidi a dobytek  Hanoj 21. ledna (ČTK) - Nezvykle chladné počasí ve Vietnamu zabilo v posledních třech týdnech nejméně sedm lidí a více než 20.000 kusů dobytka. S odvoláním na místní média a úřady to dnes napsala agentura AP.   Lidi zabil mráz, nebo oxid uhelnatý při domácím spalování uhlí, kterým se mnoho obyvatel snaží zahřát. V nemocnicích také skončilo mnoho dětí a starých lidí, kteří trpí převážně dýchacími problémy.   V této asijské zemi, kde bývá v tomto období zpravidla kolem plus 15 stupňů Celsia, klesla teplota až na minus 3,6 stupně Celsia. Meteorologové předvídají, že podobné chladné počasí zde potrvá ještě nejméně další dva týdny.   pek mik  