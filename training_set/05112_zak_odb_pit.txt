 Policie viní muže z podvodu, prý oklamal zájemce o práci v cizině  Zlín 2. května (ČTK) - Policie obvinila jedenatřicetiletého muže ze Zlínska z podvodu při nabízení práce v cizině. O peníze prý připravil tisíce lidí. Hrozí mu pět až deset let vězení. Novinářům to dnes řekl státní zástupce Leo Foltýn. Podle něj kriminalisté vyšetřování kauzy ukončili.   Obviněný údajně připravil o peníze více než 6200 uchazečů o zaměstnání z celé republiky. Muž prý na internetových stránkách za zhruba 2000 korun nabízel, že zajistí práci v zahraničí. Místo toho ale podle policie lidem poslal pouze informační brožury a CD.   Muž údajně páchal trestnou činnost v letech 2007 až 2009. Policisté z celé země v této souvislosti vyslechli asi 4400 svědků, zbylé poškozené se nepodařilo dohledat nebo byli se službami spokojeni. Podle Foltýna má trestní spis přes 70.000 stran, uložen je asi ve 240 šanonech. Jen samotné usnesení o zahájení trestního stíhání má 285 stránek. "Rozsah obžaloby odhaduji na 370 stran," doplnil Foltýn.   Podle policie byly internetové stránky profesionálně udělané, uchazeč o zaměstnání v zahraničí se jim prý takřka nemohl vyhnout. Podezřelý údajně vlastnil sedm domén a jejich zobrazení měl ošetřené tak, že při zadání příslušných slov se lidem jeho stránky ve vyhledávači zobrazily na předním místě. Drtivá většina poškozených přitom uvedla, že inzerci chápala jako nabídku práce v zahraničí, nikoliv pouhé zaslání prospektů.   Nabídky navíc byly atraktivní, muž sliboval například zajištění práce sběrače míčků v USA za 50.000 korun nebo zaměstnání v irském krematoriu dokonce za 80.000 korun měsíčně. Podezřelý kromě Zlína disponoval pobočkami v Praze i v Ostravě, které mu obsluhovali další lidé. Případ vyšetřovala i Česká obchodní inspekce, která muže pokutovala za klamavou reklamu.   Poškození se obraceli i na živnostenský úřad nebo na úřady práce. Podle Foltýna muž na výtky reagoval a snažil se své podnikání "vylepšit". Momentálně je stíhán na svobodě. Policisté již dříve uvedli, že se podařilo zajistit účty podezřelého, na kterých bylo asi 4,5 milionu korun, zajištěna byla také dvě osobní auta v hodnotě 700.000 Kč. Obojí totiž kriminalisté vnímají jako výnos z trestné činnosti.   jav hj  