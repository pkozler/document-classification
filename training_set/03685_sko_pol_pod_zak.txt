 iDnes.cz: Bátora podal trestní oznámení na poslankyni Bohdalovou  Praha 5. května (ČTK) - Ekonomický poradce ministra školství Ladislav Bátora podal na českobudějovickém státním zastupitelství trestní oznámení pro pomluvu na poslankyni a stínovou ministryni školství Vlastu Bohdalovou (ČSSD). Napsal to dnes server iDnes.cz. Podle něj je důvodem to, že poslankyně do stranické tiskové zprávy o Bátorovi napsala, že proslul rasistickými výroky a volal "po dobrovolném přesunu cikánů do země zaslíbené".   "Nejenže jsem nic takového neřekl, natož abych tím proslul," řekl Bátora, který podle webu kvůli stejné věci podal trestní oznámení i na jednoho z blogerů a na novináře Karla Hvížďalu.   Bohdalová serveru řekla, že zmíněné informace brala z citací tisku. Na otázku, jestli se obává trestního oznámení, odpověděla: "To by mě tady museli vydat." Jako poslankyně má totiž imunitu.   Bátora má ministru Josefu Dobešovi (VV) pomoct s optimalizací ekonomického fungování úřadu. Proti jeho působení na ministerstvu se ale vyslovili někteří politici a neziskové organizace.   Bátora v roce 2006 kandidoval za extremistickou Národní stranu, která o tři roky později před volbami do Evropského parlamentu vzbudila skandál spiskem Konečné řešení otázky cikánské a navrhovala v něm přesun Romů. Bátora už v eurovolbách za Národní stranu nekandidoval, nyní se angažuje v euroskeptickém uskupení D.O.S.T.   Podle informací ČTK se Bátora před lety zúčastnil neveřejné přednášky o "českém protižidovství", kterou pořádala ultranacionalistická Vlastenecká fronta (VF) a na které se objevila řada známých tváří české krajní pravice. Včetně lidí, kteří podle policie i odborníků patří mezi neonacisty. Bátora účast na přednáškách VF nepopřel, naopak uvedl, že na několika sám vystupoval.   ktp pba  