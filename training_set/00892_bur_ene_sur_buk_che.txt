 Ropa mírně zlevňuje, pomáhá zpráva o růstu těžby v zemích OPEC  Londýn 18. ledna (ČTK) - Ceny ropy na světových trzích se během dnešního obchodování snižovaly. K jejich poklesu mimo jiné přispěla zpráva Mezinárodní agentury pro energii (IEA). Ta uvedla, že členové Organizace zemí vyvážejících ropu (OPEC) začali po růstu cen potichu zvyšovat těžbu, i když kartel navenek svůj postoj prezentoval tak, že ve světě jsou zásoby ropy dostatečné a těžbu není třeba zvyšovat.   Kolem 16:30 se nejbližší termínový kontrakt na severomořskou ropu Brent prodával za zhruba 96,80 USD a proti předchozímu závěru v New Yorku se jeho cena snížila o méně než jedno procento. Na konci minulého týdne Brent vystoupil až na 99,20 USD a byl nejdražší od října 2008. Barel americké lehké ropy West Texas Intermediate (WTI) dnes zlevnil v podobném rozsahu a pohyboval se kolem 91,80 USD.   IEA, která skupině vyspělých zemí včetně České republiky radí v oblasti energetiky, ve své nejnovější zprávě uvedla, že někteří členové kartelu OPEC patrně už přistoupili ke zvýšení těžby. Kartel tak zřejmě objem těžby v tichosti zvyšuje a oficiálně prohlašuje, že těžbu zvyšovat není třeba. V minulosti se takto OPEC choval už víckrát.   Zpráva energetické organizace ale celkově vyzněla tak, že cena ropy má před sebou patrně další růst. Agentura totiž zvýšila odhad růstu poptávky po ropě na letošní rok, i když nadále předpokládá, že růst nebude tak silný jako v loňském roce. Loni se totiž poptávka po ropě zvyšovala spolu s oživením globální ekonomiky, a to z nízké srovnávací základny.   "Zdá se, že OPEC v posledních měsících dost citelně zvyšuje těžbu," řekl analytik finanční společnosti Crédit Agricole CIB Christophe Barret. To se podle něj odráží i v tom, jak trh vnímá dodržování pravidel, která si OPEC sám stanovil. Zpráva ale není moc překvapivá, protože OPEC se netají tím, že těžební limity běžně překračuje.   K poklesu cen ropy částečně přispělo i zprovoznění páteřního ropovodu z Aljašky. Zařízení Trans Alaska Pipeline, které přepravuje asi 12 procent celkového objemu ropy vytěžené ve Spojených státech, se po opravě začalo k plnému výkonu vracet v pondělí.       Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  březen  96,80  97,43     New York - Nymex  WTI  únor  91,80  92,57     spr jw  