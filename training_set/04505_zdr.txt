 Vedle standardů chce Heger změnit i pravidla pro pojišťovny  --------------------    Ke zpravodajství: FOTO/aktuality; AUDIO   --------------------    Praha 6. ledna (ČTK) - Definice nároků pacienta a vytvoření úhradových standardů, tedy co má být hrazeno z veřejného zdravotního pojištění a na co by si mohl připlatit pacient, je jedním ze čtyř pilířů reformy zdravotnictví. Harmonogram práce na reformě dnes ministr Leoš Heger (TOP 09) představil novinářům. Reformu staví dále na redefinování správného postupu při poskytování péče, na kontrole vstupu nových technologií a úpravě pravomocí a povinností pojišťoven.   V připomínkovém řízení je už nyní novela zákona o veřejném zdravotním pojištění, která mimo jiné zvyšuje poplatek za pobyt v nemocnici ze 60 na sto korun za den, snižuje ceny levnějších generických léků zhruba o třetinu a připravuje i změnu regulačního poplatku za položku na receptu a za recept. Norma by měla vejít v platnost během letošního roku. Novela také zruší zákaz připlácení. Pacienti by si tak mohli už letos připlatit na lepší materiál, a až budou hotové standardy péče, tak i na lepší péči.   Novela rovněž umožní slučování zdravotních pojišťoven, vstup nových levnějších léků do ČR urychlí například tím, že zjednoduší správní řízení. Než se tak stane, chce ministr zbrzdit růst cen léků prodloužením omezení, kterým loni na rok úředně klesly o sedm procent ceny léků i jejich úhrady z pojištění.   Heger již dříve řekl, že naváže na to, co vytvořil v sedmi reformních zákonech tým jeho předchůdce Tomáše Julínka (ODS). Na rozdíl od něj nechce vše od základu a naráz otočit, ale bude systém měnit zvolna.   Nové zákony by měly začít platit od roku 2012. Reforma zahrne například zákon o zdravotních službách a podmínkách jejich poskytování, o specifických zdravotních službách či o zdravotnické záchranné službě.   Podle ministra má reforma přispět k tomu, aby se peníze zdravotnictví lépe využily, což umožní dát více peněz do platů. Reformní opatření mají omezit korupci a zbrzdit příliv nových technologií a přístrojů, jimiž je prý české zdravotnictví nyní vybaveno dostatečně.   nam rem pba  