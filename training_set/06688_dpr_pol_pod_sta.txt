 Kladno chce na Sítné udělat kruhový objezd  Kladno 18. května (ČTK) - Kladno chce v letošním roce vybudovat kruhový objezd za šest milionů korun na frekventované křižovatce na náměstí Sítná. ČTK to řekl primátor Dan Jiránek (ODS). Město si od přeměny nynější světelné křižovatky slibuje, že tam bude plynulejší provoz. Kvůli plynulosti dopravy plánuje také zúžení některých silnic do menšího počtu jízdních pruhů.   Podle Jiránka bude doprava na křižovatce ulic Josefa Čapka, Cyrila Boudy a Jaroslava Kociána podobná jako například v Americké ulici v Kročehlavech, kde byla silnice před kruhovým objezdem zúžena z původních čtyř do dvou jízdních pruhů. Doprava se tam sice zpomalila, ale je plynulejší, poznamenal primátor.   Město chce na frekventované křižovatce postavit úspornější typ objezdu, při jehož stavbě se nemusejí dělat úpravy inženýrských sítí pod povrchem. "Když to síťaři povolí, tak je naše představa, že bude stát kolem šesti milionů korun. Kruhové objezdy za 20 milionů dělat nebudeme," dodal Jiránek.   Případné zužování některých silnic se čtyřmi jízdními pruhy je podle něj otázkou dlouhodobější koncepce. Odstraněné pruhy by prý sloužily zejména k parkování. Na některých místech by podle něj lépe oddělily cyklostezky vedoucí podél silnic a vznikly by tam ostrůvky pro bezpečnější přecházení chodců.   Poslední kruhový objezd v největším středočeském městě postavili loni na křižovatce ulic Ke Stadionu, Amálské a Fr. Kloze. Objezd tam vznikl, jelikož se změna křižovatky osvědčila při rekonstrukci a uzavření rozdělovského mostu. Město za kruhový objezd zaplatilo 3,5 milionu korun.   mar hj  