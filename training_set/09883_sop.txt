 STEM: Většina tvrdí, že lidé v Česku bohatnou hlavně nepoctivě  Praha 11. ledna (ČTK) - Čtyři pětiny českých obyvatel jsou podle průzkumu agentury STEM přesvědčeny o tom, že lidé v Česku dosahují bohatství především nepoctivou cestou a využívají přitom spíše konexe a známosti než své schopnosti. Téměř 90 procent občanů se domnívá, že za poslední desetiletí se ve společnosti zvětšily rozdíly mezi lidmi, přičemž většina pochybuje o tom, že je to spravedlivé a že největší šance mají lidé šikovní, schopní a pracovití. Vyplývá to z výsledků průzkumu, které dnes agentura poskytla ČTK.   Tři čtvrtiny občanů podle zjištění STEM podporují názor, že rozdíly v příjmech mezi lidmi by se měly zmenšit. Dvě třetiny by pomocí vyšších daní přerozdělovaly příjmy ekonomicky úspěšnějších ve prospěch méně úspěšných.   Výsledky výzkumů podle STEM naznačují, že nevoli veřejného mínění nevyvolává jen samotný fakt zvětšování sociálních rozdílů, ale občanům vadí především nerovnost šancí. To, že se někdo stane úspěšným a jiný ne, je podle veřejnosti dáno nespravedlivými okolnostmi.   Z průzkumu plyne, že většina české veřejnosti považuje za správné, aby skutečně schopní lidé měli mnoho peněz. Mírně nadpoloviční většina je přesvědčena o tom, že šikovný člověk v české společnosti může své schopnosti dobře uplatnit. Před 13 roky si to ovšem myslelo skoro osm lidí z deseti. Většina nesouhlasí s tím, že nejvíce se v české společnosti daří lidem schopným a pracovitým.   Představy veřejnosti o tom, jak zmenšení příjmových rozdílů zajistit, nejsou podle STEM tak jednoznačné. Podle většiny je spravedlivé, aby lidé s vyššími příjmy platili vyšší sazbu daně než lidé s příjmy nižšími. Dvoutřetinová většina populace tedy navrhuje, aby vláda pomocí vyšších daní přerozdělovala příjmy "bohatých" ve prospěch těch, kteří na tom nejsou ekonomicky dobře, uvádí STEM.   Polovina lidí souhlasí s tím, že lidem by pomohlo a české ekonomice neublížilo, kdyby se všem výrazně zvýšily mzdy. Druhá polovina toto řešení odmítá, zjistil STEM. Souhrnně podle agentury platí, že třetina populace podporuje zmenšení rozdílů v příjmech, přerozdělování příjmů pomocí vyšších daní a výrazné zvýšení mezd všech lidí.   Průzkum STEM se konal loni od 30. listopadu do 6. prosince. Bylo při něm dotázáno 1223 respondentů starších 18 let.     Odpovědi na otázku: "Zaručuje současný režim stejné šance pro všechny lidi?" (odpovědi v procentech):        únor 1997  únor 1999  únor 2001  červen 2007  prosinec 2010     určitě ano+spíše ano  35  25  31  29  26       Odpovědi na konstatování: "Nejvíc se u nás daří lidem, kteří jsou schopní a pracovití." (odpovědi v procentech):        prosinec 1994  únor 1997  prosinec 1999  prosinec 2001  prosinec 2004  listopad 2006  prosinec 2008  prosinec 2010     zcela souhlasím+spíše souhlasím  54  35  43  41  41  50  45  43       Odpovědi na konstatování: "Lidé u nás dnes bohatnou především nepoctivým způsobem." (odpovědi v procentech):        prosinec 1994  červen 1996  prosinec 1997  červenec 1998  prosinec 1999  prosinec 2001  prosinec 2004  prosinec 2008  prosinec 2010     zcela souhlasím+spíše souhlasím  78  78  83  81  82  78  81  81  83       Odpovědi na konstatování: "Podle některých lidí v současném režimu platí více zásluhy, schopnosti a výkonnost lidí, podle jiných jsou naopak důležitější různé konexe a známosti. S kterým z těchto názorů spíše souhlasíte?" (odpovědi v procentech):        prosinec 1997  únor 1999  únor 2000  únor 2001  únor 2007  prosinec 2010     platí spíše konexe a známosti  72  74  75  77  78  82     platí spíše zásluhy a schopnosti  28  26  25  23  22  18       Odpovědi na konstatování: "Rozdíly v příjmech by se měly zmenšit." (odpovědi v procentech):        prosinec 1994  prosinec 1997  prosinec 1999  prosinec 2004  listopad 2006  prosinec 2008  prosinec 2010     zcela souhlasím + spíše souhlasím  50  65  64  72  70  73  74     Zdroj: STEM     hš mhm  