 Pro zájezdy na poslední chvíli bude málo ubytovacích kapacit  Praha 8. června (ČTK) - Evropská turistická letoviska hlásí pro nadcházející sezonu vysokou obsazenost, v nejoblíbenějších termínech podle nich ubytovací kapacity již docházejí. Vyplývá to z ankety ČTK mezi českými cestovními kancelářemi a agenturami. Opačná situace letos nastala v severní Africe, kde se hoteliéři potýkají s nízkou obsazeností i přes výrazné snížení cen proti loňské sezoně. Zájem velkých turistických trhů, jako jsou Německo, Velká Británie nebo Rusko o tyto země se kvůli bezpečnostním obavám obnovuje velmi pozvolna.   "U nejlepších čtyř a pětihvězdičkových hotelů už nyní dostáváme informaci o ukončení prodeje na celé prázdniny," popsal situaci majitel kanceláře Eso Travel Tomáš Cikán. Podle něj je kapacita plně vyčerpána zejména v Řecku a Turecku, kde s výjimkou levných dovolených přestává být v červnu a červenci co prodávat. Kapacity v hotelech vyšší kategorie jsou už nyní na začátku prodeje prostřednictvím last minute zpravidla vyprodané, potvrdil marketingový ředitel Čedoku Tomáš Brejcha.   Podle Dana Plovajka zastupujícího CK Fischer se na rozdíl od minulého roku potvrdil nárůst zájmu o letní dovolené u moře, což svědčí o konci negativního dopadu ekonomické recese na poptávku v cestovním ruchu. Počty volných ubytovacích kapacit v letošním roce silně ovlivnily zejména konflikty na severu Afriky z počátku letošního roku. Evropští klienti za tyto destinace hledají náhradu, což vedlo k vyprodání téměř všech volných ubytovacích kapacit v evropských letoviscích.   Nejlevnější zájezdy prostřednictvím prodeje na poslední chvíli je kvůli tomu možné koupit zejména v Egyptě a Tunisku. V Egyptě podle Kateřiny Komedové z cestovní agentury Zájezdy.cz začínají týdenní pobyty od 7000 korun a přibližně od 11.000 korun je možné pořídit zájezd s plnou penzí v pětihvězdičkovém hotelu. Tunisko je tradičně ještě o něco levnější. Nejlevnější nabídky týdenních pobytů je podle Cikána možné pořídit od 6000 korun. Průměrné ceny zájezdů jsou podle Komedové v těchto zemích proti loňsku o víc jak 1000 korun levnější. Pobyty s podobnými službami se podle Cikána v Řecku prodávají od 12.000 korun.   V loňském roce čeští turisté podle Českého statistického úřadu vycestovali na zahraniční dovolenou ve 4,323.000 případech. Proti roku 2009 to znamenalo pokles o devět procent. Nejčastějšími letními destinacemi byly Chorvatsko, Slovensko a Itálie. Nejnavštěvovanější zámořskou destinací v loňském roce se stal Egypt, který se v celkovém žebříčku umístil na pátém místě.   cfr vju  