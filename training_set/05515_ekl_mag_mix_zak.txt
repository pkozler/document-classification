 Smrtí sloního mláděte v Zoo Ostrava se zabývá policie  --------------------    Ke zpravodajství: FOTO ve Fotobance  ID foto:  P201103110390701 ,  P201103160817201    Zprávu jsme od 5. odstavce rozšířili.   --------------------    Ostrava 13. května (ČTK) - Smrtí sloního mláděte v ostravské zoologické zahradě se zabývá policie. Zoo dnes informovala, že jí bylo doručeno trestní oznámení pro podezření ze zanedbání péče o sloní mládě.   Mluvčí policie Gabriela Holčáková ČTK potvrdila, že policisté prověřují oznámení k okolnostem ve věci péče o slůně. "Podala ho jednapadesátiletá žena z Ostravy," řekla Holčáková. Dodala, že policie oznámení přijala 4. května, tedy dva dny předtím, než slůně zemřelo.   "Je to úplný nesmysl. Takového klenotu, jakým bylo historicky první živě narozené mládě slona na území Československa, po téměř 80 letech historie chovu slonů, si každá zahrada neskutečně cení," reagoval ředitel Zoo Ostrava Petr Čolas.   První české slůně se narodilo v Ostravě 11. března. Přišlo na svět předčasně a bylo od počátku neduživé. Zoo se domnívá, že mohlo mít i nějakou vrozenou vadu. Slůně uhynulo 6. května, přesnou příčinu jeho smrti by měla odhalit pitva. Druhé slůně, samička, která se v Ostravě narodila 12. dubna, se vyvíjí bez problémů.   Smrt prvního slůněte zasáhla všechny pracovníky zoo i lidi z celé země. Zoo dostala řadu kondolencí a povzbuzujících e-mailů, telefonují lidé z celého Česka i ze Slovenska. "Doslova stovky lidí vyjadřují svou účast a podporu a neznámí návštěvníci dokonce nechávají v pavilonu slonů květiny i drobné dárky pro ošetřovatele," uvedl Čolas. Ošetřovatel Pavel Zvolánek už dříve řekl, že ošetřovatelé se se smrtí slůněte budou vyrovnávat ještě hodně dlouhou dobu. "Je to zvíře, které se zapsalo do našich srdcí a duší. Trávili jsme s ním hodiny a dny, odbývali vlastní rodiny, vlastní potomky i manželky," řekl Zvolánek.   Ředitel uvedl, že povzbuzující reakce dostává zoo i od kolegů z jiných zoologických zahrad, kteří celou situaci sledovali, a mnozí z nich byli průběžně nápomocni při konzultacích a radách. "Dle očekávání se objevilo i několik negativních, v některých případech i vyloženě zlých reakcí a křivých obvinění," uvedl Čolas.   Nejčastěji jsou pracovníci ostravské zoo obviňování z toho, že jsou neschopní. "Jako kdyby v celé ČR na tuto složitou problematiku konkrétního případu vůbec nějací odborníci existovali. Samozřejmě nejsou žádní. Zcela nepravdivé je pak obvinění, že jsme záměrně nechali mládě umřít hladem," dodal Čolas s tím, že tomu nemůže věřit nikdo, kdo sledoval zoufalou snahu ošetřovatelů i dalších pracovníků zahrady přikrmit mládě maximem mléčné náhražky zejména v době, kdy jeho matka Vishesh měla sama problémy s kojením.   Podotkl, že velice nebezpečné bylo už odsávání mléka matce v prvních dnech po porodu, v době, kdy si ještě nechala na vemínka sáhnout přes ochrannou bariéru. "Bylo však potřeba dostat do mláděte, které od matky nepilo dostatečně, maximum mateřského mleziva s potřebnými ochrannými látkami. V podstatě i kterékoli z celkem několika set proběhlých přikrmování mláděte mléčnou náhražkou prováděné pro klid a upevnění sociální vazby matky a mláděte jen přes lanovou bezpečnostní bariéru, mohlo kdykoli skončit úrazem ošetřovatele," uvedl Čolas. Mládě bylo po každém přirozeném kojení dokrmováno v průměru desetkrát denně.   Laické představy lidí, kteří nikdy nepřišli se slony do styku, byly podle Čolase zcela nereálné. "Představa, že se mládě od matky, která je po značných počátečních peripetiích nakonec tak přijala za své, že je zuřivě bránila a chránila před veškerým nebezpečím, oddělí a odveze na složité vyšetření někam na kliniku, byla naprosto nemyslitelná," sdělil. Možnost, že by při návratu Vishesh mládě nepřijala zpět či ho přímo zabila, by byla podle Čolase velmi reálná. "V té době již byla navíc několik dní na světě sloní samička od matky Johti, takže i maximální bezpečnost tohoto mláděte jsme museli mít po celou dobu na zřeteli," dodal ředitel.   Vlastimil Vyplel mol  