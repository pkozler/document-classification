 Internet Retail loni zvýšil tržby o 2,5 pct na 2,05 miliardy  Praha 26. ledna (ČTK) - Skupina internetových obchodů Internet Retail, do které patří například Kasa.cz, loni zvýšila tržby o 2,5 procenta na 2,05 miliardy Kč. Letos chce zvýšit obrat o miliardu. Uvedli to zástupci společnosti pro ČTK.   "Vloni jsme se na rozdíl od jiných e-shopů nesnažili maximalizovat obrat za cenu ohrožení úrovně a rozsahu služeb zákazníkům či ztrátového provozu, ale připravovali jsme si půdu pro rozvoj v následujících letech tím, že jsme se soustředili na další zkvalitňování služeb a zefektivnění chodu společnosti," uvedl ředitel skupiny Tomáš Richter.   Společnost loni vybudovala nové telefonické centrum a otevřela nové logistické a prodejní centrum v Praze 9 na Černém Mostě. Zavedla také nový informační systém SAP pro všechny obchody a zefektivnila interní procesy.   K letošnímu růstu o 50 procent má firmě dopomoci právě nové prodejní a distribuční centrum v Praze. Díky rozsáhlým skladovým zásobám může nejpopulárnější zboží expedovat v řádech minut po odeslání objednávky. Internet Retail v roce 2011 chystá také další rozšíření zákaznických služeb a sortimentu. Růst celého trhu přitom letos představitelé Internet Retailu odhadují na úrovni 15 procent.   Skupina internetových obchodů Internet Retail spojuje nákupní portály Kasa.cz, Obchodní-dům.cz, Megaobchod.cz, Nakupuj.com, Vltava.cz, Cybex.cz, Hej.sk, Obchodný-dom.sk, Dunaj.sk, Eukasa.pl a Eukasa.de. Nabízí sortiment od audio-video techniky, přes bílé zboží, spotřební elektroniku, sportovní potřeby, auto-moto či zahradní techniku až po kosmetiku či dětské vybavení.   jsa vju  