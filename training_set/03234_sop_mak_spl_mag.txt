 Rusové se opět přou o smysl novoročních prázdnin  --------------------    Ke zpravodajství: ilustrační FOTO ve Fotobance  ID foto: F200912230039101, P200912220557101   --------------------    Moskva 6. ledna (zpravodaj ČTK) - Rusko se opět pře, zda má smysl promarnit celých deset dnů na počátku nového roku nicneděláním. Život v zemi během nynějších lednových svátků téměř ustrne, školy neučí, úřady neúřadují, podniky nevyrábějí a mnozí Rusové jen střízlivějí ze silvestrovského veselí a zadělávají si na další kocoviny. Většina Rusů si však dlouhý odpočinek, zavedený v polovině minulého desetiletí, pochvaluje, a tak v dohledné době se nic měnit nebude.   "Nenávidím saunu a vodku," svěřil se v televizi NTV jeden z Rusů, který tradici nepřišel na chuť snad proto, že se původně narodil pod žhavým africkým sluncem. Reptají však i někteří rodáci z končin mezi Kaliningradem a Vladivostokem, kterým se také zajídá trávit čas přejídáním se novoročními saláty, návštěvami známých a u obrazovek.   S novoročními vylomeninami mají plné ruce práce lékaři nejen na záchytkách: děti na sebe strhávají stromečky a polykají ozdoby, muži se trefují do očí zátkami od šampaňského a lámou si nosy o talíře a ženy potřebují ošetřit popáleniny utrpěné při kontrole pokrmů v troubě. V okolí Moskvy musely sanitky převézt z jedné chaty do nemocnice tucet výrostků, kteří v opilosti ze zábavy skákali ze střechy kůlny do závějí - a celá parta si polámala kosti, protože střecha byla šest metrů vysoko a sníh zmrzl na led.   Trpí nejen zdraví a rodinné finance, ale celá ekonomika. Loni v lednu ruská produkce zlata "záhadně" klesla téměř o tři pětiny oproti předchozímu měsíci, odbyt aut se meziročně propadl skoro o dvě pětiny. Letošní data ještě nejsou k dispozici, ale ruská ekonomika opět roste, a tak i stoupají odhady, nakolik se lednové volno prodraží.   "Novoroční prázdniny nás stojí 840 miliard rublů (více než 522 miliard Kč) z hrubého domácího produktu a ještě dalších 72 miliard (skoro 45 miliard Kč) z federálního rozpočtu," vyčíslil Igor Nikolajev z konzultační firmy FBK. "Je příznačné, že oněch 72 miliard odpovídají výdajům rozpočtu na kulturu v celém letošním roce," dodal.   Úřady využívají volna na přelomu roku i k oznamování špatných zpráv. Nejde zdaleka jen o nový rozsudek nad bývalým ropným magnátem Michailem Chodorkovským, ale i o zvěsti, které okusí každý. S úderem silvestrovské půlnoci zdražila elektřina, plyn, poplatky za bydlení i městská doprava v Moskvě a jinde; až o 15 procent u jednotlivých položek. Stoupla také daň z paliv, čili benzin podle pesimistů podraží až o polovinu. Novoroční zvýšení daní z lihu a tabáku se promítlo do zdražení vodky a cigaret, jakkoli obojí zůstává v Rusku citelně lacinější než u sousedů.   Není divu, že nespokojenost roste. Podle průzkumu portálu suberjob.ru během dvou let stoupl ze čtvrtiny na třetinu počet Rusů, kteří by se bez dlouhých prázdnin obešli.   Ale většina, 53 procent, je spokojena. Jindy si prý žádnou dovolenou dopřát nemohou a nespokojencům radí, že volno lze strávit i jinak, než jen popíjením a vykrmováním.   Nový rok je v Rusku zdaleka nejpopulárnější svátek, v jehož stínu zůstávají i pravoslavné vánoce, slavené dva týdny po Evropě. Za dlouhé nicnedělání vděčí Rusové až éře Vladimira Putina. Za jeho působení jako prezidenta se sloučily novoroční a vánoční svátky, mezi nimiž se prý stejně nic moc nenadělalo, a to na úkor květnových oslav, kdy volna naopak ubylo. Od těch dob parlamentní většina Putinovy strany odráží všechny pokusy poměry zase změnit.   "Nedávám žádnou perspektivu neustále se vynořujícím návrhům zkrátit lednové prázdniny. Dlouhý odpočinek je naprosto opodstatněný," prohlásil předseda poslanecké sněmovny Boris Gryzlov. Lednové volno je podle něj příležitost více se věnovat rodině a sportu i nabírání sil do další práce.   Milan Syruček šeb  