 Anesteziologové se uplatňují v cizině bez problémů, v EU chybějí  Praha 5. ledna (ČTK) - Anesteziologové a chirurgové, jejichž výpovědi tvoří velký díl výpovědí v odborové akci Děkujeme, odcházíme, dostávají podle prezidenta České lékařské komory (ČLK) Milana Kubka bez problémů práci v cizině už řadu let. Souvisí to podle něj s tím, že chybějí v celé EU. Obecně pak je tam zájem o všechny profese s velkým vytížením, tedy i o nemocniční gynekology, porodníky a internisty.   "Práce anesteziologa je extrémně náročná, je jich málo všude v Evropě, protože moderní medicína dělá stále víc invazivních zákroků, kde je přítomnost anesteziologa nezbytná," řekl ČTK Kubek.   Na rozdíl od psychiatra, jehož práce spočívá v rozhovoru s pacientem, anesteziolog či chirurg toho s pacienty moc nenamluví. Stačí základní znalost jazyka. To podle Kubka ale není hlavní důvod, proč právě oni jsou tak žádáni. Navíc noví zaměstnavatelé nabízejí, že jim zaplatí intenzivní jazykový kurz, kde vše doženou.   Do zahraničních nemocnic naopak téměř neodcházejí praktici, protože mají možnost pracovat jako soukromí lékaři a jejich pracovní podmínky jsou lepší, než mají lékaři v českých nemocnicích. Pokud v ČR chybějí praktici, je to prý hlavně tím, že pro mediky není obor dostatečně atraktivní.   V odborové akci bylo podle sdělení ministerstva zdravotnictví podáno 3772 výpovědí. Podle zjištění ČTK je podávají hlavně mladí lékaři, je mezi nimi i hodně neatestovaných. Kubek z mnohaletých statistik ČLK potvrdil, že polovina odcházejících lékařů je ve věku mezi 30 až 40 lety, jsou to plně kvalifikovaní odborníci s nejdelší profesní perspektivou a jejich odchod znamená pro české zdravotnictví největší ekonomickou ztrátu.   Odchody absolventů hned po škole jsou podle Kubka novým trendem posledních tří let a souvisejí s rozpadem specializačního vzdělávání. Mladí lékaři očekávají v cizině lepší podmínky, tam se jim prý nestane, aby pracovali na formálně zkrácený pracovní úvazek celou pracovní dobu. Nepřipadá tam prý ani v úvahu, aby si ze svého platili vzdělávací akce. Výuka je tam součástí pracovní doby, počítá se do limitu práce a lékař je za ni placen.   Lékařský odborový klub - Svaz českých lékařů (LOK-SČL) vyhlásil platové požadavky loni v březnu. Lékaři chtějí 1,5 až trojnásobek průměrného platu v zemi. Nyní mají kolem 50.000 s přesčasy a službami, chtějí 70.000 korun základního platu. ČLK podle Kubka eviduje už celý loňský rok výrazný nárůst těch, kteří žádají potvrzení, bez něhož je v cizině nezaměstnají.   "Pokud odborová akce neskončí úspěchem, vlna odchodů z českých nemocnic bude obrovská. Nic takového naše zdravotnictví nepamatuje," varoval Kubek. Čeští lékaři najdou podle něj uplatnění například v Německu - až v roce 2012 přestane platit výjimka z evropské směrnice o pracovní době, bude tam v nemocnicích chybět 10.000 lékařů.   nam vit  