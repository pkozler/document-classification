 Při nehodách kvůli mrazu na jihu USA zemřelo devět lidí  --------------------    Ke zpravodajství: FOTO/aktuality   Doplnili jsme podrobnosti v odstavcích 3-5 a 7.   --------------------    Atlanta (USA) 11. ledna (ČTK) - Nejméně devět lidí zahynulo na jihu Spojených států při dopravních nehodách, které způsobilo nezvykle chladné počasí. Náledí a sněhová bouře přispěly k více než 2000 haváriím, uvedla dnes agentura AP. Sníh zkomplikoval i leteckou dopravu. Jižní státy se s kalamitou vypořádávají jen obtížně, protože podobné počasí není v oblasti obvyklé a úřady na něj nejsou připraveny.   Sněhová bouře začala v neděli a od té doby napadlo ve státech od Louisiany po Severní Karolínu průměrně 25 centimetrů sněhu. V některých oblastech padal mrznoucí déšť, který vytvářel na silnicích ledovku. "Když sjedete z hlavních tahů, je to jako na kluzišti," řekl louisianský řidič Tim Loucks.   V Atlantě ve státu Georgia napadlo 18 centimetrů sněhu. Město přitom má k dispozici jen osm sněžných pluhů, takže odstraňování následků kalamity potrvá několik dní. Atlantští policisté dokonce kvůli velkému počtu dopravních nehod oznámili, že budou vyjíždět jen k haváriím, při kterých byl někdo zraněn.   V postiženém regionu byly kvůli počasí od neděle zrušeny tisíce letů. Nejhůř zasažené bylo mezinárodní letiště v Atlantě, kde aerolinky dosud odřekly asi 3400 spojů. Dnes již byly čtyři z pěti startovacích drah v provozu.   Sněhová bouře se postarala i o výpadky elektřiny. V Georgii přišlo o dodávky proudu 5000 domácností, v Mississippi 4000 a v Louisianě 2300.   Louisiana kvůli počasí vyhlásila stav ohrožení, ten platil i v několika okresech dalších států. V postižených oblastech se v pondělí rušilo školní vyučování. Lidé kvůli obavám z následků bouře vykoupili v obchodech trvanlivé potraviny.   Meteorologové předpokládají, že se jih USA bude potýkat se sněhem přinejmenším do víkendu. Teploty by do té doby měly jen zřídka překročit nula stupňů Celsia. Na další sněhové srážky by se podle předpovědi měla připravit i velká města na východním pobřeží USA. V Bostonu má začít sněžit dnes večer a očekává se asi 40 centimetrů čerstvého sněhu, v New Yorku jen o něco méně.   mtw str mik  