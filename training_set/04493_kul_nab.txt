 V Chlumu sv. Maří otevřeli po rekonstrukci klášterní kostel  --------------------    Ke zpravodajství: FOTO/aktuality   --------------------    Chlum sv. Maří (Sokolovsko) 7. května (ČTK) - Po dvouleté rekonstrukci se dnes veřejnosti otevřel poutní kostel nanebevzetí Panny Marie v Chlumu Svaté Maří na Sokolovsku. Při dnešní "studánkové pouti" se návštěvníkům poprvé zpřístupnil kostel s obnovenými freskovými výmalbami chrámu od Jana Jakuba Steinfelse. Opraveno bylo průčelí chrámu, fara a zrestaurována byla také část ambitů poutního areálu.   "Na otevření přijelo přes 400 lidí, velká část, zhruba polovina byla z Německa," řekl ČTK Pavel Strnad z řádu Křižovníků s červenou hvězdou, kterému areál kláštera patří.   Obnovu umožnil norský grant a na rekonstrukci přispělo i ministerstvo kultury a samotný řád. "Celkové náklady byly ve výši 900.224 eur (zhruba 21,7 milionu korun). Generálním dodavatelem restaurátorských a stavebních prací byla firma Pegisan s.r.o," upřesnil ředitel správy majetku řádu Milan Němeček.   Restaurátorské práce začaly v roce 2009. Cílem rekonstrukce byla obnova exteriéru a interiéru kostela, od fasády a výmalby kostela po obnovu presbytáře a ambitů.     Poutní kostel je významný i vzhledem k unikátnosti skladby dvou rozdílných a funkčně samostatných prostorů - centrální a podélné stavby, která je důležitým architektonickým prvkem dokládajícím různorodost historie architektury. Zachování původního vzhledu této chráněné památky je proto důležité i pro výzkumné i vzdělávací aktivity.   Chlumský klášter je odedávna významným poutním místem, a to hlavně pro někdejší německé obyvatele. Dodnes každoročně směřují z Německa na Chlum. Chátrající kostel ale příliš neprospíval vztahům mezi Čechy a Němci, neboť německá strana vnímala neutěšený stav celého komplexu dosti emotivně.   Rekonstrukce by tak měla kromě záchrany cenné památky zlepšit přeshraniční vztahy a navíc pomoci cestovnímu ruchu v Karlovarském kraji.   Pavel Peňás rot  