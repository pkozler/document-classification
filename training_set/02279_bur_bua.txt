 Akcie v USA dopoledne klesaly kvůli podnikovým výsledkům  New York 25. ledna (ČTK) - Akcie ve Spojených státech dopoledne klesaly kvůli výsledkům podnikového hospodaření za poslední čtvrtletí minulého roku; byly slabší, než se mezi analytiky očekávalo. Na trh přišly například výkazy farmaceutické skupiny Johnson &amp; Johnson a průmyslového konglomerátu 3M Co.   Index Dow Jones se v poledne newyorského času snížil o polovinu procenta na 11.921 bodů. Index technologického trhu Nasdaq Composite v 18 hodin SEČ klesl na 2702 bodů se ztrátou 0,6 procenta, ukázaly stránky Yahoo! Finance.   Emise konglomerátu 3M se snížila o 2,7 procenta a táhla Dow Jonesův index dolů. Příjem zpracovatelského koncernu se v posledním čtvrtletí minulého roku snížil kvůli vyšším nákladům.   Johnson &amp; Johnson pak oslabil o dvě procenta, protože mu zisk klesl o 12 procent. Nižší byly i tržby. Hospodaření firmy poškodilo stažení několika produktů z trhu. Bez mimořádných položek přitom zisk skončil v souladu s odhady analytiků.   Zisk chemického gigantu DuPont sice klesl, ale překonal odhady analytiků. Jeho emise pak posílila o 0,4 procenta. A telekomunikační operátor Verizon posílil na akciovém trhu o dvě procenta díky zprávě o vyšším čtvrtletním zisku, napsala agentura AP.   pok vju  