 Hollywoodští filmaři zvažují natáčení na Velkopavlovicku  --------------------    Ke zpravodajství: FOTO ve Fotobance  ID foto:  F201004120188401 ,  FO01006998    --------------------    Velké Pavlovice (Břeclavsko) 12. května (ČTK) - Filmaři z Hollywoodu projevili zájem o filmování hraných filmů i dokumentů ve vinařském regionu Velkých Pavlovic na Břeclavsku. Uvedl to Karel Lyčka, generální ředitel vinařské firmy Vinium, kterého filmaři z USA kontaktovali. Láká je prý místní vinařská tradice a zároveň výhodné podmínky, které Česko díky výjimce Evropské unie nabízí pro domácí u zahraniční filmaře.   "Zahraniční producenty láká vedle vrácení dvaceti procent uznatelných nákladů za natáčení také velmi pestrá krajina jihu Moravy, přijatelné ceny a ochota místních lidí spolupracovat," uvedl Lyčka. Podle měj má zájem natáčet v regionu "několik amerických producentů". Další podrobnosti nechtěl zveřejnit s tím, že věc je teprve na začátku jednání. Více by mohlo být známo v průběhu léta.   Ministr kultury Jiří Besser minulý týden uvedl, že zájem hollywoodských studií o natáčení v České republice je obrovský.   Česko před časem získalo výjimku jako dvanáctá země Evropské unie, a filmaře mohlo začít podporovat od 18. června minulého roku. Ze schválených 250 milionů korun se podařilo domácím i zahraničním filmovým štábům vyčerpat necelých 178 milionů, uvedl ministr kultury poté, co vláda minulý týden přijala zprávu o podpoře českého filmového průmyslu v roce 2010.   Koncem května odjíždí o spolupráci ČR a amerických filmařů do Hollywoodu jednat ministr zahraničí Karel Schwarzenberg. "Je obrovská poptávka amerických produkcí po tom, zda ČR i do budoucna bude využívat tu výjimku EU a podporovat filmový průmysl," doplnil Besser.   Podle Lyčky zřejmě k zájmu filmařů o jihomoravský vinný region přispěla i nedávná zmínka listu The New York Times, který region doporučoval k návštěvě.   Zahraniční projekty do ČR přivádějí i herecké hvězdy, jako byl loni Tom Cruise (Mission: Impossible - Ghost Protocol) či Ranbir Kapúr, hvězda bollywoodského snímku Rockstar, který má být na indickém trhu jedním z hitů tohoto léta. Indická produkce utratila v ČR více než pětinu z celkového rozpočtu 200 milionů korun, zaměstnala desítky českých filmových profesionálů a stovky komparzistů.   lab jnd  