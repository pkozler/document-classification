 ČMKOS má rozhodovat, zda odbory dorazí na tripartitu o reformách  Praha 9. května (ČTK) - Vedení Českomoravské konfederace odborových svazů (ČMKOS) by dnes mělo rozhodnout o tom, jestli odboráři zasednou s vládou a zaměstnavateli znovu kvůli reformám k jednacímu stolu. Z posledního společného jednání tripartity o reformních zákonech na protest odešli, další by se mělo konat 20. května. Odbory zatím neřekly, jestli na ně přijdou. Další den po stanoveném termínu, tedy v sobotu 21. května pak pořádají v Praze na Václavském náměstí proti reformám demonstraci.   ČMKOS jako největší odborová centrála v zemi má k vládním reformním záměrům výhrady. Odmítá je i druhá centrála - Asociace samostatných odborů. Kritika padá na důchodovou, zdravotnickou, sociální i daňovou reformu. Podle předáků by zhoršily život v Česku a mají jen vytahat další peníze z kapes lidí.   O reformách měla tripartita, tedy zástupci kabinetu, zaměstnavatelů a odborů jednat už v dubnu. Odboráři tehdy jednání hned po začátku opustili. Podle nich s nimi vláda o svých reformních záměrech nedebatuje a jejich připomínky nebere v potaz. Navíc jim prý často předkládá k diskusi zákony, které sama už schválila.     Odbory žádaly kabinet o změnu jeho přístupu a chtějí o navrhovaných zákonech znovu podrobně jednat v pracovních týmech tripartity. Požadují zásadní změny reforem, jinak hrozí radikálnějšími protesty. Odbory zaměstnanců v dopravě už se zmínily o stávce. Rozhodnutí, zda odboráři na jednání s ministry a zaměstnavateli dorazí, by mohla předákům usnadnit i dnešní plánovaná neformální schůzka šéfa ČMKOS s premiérem.   ktk rot        