 Pec zrušila výběrové řízení na dodavatele lanovky na Sněžku  Pec pod Sněžkou (Trutnovsko) 20. ledna (ČTK) - Zastupitelé Pece pod Sněžkou na Trutnovsku zrušili výběrové řízení na hlavního dodavatele nové lanovky na Sněžku. Starosta Alan Tomášek oznámil, že město vypíše nové výběrové řízení, vítěze nového tendru by město mohlo vyhlásit v dubnu, informuje ve svém dnešní Mladá fronta Dnes (MfD).   Kvůli nedostatkům v nabídce doporučila hodnotící komise radnici vyřadit i vítězné sdružení firem Eurovia CS a Doppelmayr, čímž ze soutěže vypadl i poslední uchazeč. "Eurovia v podkladech neuvedla některé námi požadované ceny, takže nabídky nešlo plnohodnotně porovnat. Protože jsme dvě ze tří přihlášených firem vyřadili už dřív, vypadli nyní z výběrového řízení všichni účastníci a my budeme muset soutěžit znovu od začátku," řekl.   Do soutěže se původně přihlásily tři subjekty. Sdružení firem BAK a Leitner a sdružení Chládek a Tintěra a Leitner byla z tendru vyřazena, protože v obou nabídkách figurovala firma Leitner. V soutěži tak zůstalo jen konsorcium Doppelmayr a Eurovia CS s nabídkou 315 milionů korun bez DPH. Sdružení firmy Chládek a Tintěra nabídlo 299 milionů korun a sdružení firmy BAK nabídlo cenu 279 milionů korun. Společnost BAK se s vyřazením smířit odmítla a požádala Úřad pro ochranu hospodářské soutěže o přezkum výběrového řízení.   Radnice věří, že nové výběrové řízení stavbu příliš nezpozdí, vítěz nového tendru by měl být známý v dubnu. "Případná odvolání mohou tento termín opět posunout. Přesto zatím nejsme pod nějakým velkým časovým tlakem. Stále věřím, že plánovanou přeložku sítí a zahájení stavby dolní stanice lanovky letos stihneme," řekl Tomášek.   Pokud by stavba začala na jaře, přes 60 let stará lanovka by ukončila provoz v září 2011. Konstrukce nynější lanovky, včetně betonových patek, bude snesena. Bude se k tomu využívat zejména vrtulník. Nová lanovka by měla jít do zkušebního provozu v červnu 2013. Nová lanovka má mít místo dosavadních otevřených sedaček pro dva pasažéry čtyřmístné kabinky.   Nástup na lanovku bude pohodlnější, protože dolní stanice se posune k parkovišti k chatě Lesovna. Mezistanice na Růžové hoře a horní stanice na Sněžce zůstanou na svých místech. Hodinová kapacita lanovky zůstane na 250 osobách. Nová lanovka však bude lépe odolávat větru. Ročně lanovkou až na vrchol vyjede kolem 100.000 turistů.   sja mol  