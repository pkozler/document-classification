 V Česku se loni poprvé vyrobilo více než milion osobních vozů  --------------------    Ke zpravodajství: GRAFIKA   --------------------    Praha 19. ledna (ČTK) - Výroba osobních aut v Česku loni stoupla o 9,5 procenta na 1,072 milionu vozidel. Poprvé překročila milionovou hranici. Škoda Auto se na produkci podílela 53 procenty, TPCA vyrobila 28 procent aut a Hyundai 19 procent. ČTK to dnes oznámilo Sdružení automobilového průmyslu.   "Celkový počet 1,072.263 vyrobených osobních automobilů potvrzuje, že tuzemské automobilky využily oživení na trzích v Evropě a ve světě. Ke zvýšení produkce došlo ve Škodě Auto a úspěšně pokračovalo plánované zvyšování výroby ve společnosti Hyundai Motor Czech Nošovice," uvedl prezident sdružení Martin Jahn.   Podle Jahna jsou loňská čísla potvrzením dlouhodobého růstového trendu. Výroba aut v Česku roste nepřetržitě od roku 2003. Milionovou hranici v počtu vyrobených aut podle odhadu mezinárodní organizace výrobců automobilů OICA loni překročilo 14 zemí.   Růst výroby osobních automobilů měl pozitivní dopad i na výrobce dílů a příslušenství vozidel. Podle ředitele sdružení Antonína Šípka lze předpokládat, že stejně jako u výrobců vozidel se také u jejich dodavatelů loni obdobně zvýšila produkce. Dodavatelé se na ročním objemu produkce a exportu českého automobilového průmyslu podílejí téměř 50 procenty.   V období recese se snížila automobilová výroba v Česku méně než v ostatních sektorech hospodářství a pokles zaměstnanosti byl menší než pokles výroby. V současné době je český autoprůmysl díky nadprůměrné exportní orientaci, přidané hodnotě i mzdám pracovníků jedním z hlavních tahounů českého průmyslu, a tím i celé ekonomiky.   jsa dvd  