 Internet přes telefonní linku od pondělí zrychlí na 25 Mbit/s  Praha 6. května (ČTK) - Internetové připojení přes pevnou telefonní linku od pondělí 9. května zrychlí z dosavadních maximálně 16 megabitů za sekundu na 25 Mbit/s. Telefónica O2 nabídne koncovým zákazníkům novou technologii VDSL, která nahrazuje nynější ADSL. Vyplývá to z informací společnosti.   Současným uživatelům Telefónica připojení zrychlí bezplatně. Noví zákazníci zaplatí za připojení o rychlosti až 25 Mbit/s měsíčně 850 korun, v kombinaci s hlasovým tarifem Neon o 100 Kč méně. Dosud byla standardní cena 16megabitové přípojky ADSL 908 korun, ta nyní klesne na 750 Kč. Za 750 Kč nyní zákazníci mohli získat poloviční rychlost.   Nová technologie bude dostupná zhruba v polovině českých domácností, což jsou téměř dva miliony bytů. Telefónica tak bude moci lépe konkurovat kabelovému internetu od společnosti UPC. Ta v současnosti nabízí internet o rychlostech od deseti do 100 Mbit/s. Nejrychlejší přípojka vyjde na 999 Kč měsíčně, připojení 25 Mbit/s na 599 Kč za měsíc. Službu nyní UPC propaguje v rozsáhlé reklamní kampani.   VDSL chystá na základě velkoobchodních smluv s Telefónikou nabízet také konkurence. Od příštího týdne VDSL nabídne GTS Czech. "Cena novinky bude odpovídat dosavadním cenám za ADSL připojení, zřízení služby bude stát jednu korunu," uvedla mluvčí GTS Lucie Řeřichová.   Od června službu chystá i Vodafone a nabídnout ji hodlá rovněž T-Mobile. "V současné době službu našim firemním zákazníkům nabízíme v testovacím provozu, ale v budoucnu určitě chceme tuto službu nabídnout všem zákazníkům Vodafonu," uvedl ředitel marketingu Vodafonu David Duroň. Cena podle něj nebude vyšší než u nynějších přípojek. Další podrobnosti zatím operátoři nesdělili.   Telefónica O2 měla na začátku roku přes 800.000 zákazníků ADSL.   VDSL (anglicky Very High Speed DSL) je technologie, která umožňuje rychlejší datový přenos přes existující telefonní vedení. Její nasazení je jednodušší, protože není nutné pokládat nové kabely. K využití VDSL je potřeba pořídit si VDSL modem. VDSL technologie bude v ČR dostupná do 1,3 kilometru od ústředny.   Díky velkým přenosovým rychlostem je VDSL vhodná pro použití s novými aplikacemi, kde je možné pomocí jediného připojení realizovat například digitální televizi O2 TV a zároveň připojit v domácnosti k internetu více zařízení. VDSL technologie je využívána ve více než třiceti zemích světa.   jsa dvd  