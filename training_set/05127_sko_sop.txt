 Nadace Renáty a Petra Kellnerových se sloučily do jedné  Praha 27. května (ČTK) - Nadace Renáty a Petra Kellnerových se sloučily. Aktivity nadace Educa přebírá Nadace The Kellner Family Foundation. Věnovat se bude nadále hlavně vzdělávání. ČTK o tom dnes informovala Jitka Tkadlecová z Kellnerovy společnosti PPF.   "Všechny dosavadní projekty Nadace Educa budou pokračovat pod hlavičkou Nadace The Kellner Family Foundation. Podpora vzdělávání zůstává tím hlavním, čemu se chceme v naší nadační činnosti věnovat," uvedla předsedkyně správní rady nadace Renáta Kellnerová.     Díky sloučení bude nadace nyní spravovat ročně kolem 80 milionů korun. Podle člena správní rady Jana Leinera bylo cílem fúze efektivní řízení a správa společných peněz.   Nadace The Kellner Family Foundation směřuje nyní finance do tří největších projektů. Z programu Open Gate dává příspěvky studentům stejnojmenného soukromého osmiletého gymnázia. Škola s internátem, kterou Kellner založil, funguje v Babicích u Říčan od roku 2005. Od té doby plnou nebo částečnou podporu dostaly čtyři pětiny jejích žáků.   Projekt Univerzity dává granty českých posluchačům na zahraničních univerzitách. V letošním akademickém roce je dostalo 18 lidí. Letos nadace spustila také pilotní část nového projektu Pomáháme školám k úspěchu. Zaměřuje se na vzdělávání učitelů a vedení základních škol. Má zvýšit kvalitu výuky.   ktk mkv  