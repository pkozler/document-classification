 Charitativní dražba na brněnském plese v opeře vynesla 720 tisíc  --------------------    Ke zpravodajství: FOTO/aktuality   --------------------    Brno 16. ledna (ČTK) - Celkem 720.000 korun vynesla charitativní dražba, kterou na druhém reprezentačním plesu města Brna uspořádali jeho organizátoři. Ples skončil dnes v ranních hodinách. Peníze obdržel projekt chráněného bydlení Občanského sdružení Práh. Poskytuje služby dospělým lidem s duševním onemocněním, řekla ČTK mluvčí Národního divadla Brno Šárka Motalová.   Dražily se například exkluzivní a běžně neprodejné vstupenky na mistrovství světa v hokeji, lahve vína a meruňkového destilátu s bonusem - masáží na vinici pro dva, perlový náhrdelník s jedenaosmdesáti tahitskými perlami nebo exkluzivní postel pro dva. Největší byl zájem o vyhotovení fotografického portrétu v podobě obrazu na plátně předním českým fotografem Jadranem Šetlíkem. Jeho vydražená cena přesáhla 140.000 korun.   Reprezentační ples se uskutečnil v historické budově Mahenova divadla už podruhé. Kromě brněnského primátora Onderky se jej zúčastnili například herečka Bára Munzarová, fotograf Šetlík, miss ČR roku 2004 Jana Doležalová a další. Mezi účinkující byli například Lou Bega nebo německá zpěvačka Sandra.   vrn mal  