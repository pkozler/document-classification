 Wistron přijal 500 nových lidí, budou vyrábět LCD televizory  Brno 31. ledna (ČTK) - Přes 500 nových lidí přijala v posledních třech měsících v Brně tchajwanská společnost Wistron. Rozšiřuje svoje výrobní kapacity v oblasti produkce LCD televizorů. ČTK to řekla personální ředitelka Wistronu Štěpánka Jenešová. Aktuálně firma zaměstnává 1422 lidí a patří k největším zaměstnavatelům v Jihomoravském kraji.   Nábory nových zaměstnanců začaly v listopadu. Z nově přijatých 520 osob jich 401 přišlo z úřadů práce. Podle ředitele brněnského úřadu práce Jana Marka je to velký úspěch.   "Máme praktické zkušenosti s pomocí úřadu práce ve firmách, které hromadně propouštějí. Wistronu jsme nabídli pomoc v obráceném gardu. Zkoordinovali jsme činnost všech úřadů práce v kraji, zorganizovali předběžný výběr vhodných uchazečů a naši specialisté se zúčastnili osobně všech výběrových řízení ve firmě," uvedl Marek. Podle něj je podobný postup úřadů práce přímo v terénu neobvyklý. Cílem akce bylo zajistit, aby nezaměstnaní dostali šanci se uplatnit na nově vznikajících místech.   Výběrovým řízením podle Jenešové prošlo 2300 zájemců. Většina z nich byla v evidenci úřadů práce. Firma jich přijala 401. "Zbytek byl tvořen zejména lidmi ze společnosti Qisda, která má obdobný výrobní program jako my, nicméně s výrobou v Brně končí," uvedla Jenešová.   Wistron bude podle Jenešové nabírat i další zaměstnance. Od března chce přijmout dalších 400 lidí. Firma zdvojnásobení počtu zaměstnanců ohlásila v loňském roce. Sídlí v průmyslové zóně na Černovické terase. Odtud nejdříve přesunula zhruba 360 zaměstnanců, kteří se zabývají výrobou serverů a desktopů do Modřic. "Tímto jsme si vytvořili prostor pro sestavení nových linek na výrobu LCD televizorů," dodala Jenešová.   vrn jpt  