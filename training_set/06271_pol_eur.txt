 Bulharsko s Rumunskem vstoupí do Schengenu možná do konce června  Sofia 26. ledna (ČTK) - Rumunsko a Bulharsko mohou do takzvaného schengenského prostoru, v jehož rámci nejsou uplatňovány kontroly na hranicích mezi členskými státy, vstoupit ještě za maďarského předsednictví EU. Sofia ale musí do poloviny března splnit všechny technické podmínky Bruselu, řekl bulharskému rádiu BNR maďarský ministr vnitra Sándor Pintér. Jeho země do konce června unii předsedá.   Oba balkánské státy se chtěly k Schengenu připojit letos v březnu. Tento termín je v současné době nereálný. EU totiž Bulharsku vytkla, že nedokáže dostatečně kontrolovat svou hranici s Tureckem. Problematický zůstává také nedostatečný pokrok v boji proti korupci a proti organizovanému zločinu.   Sofia přislíbila, že nahlášené nedostatky odstraní do poloviny března. Pokud všechny požadavky splní včas, rozhodnou unijní experti o dalším postupu, citoval dnes Pintéra zpravodajský web The Sofia Echo.   Rumunsko technickou přípravu ke vstupu do Schengenu podle Pintéra dokončilo a je připraveno na členství. Brusel ale vyloučil, aby se k zóně připojilo bez svého jižního souseda.   Schengenský prostor v současné době tvoří země Evropské unie s výjimkou Kypru, Velké Británie, Irska, Bulharska a Rumunska. Jeho součástí jsou také Island, Norsko a Švýcarsko. Česká republika spolu se Slovenskem a dalšími unijními nováčky přistoupila koncem roku 2007.   zpt mik  