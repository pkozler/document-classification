 Školáci dnes dostávají pololetní vysvědčení  Praha 31. ledna (ČTK) - Školáci dnes dostanou výsledky své půlroční píle, na základních a středních školách se totiž rozdává pololetní vysvědčení. Největší váhu má tato listina zřejmě pro žáky devátých tříd, ke známkám na vysvědčení totiž často přihlíží střední školy při přijímacím řízení.   Vysvědčení s velkou jedničkou či dvojkou dnes poprvé dostanou také ti prvňáčci, kteří se už půl roku učí psát novým typem písma Comenia Script. Podle prvních výsledků se toto zjednodušené písmo podobné tiskacímu žáci rychleji učí, písmo je také úhlednější.   Jednodenní prázdniny však děti čekají až v pátek 4. února. Na tento den přitom chystají některá střediska volného času jednodenní program pro děti, aby si rodiče nemuseli brát dovolenou. Na pololetní prázdniny pak dětem z Prahy 6 až 10, Karlových Varů či Přerova navazuje týden jarních prázdnin. Na další volno si pak budou muset školáci počkat až do 21. dubna, kdy jim začínají dvoudenní velikonoční prázdniny.   kli mkv  