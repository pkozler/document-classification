 Automobilka Renault loni prodala rekordních 2,63 milionu vozů  Paříž 10. ledna (ČTK) - Francouzská automobilka Renault SA loni prodala rekordních 2,63 milionu osobních a lehkých nákladních vozů, hlavně díky poptávce na rozvíjejících se trzích. Meziročně se její prodej zvýšil o 14 procent.   Růst zaznamenala společnost ve všech regionech. V Evropě prodej stoupl o 7,4 procenta na 1,64 milionu. Podíl Renaultu na celosvětovém trhu loni činil 3,7 procenta. Výsledky zahrnují prodej značek Renault, Dacia a Renault Samsung. Jejich součástí není prodej vozů značky Lada, které vyrábí ruská automobilka AvtoVAZ. Renault má v ruské firmě podíl 25 procent.   S dalším růstem automobilka počítá i v letošním roce. Zaměří se hlavně na zahraničí a v druhé polovině roku chce přijít s elektrickými vozy. Prodej mimo Evropu se má na celkovém prodeji Renaultu podílet 43 procenty.   Renaultem otřáslo v poslední době podezření ze špionáže u programu elektrického vozu. Společnost o víkendu uvedla, že údaje o programu elektromobilu zřejmě získala organizovaná mezinárodní síť, nezbytná technologická tajemství však zůstala skryta a kauza průmyslové špionáže výrobu vozu nezablokuje. Renault a jeho japonský partner Nissan Motor investovaly do vývoje elektrického vozu čtyři miliardy USD (76,5 miliardy Kč), napsaly agentury AP a Reuters.   irl vju  