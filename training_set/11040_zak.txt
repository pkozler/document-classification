 Pořádkové jednotky loni víc dohlížely na rizikové zápasy  --------------------    Ke zpravodajství: AUDIO; GRAFIKA   Upravili jsme titulek, zprávu jsme upravili a doplnili informace v celém rozsahu.   --------------------    Praha 31. ledna (ČTK) - Policejní pořádkové jednotky a speciální pořádkové jednotky, tedy takzvaní těžkooděnci, byli loni více nasazováni, především kvůli rizikovým sportovním zápasům. Zatímco v roce 2009 policie evidovala 183 případů nasazení pořádkových jednotek u rizikových utkání, loni jich napočítala 508. Novinářům to na dnešní tiskové konferenci oznámil šéf pořádkové policie Petr Sehnoutka. Policie si podle něho ve srovnání s předloňskem připsala na účet také víc vykázaných lidí z domů a bytů v souvislosti s domácím násilím.   Celkově pořádková policie loni asistovala na fotbalových utkáních ve zhruba 1500 případech, ve srovnání s rokem 2009 jde o zhruba procentní nárůst. Drtivou většinu z toho tvořila přítomnost policie mimo stadion. Asistence na stadionech se loni podle statistik odehrála v 15 případech.   Problematika diváckého násilí má být podle Sehnoutky jednou z priorit pořádkové policie pro letošní rok. Policie chce letos například uspořádat větší cvičení pořádkových jednotek, které bude zaměřeno na přepravu fanoušků, uvedl Sehnoutka. Společně s kriminalisty se také zaměří na monitoring problémových fandů.   Sehnoutka klade důraz i na spolupráci s Českomoravským fotbalovým svazem a fotbalovými kluby a na navázání užší spolupráce s Českým svazem ledního hokeje. "Ne, že by na hokeji panovala naprosto stejná atmosféra jako na některých fotbalových utkáních, nicméně máme operativní informace o tom, že by se část těchto lidí mohla přesouvat i do hokeje," řekl Sehnoutka.   Pořádkové jednotky loni vedle sportovních zápasů dohlížely i na další akce. V souvislosti s extremismem šlo o 87 demonstrací nebo shromáždění a 31 hudebních akcí. V 97 případech byly předmětem zájmu pořádkových jednotek i další demonstrace a shromáždění a 30 hudebních produkcí.   Policie v poslední době na podobných akcích hojně využívá služeb takzvaných antikonfliktních týmů, které se snaží předejít možným problémům komunikací s účastníky akcí. Antikonfliktní týmy byly loni nasazeny v souvislosti s 107 rizikovými sportovními zápasy, na 33 extremistických akcích a 53 demonstracích. Nejčastěji byli podle Sehnoutky loni v permanenci policisté z pražského antikonfliktního týmu a jejich kolegové z jižní Moravy.   Pořádková policie loni vykázala v souvislosti s domácím násilím z bytů a domů 1054 lidí, tedy o 311 víc než v roce 2009. Meziroční nárůst tak činí 42 procent. Téměř vždy šlo o muže, statistiky zahrnují 29 vykázaných žen. K zvýšení celkového čísla podle Sehnoutky přispěla například větší spolupráce policie s dalšími organizacemi, které se problémem domácího násilí zabývají. Jde například o Asociaci pracovníků intervenčních center ČR a Bílý kruh bezpečí.   Pořádková policie loni provedla více než 18.100 bezpečnostních akcí, údaj podle Sehnoutky zahrnuje například i kontroly zaměřené na nalévání alkoholu mladistvým. Ve více než 32.600 případech měla na starosti doprovod vlaků. Policisté rozdali zhruba 445.000 blokových pokut za asi 230 milionů korun.   Zásahové jednotky při krajských policejních ředitelstvích byly loni nasazeny v téměř 1700 případech, zadržely 655 lidí, z toho 183 ozbrojených. Pořádková policie loni použila ve více než 8600 případech donucovací prostředky. Čtyřiatřicetktrát zaznamenala použití služební zbraně, podle Sehnoutky nebyl žádný z případů, kdy policista sáhl po zbrani, vyhodnocen jako neoprávněný. Předloni policisté použili zbraň ve 48 případech. Útoků na příslušníky pořádkové policie se loni podle statistik odehrálo 258, ve 124 případech to skončilo zraněním policisty. O rok dříve policie zaznamenala 209 útoků a 100 zraněných policistů.   Náměstek policejního prezidenta Ivan Bílek dnes uvedl, že v loňském roce policie evidovala nárůst ohlášených případů, kdy se někdo pokusil uplatit policistu. V roce 2008 jich napočítala 23, předloni 29, v roce 2010 již 60 případů. "K dnešnímu dni máme za letošní rok již čtyři případy, kdy policista odmítl úplatek a je vedeno trestní řízení," doplnil Bílek.   har pba  