 Ropa kvůli slabým údajům z USA ztratila počáteční zisky  Londýn 27. května (ČTK) - Ceny ropy dnes nejprve rostly, odpoledne však po nepříznivých údajích z americké ekonomiky počáteční zisky ztratily. Obavy investorů z útlumu největší světové ekonomiky obnovila zejména čísla o propadu sjednaných prodejů domů v USA. Ta navázala na čtvrteční slabé údaje o vývoji americké ekonomiky za první čtvrtletí.   Severomořská ropa Brent oslabila krátce před 18:00 SELČ o zhruba čtvrt dolaru na 114,80 dolaru za barel a ztratila téměř dolar z dopoledního maxima 115,68 dolaru. Americká ropa WTI byla naopak čtvrt dolaru nad čtvrtečním závěrem, z denního maxima 101,24 USD však klesla na 100,50 dolaru.    Ropa zpočátku mírně rostla s pomocí slabšího dolaru. Americká měna sice zůstala odpoledne pod tlakem slabých údajů z USA, ty však také oslabily ropu.   Podle dnešních údajů počet smluv na koupě domů v USA minulý měsíc klesl nejníže od loňského podzimu. Ve čtvrtek ropný trh podkopaly údaje, podle nichž byly spotřebitelské výdaje v USA v prvním čtvrtletí slabší, než se čekalo, a růst americké ekonomiky tak zůstal pod odhady na původně oznámených 1,8 procenta. Oslabily i čtvrtletní celkové firemní zisky a objevily se nové signály slabosti na trhu práce.   Trh oslabily i odhady agentury Reuters, podle nichž ropný kartel OPEC tento měsíc zvýšil těžbu ropy o více než 100.000 barelů denně. Produkci zvýšily Saúdská Arábie a Irák.   Obchodování na americkém trhu dnes bylo vzhledem k pondělnímu svátku rozkolísané a jeho objem slabý. Příští týden začíná v USA tradičně letní motoristická sezona, poptávka po benzinu je však na největším trhu světa vzhledem k vysokým cenám utlumená.     Aktuální ceny ropy v dolarech za barel (asi 159 litrů):      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  114,82  115,05     New York - Nymex  WTI  červenec  100,50  100,25     hp dvd  