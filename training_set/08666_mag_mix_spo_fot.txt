 Fotbalový reprezentant Pudil byl u porodu syna Dannyho  --------------------    Ke zpravodajství: FOTO ve Fotobance  ID foto: P201011150537401, F201009080301001   --------------------    Genk (Belgie) 20. ledna (ČTK) - Český fotbalový reprezentant Daniel Pudil se stal poprvé otcem. Manželka Veronika ve středu brzy ráno přivedla v porodnici v belgickém Genku na svět syna Dannyho. Levý obránce místního klubu byl u porodu.   Syn měřil při narození 46,5 cm a vážil 2,530 kg. "Je malinkej, ale krásnej. Byl jsem u porodu a hrozně jsem si to užil," uvedl Pudil v rozhovoru pro svou zastupující agenturu Ondreje Chovance.   V nemocnici strávil s manželkou celý den. "V jedenáct dopoledne jí praskla voda, ale na zákrok jako takový šla až ve čtyři ráno. Všechno jsem viděl. Koukal jsem, jak malej leze ven, bylo to krásný. Naštěstí všechno proběhlo bez komplikací, i když v jednu chvíli hrozilo, že Verču budou muset trošku naříznout. To na mě šly trošku mrákoty," přiznal Pudil.   Oslavy narození prvního potomka v nejbližší době nechystá. "Není čas. Před porodem jsem se sotva stihl vrátit ze soustředění v Turecku, hned v sobotu hrajeme s Kortrijkem. Po zápase pro kluky nic nechystám, protože budu mít snad poprvé Dannyho s Verčou doma. Ale samozřejmě spoluhráče neošidím a až se najde čas, někam je pozvu. Zatím jim mám jen do šatny donést šampáňo," uvedl šestnáctinásobný reprezentant.   Nejraději by radostnou událost oslavil gólem do sítě Kortrijku. "Nechal jsem si udělat speciální chrániče. Mám tam českou vlajku, svoje číslo 33, na jednom jméno Danny a na druhém Verunka. Kdybych se náhodou trefil, určitě bych s nimi něco vymyslel," uvedl.   svd ura  