 Slovenské železnice chystají rušení části regionálních linek  Bratislava 12. ledna (ČTK) - Slovenské železnice zruší nebo omezí osobní dopravu na dvou desítkách regionálních tratí. Státem ovládaná Železničná spoločnosť Slovensko (ZSSK) tento krok odůvodnila úspornými opatřeními. Přesný seznam tratí, kterých se redukce regionálních spojů dotkne, dopravce zatím neschválil.   Společnost připravila pracovní seznam více než dvou desítek tratí, které jsou nejméně efektivní. "Jde o regionální tratě v regiónech od západu až po východ Slovenska. Doprava na větší části z nich by měla být úplně zastavena, na menší ponechána v omezeném rozsah," sdělil dnes ČTK mluvčí ZSSK Alexander Buzinkay.   Přesný seznam omezení spojů bude podle něj známý do konce měsíce, platit začne od 6. března. Podnik přistoupí k rušení linek kvůli tomu, že od státu nedostal peníze na pět procent výkonů ve veřejném zájmu.   ZSSK by v roce 2012 měly v oblasti dotované přepravy dostat konkurenta. Ministerstvo dopravy koncem loňska podepsalo s českým soukromým železničním přepravcem RegioJet ze skupiny Student Agency devítiletou smlouvu o provozování osobních vlaků mezi Bratislavou, Dunajskou Stredou a Komárnem.   Železnice naposledy výrazněji rušily lokální spoje v roce 2003, kdy stáhly vlaky z více než 20 tratí. Později se provoz osobní dopravy na některých lokálkách obnovil. Další omezení firma zvažovala v předchozích letech, bývalá vláda to však odmítla.   Vedle rušení spojů se ZSSK patrně nevyhne propuštění části pracovníků. Nepříznivá finanční situace tíží i další dva státem kontrolované železniční podniky, nákladního přepravce ZSSK Cargo a správce infrastruktury ŽSR. Dohromady by tak všechny tři firmy podle dřívějších informací mohly přijít o více než desetinu z celkového počtu 32.000 zaměstnanců.   boa vju  