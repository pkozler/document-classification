 V Kroměříži zemřela nejstarší obyvatelka Česka, bylo jí 107 let  --------------------    Ke zpravodajství: FOTO/aktuality; PROFIL; VIDEO   Zprávu jsme doplnili ve 4. až 6. odstavci o informaci o nejstarší obyvatelce Česka a statistiku stoletých a starších lidí v Česku.   --------------------    Kroměříž 26. ledna (ČTK) - V Kroměříži dnes dopoledne zemřela nejstarší obyvatelka Česka Marie Smejkalová. ČTK to řekla starostka města Daniela Hebnarová. Smejkalová loni v září oslavila 107 let, o měsíc později se ještě zúčastnila komunálních a senátních voleb.   Marie Smejkalová se narodila 12. září 1903, v den svých narozenin tak slavila i svátek. Narodila se do habsburské monarchie, zažila první republiku i obě světové války. Mohla také sledovat začátky a rozvoj Baťových závodů nebo vzestupy a pády všech prezidentů země.   Rodné Kroměříži zůstala věrná. Celý život žila v přízemním domku, se kterým sousedí tovární budova. V ní měla rodina Smejkalové obuvnickou výrobu ještě krátce po druhé světové válce. Po znárodnění v roce 1948 v ní žena pracovala jako dělnice.   Prakticky do posledních okamžiků byla vitální a zajímala se o dění okolo sebe. Sledovala politiku a podporovala pravicovou ODS. Při svých posledních volbách uvedla, že "pokud si pamatuje, nevynechala ani jedny". Recept na dlouhověkost měla jednoduchý - slivovici do čaje, hodně dobrého jídla, pohody a spoustu lidí okolo sebe.   Podle dostupným informací je nyní nejstarší obyvatelkou České republiky Františka Kožnarová, která žije v Domově důchodců Velká Bíteš na Žďársku a loni 25. září oslavila 107. narozeniny.   Podle údajů České správy sociálního zabezpečení (ČSSZ) žilo v lednu v České republice 502 lidí starších sta let. Dalších 411 důchodců by se letos stovky mohlo dožít. Počet obyvatel, kteří přesáhli věkovou hranici sta let, rok od roku narůstá. Letos je jich o 14 víc než loni a o 108 víc než v roce 2009.   Vyššího věku se podle statistik dožívají výrazně častěji ženy. Zatímco mužů starších sta let eviduje ČSSZ 74, žen je dohromady 428. Nejstarší Češky se narodily v roce 1903, nejstarší muž v roce 1904. Nejvíc sto a víceletých lidí žije v Praze - 173 a v Jihomoravském kraji - 119. Nejméně lidí s úctyhodným věkem přesahujícím stovku zaznamenali statistici v Karlovarském kraji. Napočítali jich celkem 17. Ve Zlínském kraji jich bylo 51, z toho osm mužů.   jav snm  