 Akcie ve Spojených státech šly dopoledne oběma směry  New York 18. ledna (ČTK) - Akcie ve Spojených státech šly dopoledne oběma směry. Emise počítačové společnosti Apple táhla dolů index technologického trhu Nasdaq, protože firma oznámila, že si její šéf Steve Jobs bere další zdravotní volno. Slabší výsledky proti očekáváním pak přinesly banka Citigroup a letecká společnost Delta Air Lines.   Index Dow Jones v poledne newyorského času stoupl o polovinu procenta na 11.847,7 bodu. Nasdaq Composite podle stránek Yahoo! Finance v 18 hodin SEČ stoupl o nepatrných 0,02 procenta na 2755,9 bodu.   Emise Apple dopoledne v jednu chvíli oslabila o 3,9 procenta na 335 dolarů. Trh ovlivnilo i čekání na čtvrtletní výsledkovou zprávu Apple. Podnik ji zveřejní po závěru dnešního obchodování na burze; s tím přijdou i výsledky dalšího technologického gigantu, IBM.   Dow Jones šel nahoru mimo jiné díky společnosti Boeing, která oznámila odklad dodávek stroje 787, tentokrát na třetí čtvrtletí letošního roku. DJI má od začátku roku zisk kolem 2,2 procenta díky optimistickému pohledu na celkovou ekonomickou situaci.   Citigroup klesla o 4,7 procenta, protože její výsledková zpráva nenaplnila očekávání analytiků. Delta oslabila o 2,6 procenta, protože byl její zisk proti očekávání nižší kvůli vánicím, napsala agentura AP.   pok vju  