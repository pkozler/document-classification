 Do Tovačova zamíří modeláři s vojenskými modely z celé země  --------------------    Ke zpravodajství: ilustrační FOTO ve Fotobance  ID foto:  FO01078855 ,  FO00380718    --------------------    Tovačov (Přerovsko) 11. května (ČTK) - Modely letadel, makety lodí či vojenskou techniku uvidí v sobotu návštěvníci modelářské přehlídky v Tovačově na Přerovsku. Se svými díly se sem přijede pochlubit několik stovek modelářů z celé země. Lidé se mohou těšit i na rádiově řízené modely. Díla modelářů mohou návštěvníci porovnat se skutečnou vojenskou technikou, která bude stát kolem haly. Přehlídka se koná podruhé, loni branami haly prošlo na 1000 návštěvníků. ČTK to řekl jeden z pořadatelů Václav Bílý.   "Loni se účastnilo na 200 vystavovatelů, letos chceme tento počet zdvojnásobit. Modeláři budou z celé republiky, loni jsme měli nejvzdálenějšího vystavovatele z Mostu. Vystavena budou letadla, bojová technika, lodě, auta, rádiově řízené modely. Půjde o modely plastikové i papírové," uvedl Václav Bílý. Podotkl, že na přehlídce bude k vidění například letecký model s rozpětím křídel šesti metrů.   Pořadatelé akci připravili při příležitosti oslav konce druhé světové války. I proto bude téměř 90 procent všech modelů připomínat toto období. "Kromě letadel tam budou i modely ostatní vojenské techniky, jako jsou ženijní stroje na překonávání vodních ploch, tanky, obrněné transportéry, ale i různá doprovodná vozidla. K vidění bude i polní kuchyně," doplnil Bílý.   Modely mohou návštěvníci porovnat na místě se skutečnými stroji. Před sportovní halou budou stát vojenská vozidla jako obrněné transportéry, protiletadlové kanóny, radiolokační vozidla, ale i americké džípy, které do Tovačova přivezou členové klubů vojenské historie. "Návštěvníkům tak chceme nabídnout kontrast malých modelů se skutečnou technikou," dodal Bílý. Modelářské setkání doprovodí výstava dobových fotografií s připomenutím vojenských akcí v okolí.   Lidé se budou moci v Tovačově vydat i po naučné stezce po stopách vojenské historie. "Tovačovem prošly dvě války. V roce 1866 se zde v prusko-rakouské bitvě střetlo několik desítek tisíc vojáků. Za druhé světové války tu byla tanková bitva. Kolem pomníčků padlých vojáků bude vyznačena naučná stezka v délce čtyř kilometrů. U každého bude popis událostí, co se v tehdejší době stalo," uvedl pořadatel.   Do Tovačova se chystají kvůli této akci také Olomoučtí cyklisté. Milovníci jízdy na kole mohou společně vyrazit v 9:00 od olomouckého orloje a vydat se na jízdu po stopách vojenské historie na Tovačovsku spojenou s prohlídkou modelářské expozice.   Výstava s názvem Open Kit Show Plastic People of Tovačov se v místní sportovní hale koná v sobotu od 9:00 do 17:00. Všichni milovníci miniaturní vojenské techniky ji mohou navštívit zdarma.   Alena Petrželová dr   