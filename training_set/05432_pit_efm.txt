 Xinmao ruší nabídku na Draku, firmu asi získá Prysmian  Amsterodam 6. ledna (ČTK) - Čínská firma Xinmao Group se dnes rozhodla stáhnout svou nabídku na koupi nizozemského výrobce kabelů Draka Holdings. Ponechala tak ve hře italskou společnost Prysmian, která nyní bude mít volnou ruku pro svůj záměr vytvořit převzetím Draky největšího světového producenta kabelů.   Xinmao v listopadu přišla s nečekaným návrhem koupit Draku za miliardu eur (zhruba 25 miliard Kč). Trh návrh hodnotil jako opovážlivý, protože italská firma se už předtím dohodla s vedením Draky na převzetí za 833 milionů eur. Investoři také pochybovali, zda má čínská firma dostatek financí k takové akvizici.   Xinmao dnes podezření potvrdila, když uvedla, že nebude schopna předložit oficiální nabídku před termínem uzavření nabídky Prysmianu, jak je podle pravidel pro převzetí nutné. Prysmian dostal ve středu od italských úřadů pro svůj záměr zelenou a jeho nabídka na odkup akcií Draky platí ode dneška do 3. února.   Konečný termín nabídky Prysmianu je deset dní před datem, kdy by Xinmao byla schopna podat svůj návrh, sdělila čínská firma. "Xinmao po pečlivém zvážení s lítostí dospěla k tomu, že zamýšlená nabídka na Draku již není uskutečnitelná," uvedla čínská firma.   Akcie Draky po oznámení čínské firmy klesly o téměř devět procent, zatímco akcie Prysmianu posílily o osm procent. Mluvčí Draky Michael Bosman uvedl, že firma oznámení Xinmao vzala v potaz a nadále se bude zabývat možnou transakcí s Prysmianem. Dodal, že Xinmao měla od loňského podzimu na nabídku dost času.   Draka je třetím největším výrobcem kabelů v Evropě, působí na čtyřech kontinentech a v České republice má výrobní závod ve Velkém Meziříčí. Pokud by firmu převzal Prysmian, předehnali by Italové v odvětví kabelů světovou jedničku, francouzskou společnost Nexans, která se letos o nizozemskou firmu rovněž zajímala.   hp dvd  