 Nákladní vůz přejel v Prachaticích muže, který jej opravoval  Prachatice 24. května (ČTK) - Nákladní vůz dnes přejel v Prachaticích muže, který jej opravoval. Má těžká zranění břicha, hlavy a páteře, řekl ČTK ředitel jihočeské záchranné služby Marek Slabý. Neštěstí se stalo v objektu bývalého zemědělského podniku.   "Po zajištění životních funkcí jsme muže v kritickém stavu letecky transportovali na traumacentrum v českobudějovické nemocnici," uvedl Slabý. Případem se zabývá policie. Podle její mluvčí Martiny Joklové policisté zjišťují, zda šlo o nešťastnou náhodu nebo zranění způsobila něčí nedbalost.   rek mol  