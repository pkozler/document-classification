 Praktici ze Zlínska odmítají nahradit své kolegy v nemocnicích  Zlín 11. ledna (ČTK) - Praktičtí lékaři ze Zlínského kraje odmítají zastoupit své kolegy v nemocnicích, kteří hodlají ukončit pracovní poměry v souvislosti s výzvou Děkujeme, odcházíme. ČTK to dnes řekl krajský předseda Sdružení praktických lékařů Lubomír Nečas. Reagoval tak na slova svého celostátního předsedy Václava Šmatláka, který ministru zdravotnictví Leoši Hegerovi přislíbil, že praktičtí lékaři převezmou pacienty, které nebudou moci nemocnice ošetřit.   "Považujeme to (příslib Václava Šmatláka) za nesmyslné, protože nemůžeme nahradit nemocniční péči. Praktičtí lékaři nemohou operovat, nemohou pečovat o děti v inkubátorech. Prostě nemohou nahradit péči, která v nemocnicích je," poznamenal Nečas s tím, že na začátku března zákonitě musí dojít ke zhoršení úrovně a dostupnosti zdravotní péče pro občany.   Podle něj je odborová akce Děkujeme, odcházíme 'důsledkem dlouhodobě neřešeného komplexu problému stávajícího systému zdravotnictví v Česku'. "Této kampani vyjadřujeme jednoznačnou podporu. Žádáme politické představitele státu o urychlené řešení blížícího se rozvratu českého zdravotnictví," komentoval Nečas.   V souvislosti s akcí Děkujeme, odcházíme ve Zlínském kraji podalo k poslednímu prosinci výpověď 261 lékařů, což je přibližně 40 procent. Od té doby ji dva doktoři vzali zpět - jeden v nemocnici ve Vsetíně a jeden v Krajské nemocnici T. Bati ve Zlíně. Právě zde je ale plánovaný odchod lékařů nejmasivnější. K dnešnímu dni je odhodláno z nemocnice odejít 127 lékařů z přibližně 290. Ředitel nemocnice Bohuslav Škubal ČTK řekl, že jde hlavně o doktory z ARO, oddělení gynekologicko-porodnického, novorozeneckého, dětského, plicního a oddělení zobrazovacích metod. "Na navýšení mezd nemáme volné finanční prostředky. Pokud se podaří tyto prostředky získat, pak můžeme mzdy zvýšit," doplnil Škubal.   K situaci se nechce příliš vyjadřovat ani Zlínský kraj. Hejtman Stanislav Mišák (ČSSD) sice již dříve řekl, že hejtmanství připravuje několik scénářů, blíže je specifikovat nechtěl. "Během následujících dvou měsíců předpokládáme vývoj, a proto nechceme zbytečně předbíhat, tím by se mohly šířit šumy," uvedl.   Lékařům vadí současný stav ve zdravotnictví, chtějí také 1,5 až trojnásobek současných platů. Odbory hrozí, že v celé zemi 1. března přestane chodit do práce více než 3800 lékařů.   Gabriela Sluštíková jpt  