 Horská služba má nové skútry, zamíří téměř do všech oblastí  Liberec 18. ledna (ČTK) - Členové horské služby mají k dispozici 16 nových sněžných skútrů za téměř pět milionů korun. Peníze na ně poskytlo ministerstvo pro místní rozvoj. Záchranáři nové stroje finské výroby získali v těchto dnech. Nahradí vyřazenou opotřebenou a dosluhující techniku a horská služba je rozmístí téměř ve všech oblastech, sdělil dnes ČTK její náčelník Jiří Brožek.   Dva sněžné skútry zamíří na Šumavu a také do Jeseníků, Krušné Hory a Beskydy jich dostanou po třech, Jizerské hory jeden. Nejvíce, pět skútrů, dostanou členové horské služby v Krkonoších.   "Nové skútry jsou oproti vyřazeným výrazně šetrnější k životnímu prostředí. Především však šetří naše peníze, protože jejich spotřeba je až o 50 procent nižší než u starších typů," uvedl Adolf Klepš, předseda materiálové a technické komise horské služby a její náčelník v Krkonoších.   Záchranáři měli podle původních představ stroje převzít už dříve, předání se ale protahovalo kvůli několika odvoláním účastníků veřejné soutěže na jejich dodání. Tendr prošetřoval Úřad pro ochranu hospodářské soutěže. Prověřování ale zastavil s odůvodněním, že horská služba zákon o veřejných zakázkách neporušila.   jem snm  