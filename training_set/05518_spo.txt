 Bank byl 17. v obřím slalomu SP, v druhém kole zajel třetí čas  --------------------    Ke zpravodajství: FOTO/aktuality   --------------------    Adelboden (Švýcarsko) 8. ledna (ČTK) - Český lyžař Ondřej Bank potvrdil, že má letos životní formu. I ve čtvrtém obřím slalomu sezony Světového poháru bodoval, dnes v Adelbodenu skončil na děleném sedmnáctém místě se ztrátou 82 setin na vítěze. I na prvním místě došlo k dělbě, shodný výsledný čas ve dvou kolech totiž zajeli Francouz Cyprien Richard a Nor Lund Aksel Svindal. Třetí místo obsadil s mankem dvou desetin další francouzský závodník Thomas Fanara.   Bankovi se přitom první kolo nepovedlo úplně podle představ, neboť mu patřila 24. pozice se ztrátou 2,01 sekundy na lídra. V druhé části ale exceloval, zajel třetí nejlepší čas se ztrátou 27 setin na Richarda. Nejlepší český lyžař v této sezoně v obřím slalomu dosud pokaždé bodoval. V prosinci si postupně připsal 16. místo v Beaver Creeku, 22. ve Val d'Isere a především životní páté v Alta Badii.   Na čtvrté vítězství v řadě útočil famózní Američan Ted Ligety, ale po nejrychlejším první kole zhruba v polovině trati ve finálové jízdě chyboval a obsadil osmadvacáté místo s mankem 3,65 sekundy na vítěze.   Kryštof Krýzl obsadil v prvním kole 36. místo a od postupu jej dělilo 23 setin. Martin Vráblík svoji jízdu nedokončil.   alf gi  