 Vyvlastňování zřejmě bude možné i pro energetické a vodní stavby  Praha 11. května (ČTK) - Zákon o urychlení výstavby dopravní infrastruktury, který umožňuje vyvlastňování pozemků, se nově bude zřejmě vztahovat také na vybranou energetickou infrastrukturu a vodní díla. Dnes tak rozhodla sněmovna, když v závěrečném čtení schválila příslušnou senátní novelu. Tato předloha má podle autorů usnadnit výstavbu zejména dalších bloků Jaderné elektrárny Temelín, odkládanou stavbu jezů na Labi a budování protipovodňových opatření.   Institut vyvlastnění bude moci investor využít tehdy, pokud se nedohodne na odkupu pozemků pro plánovanou stavbu. Novela nyní zamíří opět do Senátu.   Sněmovní hospodářský výbor a výbor pro životní prostředí doporučily poslancům novelu schválit, ale s celkovými změnami. Poslanci dnes na jejich pozměňující návrhy přistoupili.   Změnili tak mimo jiné proces stavebního řízení v zákonem stanovených případech. Zatímco podle původní předlohy by musel příslušný stavební úřad na žádost stavebníka závazně spojit stavební a územní řízení, podle poslanců by mělo toho rozhodnutí záviset ve vybraných případech na jeho úvaze. Podle výborů by také mělo platit, že dotčeným stavebním úřadem bude speciální úřad, tedy úřad zaměřený na silniční, železniční a vodní stavby, a nikoli stavební úřad v obci s rozšířenou působností.   Vláda původně se senátním návrhem vyjádřila nesouhlas. Jak ale dnes řekl ministr průmyslu o obchodu Martin Kocourek (ODS), úpravy v pozměňovacích návrzích výborů výhrady vlády odstranily. Podobně se dnes vyjádřil i zástupce Senátu Pavel Eybert (ODS). Řekl, že tyto změny vrací novelu blíže k původnímu úmyslu, který měli předkladatelé z řad senátorů.   Zákon o urychlení výstavby dopravní infrastruktury předložila ještě v minulém volebním období ve sněmovně skupina poslanců, která chtěla urychlit výstavbu rychlostní komunikace R35. Během projednávání ho ale poslanci přepracovali tak, že se vztahuje na veškerou dopravní infrastrukturu. Zákon kromě jiného umožňuje použít vyvlastnění při získávání pozemků pro silnice a dálnice.   nlm dvd  