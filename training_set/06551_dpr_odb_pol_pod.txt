 V Ostravě o půlnoci začala stávka zaměstnanců MHD  Zprávu jsme aktualizovali.   --------------------    Ostrava 1. června (ČTK) - Do stávky zaměstnanců Dopravního podniku Ostrava, která začala o půlnoci, se zapojila většina řidičů z autobusové vozovny v Hranečníku. ČTK o to řekl odborový předák Ivo Protivínský. Informace z dalších míst zatím nemá. Firma zaměstnává 2200 lidí, z nichž přes 900 je řidičů. Protestem chce odborová organizace dosáhnout zvýšení platů. Vedení společnosti tvrdí, že ale nemá peníze.   "Ze 170 autobusů, které z Hranečníku ve všední den pravidelně vyjíždějí, jich ráno vyjelo 30. Informace z dalších míst a celkový přehled bychom měli mít po 08:00, kdy se sejde stávkový výbor," řekl Protivínský.   Dopravní podnik předpokládá, že během stávky, která je zatím neomezená, bude schopen zajistit pouze omezený provoz. Ten by měl odpovídat nedělnímu.   Stávku odboráři vyhlásili minulý týden. Během kolektivního vyjednávání se totiž se zaměstnavatelem nedohodli na růstu tarifních mezd. Požadují navýšení o pět procent. Vedení nabízí jen 1,5 procenta a stejný nárůst garantuje i na příští rok. "To je pro nás nepřijatelné," řekl odborový předák Ivo Protivínský.   Zatím není jasné, kolik lidí se do stávky zapojí. Ještě před stávkou měli představitelé firmy slíbeno, že do stávky nevstoupí 340 řidičů.   vpl dvc mol  