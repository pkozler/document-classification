 Berounka ve Zbečně dosáhla druhého stupně, okolí není ohroženo  Zbečno (Rakovnicko) 10. ledna (ČTK) - Na Berounce ve Zbečně na Rakovnicku platí druhý povodňový stupeň, tedy pohotovost. Žádná opatření zatím nebyla přijata, okolí řeky není ohroženo, řekl ČTK starosta Stanislav Dryják.   Hladina řeky podle něj dnes dopoledne dosáhla 333 centimetrů. "Třetí stupeň máme od čtyř metrů, ale toho řeka nedocílí. Myslím si, že tak za hodinu to bude pomaloučku klesat," uvedl starosta kolem 11:30. Žádná opatření podle něj nejsou nutná, protože řeka by v tomto místě i po vylití z břehů nic neohrožovala.   Rozvodněná Berounka stoupá i v Berouně, kde platí první stupeň. Je ale pravděpodobné, že i tam bude v nejbližších hodinách platit pohotovost. Podle mluvčí radnice Pavly Švédové řeka město v současnosti nijak neohrožuje.   khj mol  