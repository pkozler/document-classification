 Souboj českých gólmanů se nekonal, Vokoun opět nechytal  --------------------    Ke zpravodajství: FOTO/aktuality   --------------------    New York 18. ledna (ČTK) - Hokejový brankář Ondřej Pavelec přispěl v pondělním utkání NHL 38 úspěšnými zásahy k výhře Atlanty 3:2 na ledě Floridy po samostatných nájezdech. Thrashers přitom ještě v závěru utkání utkání prohrávali 0:2, ale v předposlední minutě dvěma góly při hře bez brankáře srovnali stav.   V penaltovém rozstřelu pak završili obrat Atlanty úspěšnými nájezdy Bryan Little a Alexander Burmistrov. Na Pavelce vyzrál pouze v první sérii Mike Santorelli. V zápase nedošlo na očekávaný souboj českých gólmanů, neboť před Tomášem Vokounem dostal potřetí v řadě přednost Scott Clemmensen.   Hokejisté Montrealu ztratili ještě větší náskok. Canadiens si v zápase s Calgary vybudovali v první polovině utkání vedení 4:0, ale soupeře nakonec udolali až 5:4 v prodloužení. Na likvidaci čtyřbrankového deficitu se jedním gólem podílel i Aleš Kotalík, který tvrdou ranou z mezikruží vstřelil třetí branku týmu. Na straně domácích měli čeští hráči prsty ve třech trefách: Jaroslav Špaček přihrával dvakrát, Tomáš Plekanec jednou.   lbc  