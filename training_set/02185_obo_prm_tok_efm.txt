 KappAhl otevře v pražském Palladiu svůj největší obchod v ČR  Praha 10. května (ČTK) - Švédský módní řetězec KappAhl, který na tuzemský trh vstoupil v roce 2009 a nyní v Česku provozuje čtyři prodejny, otevře ve čtvrtek v pražském nákupním centru Palladium svůj největší obchod v České republice. ČTK to dnes sdělil Ivan Michněvič z poradenské společnosti Cushman &amp; Wakefield, která pronájem prostor v Palladiu zprostředkovala.   "KappAhl otevře (v Palladiu) svůj obchod na téměř 1200 metrech čtverečních. Pro KappAhl jsme v centru Prahy hledali dlouhodobě prémiovou lokalitu. Palladium bylo logickou volbou. Nabídka komerčních prostor Na Příkopech je omezena především z pohledu velikosti vhodných jednotek," uvedl Michněvič.   KappAhl nabízí dámskou, pánskou, dětskou módu a doplňky. V Evropě má nyní 360 prodejen, a to ve Švédsku, Norsku, Finsku, Polsku a ČR. "Na rozdíl od ostatních módních značek cílí KappAhl především na rodiny s dětmi a věkovou skupinu nad 30 let. Kvalitních obchodů v tomto segmentu je poměrně nedostatek, proto věřím v úspěšné fungování této značky v Palladiu," podotkl Michněvič.   První tuzemskou pobočku otevřela švédská společnost KappAhl na podzim 2009 v nákupním centru Olympia v Modřicích u Brna.   beh dvd  