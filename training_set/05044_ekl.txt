 Některá moravskoslezská města nabízejí likvidaci vraků aut zdarma  --------------------    Ke zpravodajství: AUDIO   --------------------    Ostrava 1. května (ČTK) - Města v Moravskoslezském kraji řeší občas problémy s vraky aut, které zůstanou stát v ulicích. Některá tomu předcházejí tím, že majitelům vraků nabídnou jejich likvidaci zdarma. ČTK to zjistila na radnicích měst.   Mluvčí Nového Jičína Marie Machková řekla, že strážníci každý rok v ulicích narazí na 30 až 50 vraků aut. "Město je ale odmítá kvůli nedokonalé legislativě odtahovat. Jednou za rok připraví pro majitele nepojízdných aut likvidaci autovraků zdarma," uvedla Machková. V letošním roce mohou majitelé vraků svá vozidla zdarma odevzdat 21. května od 08:00 do 12:00 na parkovišti před technickými službami, kde si vozy vyzvedne zástupce autovrakoviště v Ženklavě. "Při této akci majitelé každoročně odevzdají 20 až 30 vraků," dodala Machková.   Karvinská mluvčí Šárka Swiderová potvrdila, že vraky aut městu občas problémy dělají. "Lidé mají stále pocit, že když odstraní registrační značku a vynasnaží se třeba i nějak zlikvidovat číslo motoru a podobně, tak majitele nenajdeme. Omyl, daří se nám to celkem dobře a pak okamžitě vyzýváme majitele k odstranění," řekla Swiderová.   Pokud majitel vrak neodstraní, město vůz odtáhne a nechá zlikvidovat samo a pak vynaložené peníze vymáhá. Mluvčí uvedla, že Karviná nyní řeší asi deset až 20 případů za rok. "Vždy nařízení o odstranění dáváme na úřední desku a sklo auta a po dvou měsících nečinnosti teprve můžeme vozidlo odtáhnout. Vloni výzvy k odtahu uposlechlo osm majitelů aut, celkově jsme řešili 74 případů, stálo nás to něco přes 40 tisíc korun a částky vymáháme," popsala Swiderová.   Polovina všech případů byla podle ní ve čtvrti Nové Město, kde jsou oblasti, v nichž žijí problémoví lidé. Vraky na ulicích hlásí radnici sami Karviňané, jiné objeví pracovníci města při jarním plošném čištění cest a parkovišť. "Letos při čištění ulic se objevilo snad jedno nebo dvě taková podezřelá auta a to se řeší," uvedla mluvčí Karviné.   Obyvatelé jednoho z největších ostravských obvodů Poruby mají možnost nechat svůj nepojízdný vůz ekologicky zlikvidovat zdarma. Radnice tuto službu organizuje dvakrát ročně ve spolupráci s bohumínskou firmou ŽDB Group. "Teď tato akce aktuálně běží od začátku března a potrvá až do konce května. Během prvních dvou měsíců využilo bezplatné likvidace autovraků 15 zájemců," řekla porubská mluvčí Jana Končítková.   Radnice tak chce předejít anonymnímu odstavování vraků v ulicích. "Nabídka bezplatné likvidace vraků se setkala loni v září s velkým ohlasem. Počet zájemců se ve srovnání s předcházejícími lety navýšil zhruba pětkrát. Proto jsme se rozhodli v této aktivitě pokračovat,“ informoval v tiskové zprávě starosta obvodu Lumír Palyza (ČSSD).   Končítková uvedla, že při odevzdání starého vozidla je potřeba občanský průkaz a velký technický průkaz, případně plná moc se souhlasem majitele s likvidací vozu. Vlastníci předaných vozidel dostanou na místě od pracovníka společnosti protokol o ekologické likvidaci nutný k vyřazení vozidla z registru motorových vozidel.   Zdarma mohou vraky aut odevzdat také obyvatelé Bruntálu, kde radnice spolupracuje se stejnou firmou jako Ostrava-Poruba. "Bezplatně ale bude zlikvidován jen vrak, který bude kompletní. Za likvidaci auta bez motoru zaplatí majitel 600 korun," řekl mluvčí Bruntálu Jiří Ondrášek. Vozidlo musí mít také všechna kola nasazená na nápravách. "Za každé chybějící kolo je účtován poplatek 100 korun," uvedl mluvčí. Dodal, že město ale s vraky aut v ulicích nemá žádné větší problémy.   Vlastimil Vyplel jpt  