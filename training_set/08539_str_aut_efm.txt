 Tisk: Volkswagen plánuje novou značku pro čínský trh  Wolfsburg 18. ledna (ČTK) - Německá automobilka Volkswagen plánuje vytvořit novou značku pro levné malé automobily určenou pouze pro čínský trh. V rozhovoru pro německý list Handelsblatt to řekl šéf čínských aktivit VW Karl-Thomas Neumann. Čína má výrazný podíl na růstu prodeje Volkswagenu i jeho divize Škoda Auto.   Podrobnosti o nové značce zatím nebyly stanoveny. Plán ještě musí navíc schválit dozorčí rada podniku, napsala agentura DPA. Podle listu Handelsblatt by se měla značka orientovat na Číňany žijící mimo velká města. Automobily s touto značkou by měly stát méně než 8000 eur (zhruba 195.000 Kč).   "Místní automobilovou značku považujeme v zásadě za příležitost k proniknutí do segmentů trhu, v nichž dosud Volkswagen není v Číně zastoupen," uvedl Neumann.   Volkswagen je největší automobilkou v Evropě a do roku 2018 se hodlá stát největším výrobcem automobilů na světě. Firma loni zvýšila celosvětový prodej o 13,5 procenta na rekordních 7,14 milionu vozů. V samotné Číně její prodej stoupl o 37 procent na rekordních 1,92 milionu vozů.   Škoda Auto loni zvýšila celosvětový prodej o 11,5 procenta na rekordních 762.600 aut. V Číně její prodej vzrostl téměř o polovinu na 180.500 automobilů.   pmh jw  