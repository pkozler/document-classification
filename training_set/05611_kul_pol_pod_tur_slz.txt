 Evropské a české lázně hledají společnou cestu na seznam UNESCO  --------------------    Ke zpravodajství: AUDIO   --------------------    Karlovy Vary 20. května (ČTK) - Vstup západočeského lázeňského trojúhelníku na seznam památek UNESCO bude mít větší šanci, pokud půjde o sériovou žádost více evropských lázní. Na konferenci odborníků, kteří mají stanovit základní kritéria pro společný vstup evropských lázní na seznam světových památek, to novinářům řekla náměstkyně ministra kultury Anna Matoušková.   Počet památek na seznamu UNESCO se blíží tisíci. Největší podíl tvoří památky z Evropy. To je podle Matouškové důvod, proč bude zápis dalších evropských památek stále těžší. Společný postup lázeňských evropských měst by tak měl větší šanci, míní Matoušková.   Západočeský trojúhelník, tvořený Karlovými Vary, Mariánskými Lázněmi a Františkovými Lázněmi, chce ale ve společné přípravě hrát vůdčí roli, řekl dnes primátor Karlových Varů Petr Kulhánek (KOA). Aby ale bylo reálné zpracovat nutné dokumenty pro žádost o zápis, bude třeba stanovit kritéria pro města a lázeňské oblasti, jež se k iniciativě budou chtít připojit. Právě o tom jednají ve Varech experti z řad památkářů a dalších specialistů.   I když na stanovení konečného seznamu měst, která by se měla o zápis na seznam památek UNESCO ucházet, je podle účastníků konference ještě brzy, společně už na toto téma jednalo několik města - německý Baden-Baden, francouzské Vichy, belgické Spa, italské Monte Catiny či Baden u Vídně.   "Na dnešní odbornou konferenci by v červnu měla navázat konference politických zástupců lázeňských měst," doplnil Kulhánek.   Zápis na seznam UNESCO dlouhodobě podporují jak samotná města trojúhelníku, tak i Karlovarský kraj. Podle hejtmana Karlovarského kraje Josefa Novotného (ČSSD) jde o dlouhou cestu. Výhody jsou ale zřejmé. "Například poté, co byla na seznam památek UNESCO zapsána Telč, vzrostla návštěvnost města dvojnásobně," dodal Novotný.   Pavel Peňás hj  