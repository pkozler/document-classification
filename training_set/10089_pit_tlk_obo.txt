 Světový prodej mobilů se v prvním čtvrtletí zvýšil o pětinu  Egham (Británie) 20. května (ČTK) - Světový prodej mobilních telefonů v prvním čtvrtletí vzrostl o 19 procent na 427,8 milionu kusů. Podle analytické skupiny Gartner nadále rostl nejvíce prodej takzvaných chytrých mobilů s operačním systémem, který svým tempem překonal zbytek trhu.   "Chytré telefony tvořily v prvním čtvrtletí 23,6 procenta celkového prodeje a meziročně vzrostly o 85 procent," uvedla analytička Gartneru Roberta Cozzová. Podíl podle ní mohl být ještě vyšší. Podotkla, že výrobci během čtvrtletí ohlásili celou řadu vyspělých přístrojů, které ale půjdou na trh až ve čtvrtletí druhém.   "Jsme přesvědčeni, že někteří spotřebitelé odložili nákupy a na tyto modely čekají," uvedla analytička. Trend rostoucího prodeje chytrých mobilů se podle Gartneru ještě zrychlí s cenově dostupnými přístroji střední třídy, díky nimž se chytré mobily rozšíří masově.   pok mha  