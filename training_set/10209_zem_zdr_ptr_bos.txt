 V Německu bylo vyrobeno až 3000 tun krmného tuku s dioxinem  Doplnili jsme klíčové slovo potraviny a SZPI a v 3. odstavci vyjádření SZPI. Upravili jsme.   --------------------    Berlín/Praha/Brno 5. ledna (zpravodajové ČTK) - V Německu bylo vyrobeno až 3000 tun krmného tuku pro zvířata kontaminovaného rakovinotvorným dioxinem, kvůli jehož výskytu ve vejcích a mase nechaly tamní úřady preventivně zavřít přes 1000 zemědělských farem a drůbežáren. Uvedla to dnes agentura DPA s odvoláním na zprávu německého ministerstva zemědělství. Do jiných států EU podle ní závadné krmivo ale vyvezeno nebylo, české úřady přesto zahájily preventivní kontroly.   Státní veterinární správa ČR (SVS) nemá od německých kolegů informace, že by se závadné krmivo nebo jiné výrobky dostaly do Česka, sdělil dnes ČTK mluvčí veterinární správy Josef Duben. Dodal, že šéf SVS Milan Malena přesto nechal v Česku vybrat distribuční centra, kam by mohly případné závadné výrobky směřovat, odebrat u některých kontrolní vzorky a vyšetřit je na přítomnost dioxinů.   Státní zemědělská a potravinářská inspekce (SZPI) zahájila kvůli kauze preventivní kontroly potravin v českých obchodech. "Zahájili jsme v obchodních sítích intenzivní monitoring vajec a drůbežího masa původem z Německa," řekla ČTK Petra Hoferková z oddělení komunikace SZPI. "Zatím ale nemáme informace, že by se kontaminované výrobky dostaly na český trh," dodala.   Tuky, do nichž výrobce ze severu Německa přidával látky určené výhradně pro technické využití, putovaly podle německého ministerstva zemědělství před loňskými Vánoci 25 zpracovatelům ve čtyřech spolkových zemích. Tvořily dvě procenta až deset procent stravy drůbeže a prasat, celkově tak mohly kontaminovat 30.000 až 150.000 tun krmiva pro hospodářská zvířata, uvádí zpráva ministerstva pro zemědělský výbor Spolkového sněmu. Ten se chce největším dioxinovým skandálem v zemi za posledních několik let zabývat na mimořádné schůzi.   Německé úřady až do odvolání zavřely na 1000 zemědělských podniků ve spolkové zemi Dolní Sasko a přes 140 závodů v sousedním Severním Porýní-Vestfálsku, které toto krmivo používaly. Nechaly také utratit okolo 8000 slepic z chovu, v jehož vejcích byla několikanásobně překročena povolená hranice obsahu dioxinu.   Spotřebitele úřady přesto uklidňují, že žádné bezprostřední nebezpečí pro ně nehrozí. Zatím však netuší, kolik kontaminovaných vajec či masa se dostalo do prodeje. Testy prý potrvají několik týdnů. Státní zastupitelství už zahájilo vyšetřování severoněmecké firmy, která závadné směsi vyráběla - údajně několik let. V reakci na tuto kauzu začali němečtí politici volat po zpřísnění kontrol výrobců krmiv.   Dioxin je vysoce toxická a karcinogenní látka, která se velmi pomalu rozkládá. Dobře se váže na tukové tkáně v lidském nebo zvířecím těle a při větších koncentracích nebo dlouhodobém působení může podle odborníků způsobit vážné zdravotní poruchy.   fln ktp lab dvd  