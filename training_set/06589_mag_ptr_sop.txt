 Východní Německo vyrábí prémiovou whisky se slovanským názvem  --------------------    Ke zpravodajství: ilustrační FOTO ve Fotobance  ID foto: P200901091026901   --------------------    Berlín 26. ledna (ČTK) - Východoněmecký region Sprévský les (Spreewald), známý v Německu kyselými okurkami vyhlášenými stejně jako jsou v Česku okurky znojemské, zavádí na trh další unikátní výrobek, tentokrát zcela neobvyklý. Je to jednodruhová whisky vysoké kvality, prodávaná pod názvem Sloupisti. To je totiž starý slovanský název pro nynější Schlepzig v Braniborsku, kde palírna leží.   "Whisky se na trhu výborně chytila," řekl agentuře Reuters Torsten Römer, majitel palírny Spreewälder Feinbrand. "V Německu je mnoho fanoušků whisky, rychle se to rozneslo," dodal.    Whiska  se na internetových stránkách chlubí tím, že ji známý britský znalec tohoto nápoje Jim Murray ohodnotil 94 body ze 100 možných. "Je to whisková superstar, která nám všem dává důvod žít," napsal ve svém hodnocení.   "Rating přitáhl k našemu výrobku mnoho pozornosti a prokázal, že i whisky z kontinentu může být velmi dobrá," řekl Römer. V Schlepzigu provozuje hotel a minipivovar, později podnik rozšířil o palírnu. První whisku v ní vydestiloval v roce 2007, pak vsadil na špičkovou jednodruhovou (single malt), která dozrává v sudech od bílého vína.   Sloupisti stojí 45 eur (asi 1100 Kč) za půllitrovou láhev, výroba ale nestačí pokrýt poptávku. Internetová nabídka láhve, jejíž etiketa zobrazuje čápa jako charakteristiku Sprévského lesa, je omezena nápisem "v současnosti bohužel není k dispozici".   ik kš  