 ČD seznámí odboráře s opatřením nahrazujícím kolektivní smlouvu  Praha 11. ledna (ČTK) - Vedení Českých drah a všech devět odborových centrál působících na železnici se ve čtvrtek sejdou, aby projednaly dopady dokumentu, který od nového roku nahrazuje kolektivní smlouvu. ČTK to řekl mluvčí ČD Petr Šťáhlavský. Vnitřní předpis Českých drah mimo jiné stanoví delší pracovní dobu, zkrátí zaměstnancům dovolenou a zbaví je možnosti využívat komplexní ozdravné pobyty a jiné výhody.   Jednání o kolektivní smlouvě pro letošní rok se zasekla poté, co Svaz odborářů služeb a dopravy (SOSaD) odmítl předkládaný návrh mimo jiné kvůli nevyslyšeným požadavkům na růst platů či uvolňování odborářských funkcionářů. "Není žádná ochota pokročit v jednání," poznamenal předseda SOSaD Jaromír Dušek.   Ostatní odborové centrály naopak považují dohodnutý kompromis za velmi dobrý. Ve stejném duchu se vyjadřují i České dráhy. "Kompromis je uzavřený a už není kam dál ustupovat," uvedl mluvčí ČD Šťáhlavský. Zároveň připomněl, že dráhy původně vstupovaly do vyjednávání o kolektivní smlouvě s návrhem na desetiprocentní snížení platů.   Současný návrh kolektivní smlouvy počítá se zmrazením platů zaměstnanců a s ponecháním většiny zažitých zaměstnaneckých výhod.   Důsledky nedokončeného jednání o kolektivní smlouvě postihly zaměstnance Českých drah okamžitě. Od 1. ledna jim zaměstnavatel prodloužil pracovní dobu o několik hodin týdně. Například administrativním pracovníkům a pracovníkům v jednosměnném provozu se týdenní pracovní doba proti návrhu v kolektivní smlouvě prodloužila o hodinu a půl na 40 hodin týdně. Dále se zkrátila placená dovolená ze šesti týdnů na čtyři a společnost přestala zaměstnancům přispívat na obědy.   České dráhy koncem listopadu zaměstnávaly zhruba 27.000 lidí.   cfr vju  