 V šumavském parku začalo kácení stromů u turistických cest  Vimperk (Prachaticko) 12. května (ČTK) - Správa Národního parku Šumava zahájila kácení nebezpečných suchých stromů podél turistických cest. Nebezpečným stromem se rozumí jakýkoliv strom, nacházející se v určité vzdálenosti od turistické trasy. Zpravidla na výšku poloviny stromu, minimálně však 15 metrů od ní. Je to běžná každoroční praxe, řekla dnes ČTK mluvčí parku Jana Zvettlerová.   "K nárůstu těchto stromů v posledních letech dochází zejména působením lýkožroutů v bezzásahových lesních porostech. Po masivním žíru kůrovců napadené smrky rychle hynou a zpravidla do dvou - tří let po napadení se vzniklé souše lámou, a tím se stávají nebezpečnými," vysvětlila mluvčí.   Pověření pracovníci v terénu takové stromy průběžně vyhledávají, značí a evidují jako nebezpečné. Na základě množství a lokalizace je pak určen způsob odstranění těchto stromů. Nejčastěji používanou metodou je pokácení stromu tak, aby nikoho neohrožoval a nepřekážel v pohybu po trase. Ve většině případů zůstává ležící strom na místě, popsala mluvčí.   V prvních zónách zůstane dřevo neodvětvené na místě, z druhých zón bude vyvezeno a prodáno na palivo místním obyvatelům, čímž se vedení národního parku snaží řešit letitý problém s nedostatkem palivového dřeva.   "To, že se palivové dříví dostane k místním lidem, mě těší. Konečně se vedení zabývá potřebami místních lidí," řekla Jana Hrazánková, starostka obce Borová Lada.   Ke zpracování nebezpečných stromů dochází zejména mimo hlavní turistickou sezónu a místa prací jsou viditelně označena.   mi jpt  