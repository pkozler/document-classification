 Španělský tenorista Plácido Domingo slaví sedmdesátiny  --------------------    Ke zpravodajství: FOTO ve Fotobance  ID foto: P201012161222101   --------------------    Madrid/Praha 20. ledna (ČTK) - Španělský tenorista Plácido Domingo, který oslaví 21. ledna sedmdesátiny, vždy okouzloval silným a čarovně zbarveným hlasem, šíří repertoáru i sex appealem. Mezinárodní popularitu si získal zejména společným vystupováním s Lucianem Pavarottim a Josém Carrerasem (Tři tenoři), kde se Domingův temný témbr vhodně doplňoval s niternějším Carrerasovým hlasem a vysokým a jasným tenorem Pavarottiho.   Madridský rodák ztělesnil za svou kariéru 130 tenorových a barytonových rolí, což je v operní historii rekord. Ohnivý Španěl v dubnu 1994 nadchl fanoušky v pražské Sportovní hale.   V hlavní operní roli debutoval již v roce 1961 v Mexiku, kam se v osmi letech přestěhoval s rodiči. Skutečný začátek jeho mezinárodní kariéry se datuje rokem 1968, kdy debutoval v newyorské Metropolitní opeře. Od té doby trvale hostuje na prestižních světových scénách. Domingo zpívá v šesti jazycích (španělsky, anglicky, italsky, německy, francouzsky a rusky) a v repertoáru má role od staré hudby po současnost.   Je také ředitelem operních domů v Los Angeles a ve Washingtonu. Letos v červnu ale post generálního ředitele Washingtonské národní opery, s níž spolupracuje od roku 1996, opustí, s operou v Los Angeles ale loni obnovil kontrakt až do roku 2013.   rmi  