 Lázně Jáchymov skončily ztrátou, výsledek zkreslil prodej firmy  Jáchymov (Karlovarsko) 2. května (ČTK) - Léčebné lázně Jáchymov uzavřely loňský rok ztrátou 256 milionů korun. V roce 2009 vykázaly zisk asi 38,5 milionu korun. Výsledek ale zásadně ovlivnil loňský prodej jáchymovských lázní. V prosinci celou firmu za 700 milionů korun koupily Lázně Luhačovice. Původní společnost již nevyvíjí žádnou aktivitu. Původním minoritním akcionářům nabídl vlastník výkup akcií za 1628 korun za kus. Vyplývá to z programu dnešního jednání valné hromady společnosti.   Lázeňská firma v podstatě ukončila činnost k 31. prosinci 2010. V loňském roce utržila přes 471 milionů korun, což představovalo meziroční pokles o zhruba 6,1 milionu korun. Provozní zisk vloni dosáhl 30,6 milionu korun. To bylo v porovnání s rokem 2009 přibližně o 15,5 milionu korun méně. Na dividendách si akcionáři rozdělí zhruba 106 milionů korun.   Majoritním vlastníkem jáchymovských lázní byla před prodejem se zhruba 73 procenty procenty společnost Invest Kapa, za kterou vykonávala akcionářská práva investiční skupina Penta. Podle generálního ředitele Léčebných lázní Jáchymov Eduarda Bláhy byla prodejní cena určena posudkem soudně jmenovaného znalce. "Vzhledem k možným škrtům ve veřejném zdravotním pojištění a omezení komplexní lázeňské péče považovaly lázně za výhodné nabídku Luhačovic koupit podnik akceptovat," poznamenal Bláha.   Majitel luhačovických lázní Martin Burda ČTK před časem řekl, že vzhledem ke svému několikaletému podnikání v lázeňství uvažoval o akvizici dalších lázní delší dobu. Několik let i vlastnil přibližně 18 procent jáchymovských lázní jako fyzická osoba. Uvedl, že nemíní nyní zavádět žádné razantní změny. "Hosté, zaměstnanci ani třetí osoby změnu nijak nepocítí. Očekávám však, že propojení s luhačovickými lázněmi může přinést určitý synergický efekt, a to zejména na poli obchodní politiky," dodal Burda.   Lázně Jáchymov loni navštívil přibližně stejný počet klientů jako v roce předchozím, kolem 21.000. Úbytek německé klientely byl kompenzován růstem počtu tuzemských a ruských hostů. K udržení hostů a získání nové klientely počítají lázně s řadou investičních akcí. Před zahájením letošní sezony tak vydaly kolem 40 milionů korun na modernizaci ubytovacích zařízení. Investice se týkají především dependance Dalibor patřící k lázeňskému hotelu Akademik Běhounek.   vlm mol  