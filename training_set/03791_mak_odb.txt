 V Plzeňském kraji klesla nezaměstnanost ze 7,7 na 7,1 procenta  --------------------    Ke zpravodajství: GRAFIKA; AUDIO   --------------------    Plzeň 9. května (ČTK) - Díky plnému rozběhu sezonních prací v zemědělství, lesnictví a stavebnictví výrazně klesla dubnová míra nezaměstnanosti v Plzeňském kraji. Z březnových 7,7 procenta se snížila na 7,1 procenta. V květnu by měla podle vývoje v minulých letech ještě klesnout o dvě desetiny bodu; přibudou sezonní pracovní místa v oborech cestovního ruchu. Bez místa bylo v kraji k poslednímu dubnu 22.785 lidí, o 2045 méně než v březnu. Jde o dosažitelné uchazeče, kteří mohou okamžitě nastoupit do zaměstnání. Meziročně je to pokles o 2859 nezaměstnaných, řekl dnes ČTK Tomáš Moravec z plzeňského úřadu práce.   Loni v dubnu bylo v Plzeňském kraji bez práce osm procent lidí, před hospodářskou krizí v srpnu 2008 činila míra nezaměstnanosti 4,2 procenta.   Region vykazuje po Praze a Středočeském kraji třetí nejnižší míru nezaměstnanosti v zemi; 1,5 procentního bodu pod celostátním průměrem. Nezaměstnanost v Česku se v dubnu snížila o šest desetin procentního bodu na 8,6 procenta.   Úřadům práce v Plzeňském kraji nahlásily firmy pouze jedno větší propouštění. Plzeňský výrobce počítačových dílů Tatung propustí k poslednímu červnu 12 lidí z různých profesí. Nábory většího počtu zaměstnanců pracovní úřady neevidují.   V dubnu se jim opět podařilo vyřadit z evidence více uchazečů, zhruba o 2000, než kolik jich přišlo. Díky pěknému počasí přijímají firmy více sezonních dělníků než v minulých měsících. "Květnová nezaměstnanost v kraji by se měla dále snížit o 0,2, což byl trend minulých let. Není žádný důvod, proč by se měla nezaměstnanost zvednout. Sezonní práce už jsou rozjeté naplno, ale ještě se zřejmě přidá cestovní ruch, tedy hlavně místa v pohostinství," dodal Moravec.   Nezaměstnanost klesla v dubnu ve všech sedmi okresech kraje. Nejvíce právě v zemědělských a lesnických oblastech, kde pracuje přes léto nejvíce sezonních dělníků. O 1,3 procentního bodu se snížila na Klatovsku, o 1,2 procenta na Tachovsku a o jeden procentní bod na Domažlicku. Nejmenší pokles zaznamenala Plzeň, o 0,2 procentního bodu, kde je také dlouhodobě nejmenší nabídka sezonních profesí.   Na Tachovsku s nejvyšší nezaměstnaností v kraji nabízí pracovní úřad 190 volných míst, což je meziměsíční pokles o sedm pozic. Na jedno místo tam připadá 18,1 uchazeče. Minulý měsíc vykazovalo Tachovsko 19,3 uchazeče na volnou pozici, před 16 měsíci to bylo 50,2.   Plzeň eviduje 958 volných míst, nejvíce v kraji; meziměsíčně o 84 více. Na jednu volnou pozici připadá 7,3 uchazeče. Nabídka volných míst tam není stále stejná. Průběžně se obsazují a firmy nahlašují nové pozice, každý den přibývá přes deset nových míst.   Na Klatovsku je nyní 324 volných míst, o 53 více než v březnu; připadá tam 12,7 uchazeče na volnou pozici. Nejvíce uchazečů na jedno volné místo - 21,1 - bylo v dubnu na Rokycansku, kde úřad eviduje pouze 80 volných míst na 1600 nezaměstnaných. Na Domažlicku je 186 volných míst, na jednu pozici připadá 14,5 uchazeče.   Nejnižší míra nezaměstnanosti je dlouhodobě v Plzni-městě, kde činí 5,8 procenta. Poprvé se ale na Plzeň dotáhlo Rokycansko, kde byla míra vždy vyšší. Jih Plzeňska vykazuje aktuálně míru 5,9 procenta a už šest měsíců po sobě je horší než krajské město.   V dubnu pracovní úřady v kraji nově zapsaly 2484 lidí, meziměsíčně o 211 méně, meziročně je to o pokles o 437. Naopak vyřadily 4462 uchazečů, což je proti březnu o 236 více; meziročně o 220 méně. Ve všech sedmi okresech vyřadili více lidí než minulý měsíc.   Počty volných míst v Plzeňském kraji vzrostly zejména díky sezonním pracím meziměsíčně o 182 na 2095. Oproti loňskému dubnu je to nárůst o 236 míst. Na jedno volné pracovní místo nyní připadá v kraji 11,4 uchazeče, v březnu jich bylo 13,5.   V krajském městě, kde nezaměstnanost dlouhodobě stagnuje, se v dubnu nově zapsalo 823 uchazečů, meziměsíčně o 83 méně. Úřad práce v Plzni přitom vyřadil 1013 lidí, meziměsíčně o 130 méně.     Ukazatele nezaměstnanosti v Plzeňském kraji:        počet nezaměstnaných   míra nezaměstnanosti      okres  březen 2011  duben 2011  březen 2011  duben 2011     Domažlice  2905 (2992)  2591 (2697)  9,4  8,4     Klatovy  4547 (4671)  3986 (4122)  9,9  8,6     Plzeň-jih  2122 (2208)  1954 (2035)  6,4  5,9     Plzeň-město  6761 (7191)  6531 (7001)  6,0  5,8     Plzeň-sever  3057 (3136)  2772 (2862)  7,6  6,9     Rokycany  1663 (1822)  1545 (1685)  6,3  5,8     Tachov  3775 (3801)  3406 (3441)  11,8  10,6     Plzeňský kraj  24.830 (25.821)  22.785 (23.843)  7,7  7,1       - údaje v závorce uvádějí celkový počet uchazečů   Zdroj: MPSV   Václav Prokš snm  