 ČSÚ: Maloobchodní tržby v listopadu meziročně vzrostly o pět pct  --------------------    Ke zpravodajství: GRAFIKA   Rozšířili jsme o komentář analytiků ve 4. a 10. odstavci.   --------------------    Praha 11. ledna (ČTK) - Maloobchodní tržby v listopadu bez sezonního očistění meziročně vzrostly o pět procent po říjnovém poklesu o 0,7 procenta. Výsledek byl ovlivněn zejména růstem tržeb v motoristickém segmentu a vyšším počtem pracovních dní. Uvedl to dnes Český statistický úřad.   Po očištění o sezonní vlivy, kalendářní a pracovní dny se tržby v maloobchodě včetně prodeje a oprav motorových vozidel v listopadu snížily reálně meziměsíčně o 0,3 procenta. Meziročně se naopak zvýšily o 3,4 procenta.   "Vzhledem k zásadní roli aut v listopadových prodejích vysoký nárůst tržeb v maloobchodě nemá smysl příliš přeceňovat. Bez aut a pohonných hmot rostly tržby jen o 2,1 procenta, což rozhodně o boomu nakupování nesvědčí," uvedl analytik ČSOB Petr Dufek. Růst listopadových maloobchodních tržeb je podle   Podle analytika společnosti Home Credit Michala Kozuba ale byly listopadové tržby mírným překvapením. "Propad v říjnu i negativní výsledky maloobchodu v unii předpovídaly spíše horší výsledky. Na lepší tržby měly konečně vliv vánoční nákupy, které se v předchozích letech projevovaly už v říjnu," podotkl.   Situace na trhu práce zatím nenahrává podle analytika Komerční banky Miroslava Frayera výraznějšímu zlepšování v prodejích maloobchodníků. "Mnoho lidí se stále potýká s nedostatkem práce a míra nezaměstnanosti se drží na vysokých úrovních. Nepříznivým faktorem pro vývoj v letošním roce je chystaná rozpočtová restrikce. Menší ochota bank v poskytování spotřebitelských úvěrů maloobchodním tržbám rovněž nepřidává," uvedl.   Sezonně očištěné tržby za prodej a opravy motorových vozidel se zvýšily reálně meziměsíčně o 0,2 procenta a meziročně o 12 procent. Neočištěné tržby vzrostly meziročně o 15,2 procenta, z toho za prodej motorových vozidel včetně náhradních dílů o 16,3 procenta.   "Třetí nejvyšší růst v roce 2010 byl ovlivněn kromě vyššího počtu pracovních dní také zvýšeným prodejem nákladních automobilů a pokračujícím zvýšeným prodejem pneumatik. S tím souvisel i růst tržeb za opravy o 9,6 procenta, který byl nejvyšší od července 2008," uvedl ČSÚ.   V maloobchodě včetně prodeje pohonných hmot se sezonně očištěné tržby snížily reálně meziměsíčně o půl procenta a meziročně se zvýšily o 0,2 procenta. Sezonně neočištěné tržby vzrostly meziročně o 1,2 procenta, v tom za nepotravinářské zboží o 2,6 procenta a za potraviny o 1,3 procenta. Za pohonné hmoty naopak klesly o 4,9 procenta.   Rostl zejména prodej přes internet či prostřednictvím zásilkové služby o 24 procent, textilu a obuvi o 8,7 procenta, počítačového a komunikačního zařízení o 6,8 procenta, výrobků pro kulturu a rekreaci o 5,3 procenta, v nespecializovaných prodejnách s převahou potravin o 1,4 procenta a potravin ve specializovaných prodejnách o 0,6 procenta.   "V listopadu došlo k růstu nákupů přes internet téměř o čtvrtinu pochopitelně hlavně díky vánočním nákupům. Podle našich výzkumů letos koupilo na internetu alespoň jeden dárek více než 95 procent uživatelů internetu. I proto odhaduji, že v prosinci bude tento růst ještě dynamičtější," řekl Tomáš Hodboď z internetového srovnávače cen Heureka.cz.   Klesly tržby za pohonné hmoty o 4,9 procenta, v nespecializovaných prodejnách s převahou nepotravinářského zboží o 4,3 procenta, za smíšený sortiment ve stáncích a na trzích o 3,8 procenta, za sortiment prodávaný mimo prodejny, stánky a trhy o 2,6 procenta a za výrobky pro domácnost o 1,6 procenta.   Podle statistiků dále rostly ceny pohonných hmot o 11,3 procenta. Podstatně méně se zvýšily ceny za zboží prodávané v nespecializovaných prodejnách s převahou potravin o procento a ve stáncích a na trzích o 0,9 procenta. Nejvýrazněji se snížily ceny počítačových a komunikačních zařízení o 7,3 procenta, použitého zboží o 5,3 procenta, textilu a obuvi o 4,3 procenta a zboží prodávaného přes internet či prostřednictvím zásilkové služby o 4,2 procenta.   jap sos beh jw  