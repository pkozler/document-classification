 Na horách v Plzeňském kraji připadlo pár centimetrů sněhu  Plzeň 20. ledna (ČTK) - Několik centimetrů nového sněhu připadlo ve středu a dnes na horách v Plzeňském kraji. Díky nízkým teplotám mohly některé areály začít s výrobou technického sněhu, který by měl spolu s dalším očekávaným přírodním sněhem zlepšit podmínky na svazích. Po výrazné oblevě je na svazích méně sněhu, některé menší areály v Plzeňském kraji se dočasně uzavřely.   V největším zimním středisku v kraji - na železnorudském Špičáku - leží momentálně podle majitele Vladimíra Kasíka kolem 70 centimetrů sněhu, v areálu zahájili zasněžování. Předpokládají, že díky příznivé předpovědi budou moci technický sníh vyrábět delší dobu. "Prozatím také napadlo více než pět centimetrů přírodního sněhu a stále jsou zde sněhové přeháňky. Na současný sedmdesáticentimetrový podklad postupně přibude 20 až 30 centimetrů technického sněhu plus to, co připadne," popsal Kasík. Teploty pod bodem mrazu se drží i přes den na vrcholu Špičáku i v dolní části areálu u nástupu na lanovku.   V dalších střediscích v Železné Rudě je podle informací tamního infocentra 30 až 60 centimetrů sněhu. Mimo provoz je zatím vlek na Pancíř a sjezdovky v Hojsově Stráži.   Zasněžovat začal opět areál v Kašperských Horách, který nyní nabízí 20 až 30 centimetrů sněhu. Naopak kvůli nedostatku sněhu po oblevě se zastavil provoz v menším areálu Kocourov u Klatov, nelyžuje se ani na sjezdovce v Přimdě v Českém lese na Tachovsku. "Vlek zatím stojí, ale padá nějaký sníh, kdyby nasněžilo alespoň ještě pět centimetrů, mohli bychom ho pustit," řekl provozovatel areálu Josef Langmajer.   Ani běžkaři nemají kvůli oblevě a teplému počasí na Šumavě ideální podmínky. Některé trasy se už neupravovaly i víc než dva týdny. Podle aktuálních informací z webové stránky o běžeckých stopách na  Šumavě  je sníh mokrý, místy zledovatělý. V oblasti Polomu na několika místech vytál, podobně jako v oblasti Můstku či Prenetu. Odtáté úseky jsou i na Modravsku, například mezi Filipovou Hutí a Modravou. Stav by mělo zlepšit očekávané sněžení, pokud by napadl dostatek sněhu, stopy by se opět začaly upravovat.   Lada Pešková hš  