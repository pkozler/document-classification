 Policie pátrá po muži, který loupil v prodejně dětského zboží  --------------------    Ke zpravodajství: FOTO/aktuality   --------------------    Praha 28. ledna (ČTK) - Policie pátrá po muži, který 10. ledna v Praze 9 se zbraní v ruce zaútočil na prodavačku v prodejně dětského zboží a uloupil 800 korun. ČTK o tom dnes informovala mluvčí pražské policie Eva Miklíková. Kriminalisté ve spolupráci s poškozenou sestavili identikit pachatele.   Pachatel krátce po 9:00 vstoupil do prodejny dětského zboží v nákupním centru Královka ve Vysočanské ulici. Vyzval prodavačku, aby mu dala peníze, ale žena mu sdělila, že žádné nemá, a snažila se uprchnout. Muž ni namířil střelnou zbraň a přešel za pult, kde si z pokladny vzal všechny papírové bankovky. Pak utekl směrem k ulici Veltruská.   "Jelikož prodavačka zrovna otevřela obchod a žádný zákazník zde ještě nenakupoval, pachatel si odnesl pouze 800 korun," uvedla mluvčí.   Podle policie je pachatelem je muž ve věku 30 až 35 let, silnější postavy, vysoký 175 až 180 centimetrů. Byl oblečen do tmavě modré zimní bundy a tmavých kalhot, na nohou měl tmavé boty a na hlavě tmavou čepici. Měl bílou pleť a hovořil česky bez přízvuku.   Policisté žádají veřejnost o pomoc při pátrání, informace o pachateli mohou lidé sdělit na linku 158.   vit pba  