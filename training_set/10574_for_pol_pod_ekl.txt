 Chalupa chce řešit hlavně ochranu ovzduší, povodně a Šumavu  --------------------    Ke zpravodajství: FOTO/aktuality; AUDIO; VIDEO  Video:  http://multimedia.ctk.cz/cs/video/document/4258961/chalupa-se-stal-ministrem-zivotniho-prostredi    Rozšířili jsme o další informace v 2. a 3. a 7. a 8. odst.   --------------------    Praha 17. ledna (ČTK) - Nový ministr životního prostředí Tomáš Chalupa (ODS) označil za své priority pro začátek v úřadu ochranu ovzduší, protipovodňová opatření, program Zelená úsporám a budoucnost Národního parku Šumava. Hospodaření Státního fondu životního prostředí (SFŽP), který byl v centru údajné korupční aféry kolem jeho předchůdce Pavla Drobila (ODS), chce Chalupa prověřit auditem. Teprve poté prý uspořádá výběrové řízení na nového ředitele fondu. Chalupa to dnes řekl novinářům při přebírání nového úřadu.   Při první návštěvě na ministerstvu, kam ho uvedl premiér Petr Nečas (ODS), Chalupa také požádal novináře o dobu hájení pro nováčky v ministerském úřadu. Zdůraznil, že ještě nebyl v nové kanceláři a nestihl se seznámit ani s poštou, která mu v minulém týdnu chodila už jako kandidátovi na ministra. Nečas má Chalupu za velice kvalitního politika, který získal velké zkušenosti ve veřejné správě, když osm let starostoval stotisícové městské části.   Stejně jako Drobil ale Chalupa nemá bližší vztah k záležitostem ochrany životního prostředí, což kritizuje opoziční ČSSD.   Jedním z prvních úkolů pro nového ministra bude výběr ředitele Národního parku Šumava. Výběrové řízení vypsal počátkem prosince ještě Drobil. Poradní komise zatím nikoho nedoporučila, zasedat bude znovu příští týden. Podle Chalupy je hospodaření v Národním parku Šumava komplexní problém, který nelze vyřešit jen ustavením nového ředitele. Nalézt je třeba celkové řešení, míní Chalupa. Ministerstvo připraví zvláštní zákon o Národním parku Šumava. Jak naloží Chalupa s rozjetým výběrovým řízením, zatím neví.   Ještě za Drobila ministerstvo vypsalo také výběrové řízení na nového ředitele Českého hydrometeorologického ústavu. Personální řešení potřebuje také situace na SFŽP, který vede dočasně náměstkyně Radka Bučilová. Ještě před svou rezignací Drobil odvolal ředitele Libora Michálka kvůli tomu, že upozornil na údajné korupční chování Drobilova poradce Martina Knetiga. Michálkův návrat do čela fondu žádá menší koaliční partener ODS - strana Věci veřejné. Chalupa chce jít standardní cestou výběrového řízení, Michálek už minulý týden uvedl, že se ho zúčastní.   Šestatřicetiletého Chalupu dopoledne na Pražském hradě jmenoval ministrem prezident Václav Klaus. Někdejší Klausův mluvčí a pozdější starosta Prahy 6 na Hradě řekl, že chce ministerstvo vést racionálně, bez dogmat a ideologií. Nečas při jeho uvedení do úřadu zdůraznil, že Chalupa bude prosazovat politiku zdravého rozumu a jeho úkolem je vrátit resortu důvěryhodnost. Chalupa poznamenal, že zvítězit musí ideologie zdravého rozumu.   Ekologické organizace od nového ministra očekávají, že bude chránit lesy a veřejnou zeleň, prosadí nový zákon o ovzduší, usnadní lidem třídění odpadu a zajistí pokračování programu Zelená úsporám. Minulý týden mu šestice sdružení, mezi nimi například Hnutí Duha a Calla, nabídla spolupráci. Chalupa by podle nich měl také prosazovat snižování emisí oxidu uhličitého, trvale udržitelnou státní energetickou koncepci a zastat se občanů proti plánům na změkčení hlukových limitů. "Hlas ministra životního prostředí by měl znovu získat ztracenou váhu," napsali zástupci nevládní ekologické sféry.   Podle zelených, kteří ministerstvo vedli mezi lety 2006 a 2009, způsob jmenování nového ministra ukazuje na hlubokou programovou a personální bezradnost ODS. "Slova premiéra Nečase o tom, jak je třeba pokračovat v neideologickém a nedogmatickém vedení resortu, jen kamuflují fakt, že si ODS s ochranou životního prostředí a zdraví neví rady," uvedl předseda SZ Ondřej Liška.   rem ner pba  