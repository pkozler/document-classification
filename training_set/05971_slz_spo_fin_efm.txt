 Vizitky firem BBH, Dewey&amp;Le Boeuf a KPMG  Praha 18. ledna (ČTK) - Vizitky firem BBH, Dewey&amp;Le Boeuf a KPMG, které budou radit držitelům dluhopisů loterijní společnosti Sazka (řazeny abecedně):     BBH   ---   - Právní kancelář, která do začátku loňského roku fungovala pod názvem Brzobohatý Brož &amp; Honsa. V roce 2000 navázala na činnost české pobočky mezinárodní právní firmy Burns Schwartz, která do ČR přišla počátkem 90. let. Patří mezi nejvýznamnější české právnické firmy, pravidelně se umisťuje v čele žebříčků advokátních kanceláří v Česku.   - Kromě Prahy má kancelář pobočky v Bratislavě a Moskvě, mezi její specializace patří česko-ruská a slovensko-ruská obchodní spolupráce. BBH se zaměřuje zejména na ekonomickou oblast, tedy bankovní, finanční a pojišťovací právo, kapitálové trhy, fúze a akvizice nebo soutěžní právo.   - Mezi významné klienty firmy patří finanční skupina PPF a její dceřiné firmy, právní služby poskytuje i společnosti ČEZ, Pražské energetice nebo Komerční bance. V poslední době zastupovala Škoda Holding při prodeji Škody Power nebo stavební společnost Syner ve sporu o nefunkční outlet v Praze 6.   - Zakládající společník firmy Tomáš Brzobohatý v 90. letech figuroval také ve firmách kolem Investiční a poštovní banky.     Dewey&amp;Le Boeuf   --------------   - Právní firma se sídlem v New Yorku působí v patnácti zemích světa. Ve svých 26 kancelářích zaměstnává kolem 1100 právníků.   - V České republice zastoupení nemá, střední Evropu má na starosti varšavská pobočka společnosti.   - Do jejího portfolia patří právnické a poradenské služby v nejrůznějších odvětvích počínaje energetikou, finančními službami a pojišťovnictvím; zabývá se též restrukturalizacemi firem.   - Firma vznikla v roce 2007 sloučením právnických kanceláří Dewey Ballantine (založena 1909) a LeBoeuf, Lamb, Greene &amp; MacRae (vznik 1929). Nyní ji vede Steven H. Davis.   - V minulosti se podílela například na úspěšných akvizicích Walta Disneyho nebo pomohla internetovému aukčnímu portálu eBay s odprodejem akcií poskytovatele internetového volání Skype Technologies.     KPMG   ----   - KPMG je celosvětová síť poradenských společností poskytujících služby v oblasti auditu, daní a poradenství. Působí ve 146 zemích a zaměstnává na 140.000 lidí.   - Nezávislé členské společnosti sítě KPMG jsou přidružené ke švýcarské organizační jednotce KPMG International Cooperative. Každá členská společnost sítě je právně samostatná.   - Název KPMG je akronymem jmen osob, které stály u zrodu sítě: Pieta Klynvelda, Williama Peata, Jamese Marwicka a Reinharda Goerdelera. Jejich účetní společnosti PMI a KMG se v roce 1987 spojily, čímž položily základy dnešní KPMG.   - Celosvětové tržby sítě KPMG dosáhly za fiskální rok končící 30. září 2010 hodnoty 20,63 miliardy dolarů (375 miliard Kč).   - V Česku je řetězec KPMG zastoupen společností KPMG Česká republika, s.r.o., která byla založena v roce 1990. Řídícím partnerem společnosti s 800 zaměstnanci je od loňského roku jeden z jejích zakladatelů Jan Žůrek. V ČR dosáhla KPMG ve fiskálním roce 2010 tržeb téměř 1,4 miliardy Kč. Od 1. ledna pro ni pracuje bývalý guvernér ČNB a vítěz pražských voleb s TOP 09 Zdeněk Tůma.   pvl fjf dto jw  