 Sarkozy: Francie a Německo budou euro bránit všemi prostředky  --------------------    Ke zpravodajství: FOTO/aktuality   V 5. až 8. odstavci jsme rozšířili o Sarkozyho komentáře k modernizaci mezinárodního měnového systému a k úloze dolaru jako hlavní rezervní měny.   --------------------    Davos 27. ledna (ČTK) - Francie a Německo jsou odhodlány bránit euro všemi dostupnými prostředky. Pokud se tedy spekulanti rozhodnou projekt jednotné evropské měny zpochybnit, spálí si prsty. Na Světovém ekonomickém fóru ve švýcarském Davosu to dnes řekl francouzský prezident Nicolas Sarkozy. Potíže, s nimiž se potýká eurozóna, jsou jedním z hlavních témat letošního ročníku.   "Paní (německá kancléřka Angela) Merkelová a já nikdy, rozumíte, nikdy, nenecháme euro padnout," prohlásil Sarkozy před zástupci politického a podnikatelského světa. "Pokud si někdo myslí, že se ho vzdáme, pak vůbec nic nechápe o psychologii evropských zemí, které proti sobě desítky let bojovaly ve válkách. Je to otázka (evropské) identity," dodal.   Sarkozy nyní předsedá globálnímu ekonomickému fóru G20, které sdružuje nejdůležitější země z hlediska světového obchodu. Kromě toho je i hlavním představitelem skupiny nejvyspělejších zemí světa G7.   V Davosu dnes francouzský prezident také řekl, že Paříž a Berlín v nadcházejících týdnech podniknou nové kroky v ekonomické integraci Evropy. "Vy, kteří chcete spekulovat proti euru, dávejte si na své peníze velký pozor. My jsme naprosto odhodláni euro bránit," řekl.   Sarkozy se vyjádřil i k úloze Mezinárodního měnového fondu (MMF), na jehož adresu řekl, že by měl dohlížet na případy globální nerovnováhy. Za tímto účelem by podle prezidenta bylo vhodné rozšířit mandát fondu tak, aby mohl nerovnováhy měřit, sledovat i vymáhat nová pravidla zavedená pro řešení těchto případů.   Jako první je podle prezidenta nutné zavést relevantní pravidla, která budou nerovnováhu definovat a budou schopny ji měřit. Taková pravidla by měřila nerovnováhu ve světovém obchodě, na měnových trzích, ale například i na běžných účtech platební bilance.   "Z pohledu francouzského předsednictví G20 existuje pouze jedna vhodná mezinárodní organizace, která to může zajistit, a to je MMF," řekl Sarkozy. "Proto si myslím, že je užitečné znovu se zamyslet nad stanovami MMF, aby se z něj mohla stát organizace zodpovědná za koordinaci hospodářské, finanční a měnové politiky, a za prosazování těchto nových pravidel," dodal.   Sarkozyho dřívější návrhy modernizovat mezinárodní měnový systém se ale nesetkaly s patřičným pochopením ve Spojených státech. Ty podobné snahy považují za pokus podkopat hegemonii dolaru. Sarkozy nicméně dnes řekl, že nikdo nemá zájem nadvládu dolaru zpochybňovat. Dolar podle něj dál zůstane světovou rezervní měnou číslo jedna.   spr vju  