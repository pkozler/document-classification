 Návrh, který umožní elektronizaci sněmovních dokumentů, je hotový  Praha 25. ledna (ČTK) - Návrh, který umožní elektronizaci sněmovních dokumentů, je hotový. Nyní by ho měla posoudit vláda, nezávisle na jejím rozhodnutí sněmovna. ČTK to dnes řekla předsedkyně Poslanecké sněmovny Miroslava Němcová. Pokud začne předloha platit, dolní komora na kopírování materiálů ušetří zhruba 750.000 korun ročně.   Veškeré sněmovní tisky jsou již řadu let k dispozici v elektronické podobě na webových stránkách sněmovny. Současně se ještě vedle toho rozmnožují papírové výtisky. Aby mohly být dokumenty poslancům distribuovány výhradně elektronicky, je nutné novelizovat zákon o jednacím řádu.   "Tato novela už byla podána. Vzhledem k tomu, že jsem nezaznamenala žádné rozpory u žádné z politických stran, tak si myslím, že by bylo možné zkrátit projednávání zákona, aby mohl platit co nejdříve, protože tam nejde o nic jiného než o to, že se začne významně šetřit," uvedla šéfka dolní komory.   Němcová současně připravuje i další novelu jednacího řádu. Jde o rozsáhlejší materiál, který by ráda předložila do pololetí. Plánuje například prodloužení lhůty mezi druhým a třetím čtením až na 30 dní, což by mělo vést k omezení lobbingu a k odstranění legislativních zmetků. K jednotlivým pozměňovacím návrhům by se totiž muselo vyjádřit kompetentní ministerstvo a shrnout jeho přínos či škodlivost. Ráda by také omezila změny v programu schůze. Uvažuje například o tom, že by změny mohly navrhovat dva nebo tři poslanecké kluby.   Němcová připustila, že se pro tvorbu nového jednacího řádu částečně inspiruje původní předlohou, která platila do roku 1995.   "Například jednací řád neznal první, druhé a třetí čtení. První čtení neexistovalo. Zákon, který přišel do sněmovny, byl přikázán kompetentnímu výboru, který dal sněmovně stanovisko. Omezilo to opakování velkého politického střetu, který je v obecné rozpravě v prvním čtení, opakuje se ve druhém čtení, stejné argumenty se opakují i ve čtení třetím," zmínila Němcová. Doplnila, že nyní nedokáže říct, zda bude vůle se k původnímu jednacímu řádu vrátit.   Podle předsedkyně sněmovny by také bylo vhodné, kdyby byl jednací řád obecnější. "Potom se dostáváme do strašlivých sporů, jestli jsme jednali přesně tak, jak zákon určuje, a místo věcného tématu se dohadujeme o tom, jestli jsme každý krok udělali dobře," vysvětlila předsedkyně komory. Podle ní procedurální záležitosti také často slouží ke stížnostem u Ústavního soudu.   Němcová uvedla, že v ideálním případě by "velká" novela jednacího řádu mohla platit od ledna 2012.   bns pba  