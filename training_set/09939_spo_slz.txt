 Šlégr oslovil bývalé hvězdy, chtějí získat peníze pro český sport  Praha 19. ledna (ČTK) - Několik bývalých slavných českých sportovců začalo připravovat Projekt na ukončení likvidace sportu (PULS). Reagují tak na současnou krizi ve financování českého sportu a problémy okolo společnosti Sazka. ČTK to dnes sdělil bývalý hokejový reprezentant a poslanec za ČSSD Jiří Šlégr, který setkání inicioval. Podle něj projektu přislíbili podporu například oštěpař Jan Železný, kanoista Martin Doktor, cyklista Jozef Regec či šéf Českomoravského fotbalového svazu Ivan Hašek.   Šlégr od projektu očekává, že se jeho účastníkům v dohledné době podaří vyvinout "účinný tlak" na vládu.   "Na sport jde asi 1,9 miliardy korun plus 270 milionů korun z rozpočtu státu. Potřebovali bychom ale nejméně miliardu navíc - to jsou ty peníze ze Sazky, o které jsme nyní přišli, a miliardu nemáme, protože se platí Sazka aréna. Pokud sport dostane na své ozdravení tři miliardy, což je to minimum, po kterém voláme, dostaneme se na financování z roku 2004," řekl Šlégr serveru iDnes.cz.   Podle nového sdružení je jednou z cest jak získat peníze pro český sport především novela loterijního zákona, a to bez ohledu na to, kdo ji v Poslanecké sněmovně či Senátu předloží.   Šlégr uvedl, že při několika neformálních rozhovorech "vycítil podporu" ministra školství Josefa Dobeše (VV). PULS je podle něj připraven úzce spolupracovat s novým poradním orgánem ministerstva školství pro oblast sportu, který má Dobeš ve čtvrtek představit.   Účastníci dnešního prvního setkání se shodli, že sport je nástrojem boje proti sociálně patologickým jevům mládeže, podporuje národní hrdost a zároveň je reprezentantem dobrého jména České republiky ve světě. "V neposlední řadě pak vycházíme z ověřených statistik, které dokazují, že každá investovaná koruna do sportu znamená úsporu čtyř korun v oblasti zdravotnictví. Proto je jedním z našich cílů právě snaha o zvýšení investic do českého sportu a současně jejich efektivní využití," řekl Šlégr.   Podle iDnes.cz by se Projekt na ukončení likvidace sportu měl rozjet za několik týdnů. "Veškerou naši aktivitu bude možné v nejbližší možné době začít mapovat na vznikajících internetových stránkách projektu PULS, které představím na úvodní tiskové konferenci společně se základními programovými body projektu," uvedl Šlégr.   vit ura  