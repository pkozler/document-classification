 Tržby slovenských kin loni stouply, návštěvnost naopak klesla  Bratislava 27. ledna (ČTK) - Tržby slovenských kin loni meziročně stouply o 6,5 procenta na 18,02 milionu eur (436,4 milionu Kč), což bylo nejvíce za posledních pět let. Návštěvnost kin se však snížila na 3,91 milionu lidí z 4,14 milionu diváků v roce 2009. Vyplývá to z údajů, které na své internetové stránce zveřejnila slovenská Unie filmových distributorů.   K vyšším tržbám kin podle portálu Mediálne.sk pomohly trojrozměrné filmy, za které se platí vyšší vstupné. "Tržby 3D filmů tvořily až 45 procent všech filmů. Návštěvnost na 3D filmech tvořila 36 procent z celkové návštěvnosti," uvedl pro internetové stránky předseda unie Ivan Sollár.   Divácky nejúspěšnějším snímkem v minulém roce byl čtvrtý díl animovaného filmu o Shrekovi, na který do kin přišlo více než 227.000 diváků a jeho tržby dosáhly 1,27 milionu eur. Na druhém místě skončil sci-fi film Avatar režiséra Jamese Camerona, který přilákal přes 200.000 diváků a jeho tržby byly 1,25 milionu eur.   V první desítce skončila také česká tragikomedie režiséra Tomáše Bařiny a scenáristy Michala Viewegha Román pro muže, na kterou do kin přišlo více než 93.000 diváků a utržila necelých 400.000 eur. Loni nejnavštěvovanější film v Česku, Ženy v pokušení od scenáristy a režiséra Jiřího Vejdělka, na Slovensku v kině vidělo 75.741 diváků. Dařilo se také kriminálnímu thrilleru režiséra Petra Jákla Kajínek, na který přišlo více než 78.000 lidí.   Česká kina v minulém roce vykázala nejvyšší tržby v historii, v jejich pokladnách skončilo bezmála 1,5 miliardy korun. Návštěvnost kin vzrostla z 12,47 milionu diváků v roce 2009 na loňských 13,537 milionu diváků.   prl vju  