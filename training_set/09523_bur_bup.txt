 Koruna dopoledne k euru oslabila a vůči dolaru stagnovala  Praha 26. ledna (ČTK) - Česká měna dnes dopoledne vůči euru náhle změnila směr a oslabila, k dolaru stagnovala. Proti úternímu závěru se dnes kolem 10:35 obchodovala vůči euru o pět haléřů slabší na 24,24 Kč/EUR a k dolaru na 17,69 Kč/USD. Vyplývá to z údajů serveru Patria Online.   Podle Tomáše Vlka z Patria Finance mírné posílení v úvodu dnešního dne posunulo korunu vůči euru na 24,12 Kč/EUR. "Podobně si ráno polepšily i forint a zlotý. Zatímco okolní měny ale zatím zisky drží, koruna nyní skokově oslabuje na 24,25 - bez nových zpráv," uvedl.   K měnové politice se dnes vyjádřila členka bankovní rady ČNB Eva Zamrazilová. Podle ní je třeba dát signál, že krize skončila, a zvýšit sazby na neutrální úroveň, kterou vidí na 1-1,5 procenta. Tato slova ovšem nemohla překvapit - Zamrazilová je jediným členem bankovní rady, který opakovaně hlasoval pro zvýšení sazeb na posledních jednáních, zmínil Vlk. Dodal, že pro trh by tento komentář měl být víceméně neutrální.     Situace ve světě je podle Vlka pro středoevropské měny příznivá - euro atakuje hranici 1,3700 a akcie v Evropě přidávají na síle. Podporou jsou prý úterní zprávy z obou stran Atlantiku. Dnes se trh zaměří na jednání Fedu, doplnil.   fsl mha  