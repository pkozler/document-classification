 Kvůli nové vyhlášce v některých krajích podražily kontroly komínů  Praha 9. ledna (ČTK) - V některých krajích lidé od ledna zaplatí více peněz za kontrolu komínů. Ceny kominíci zvýšili kvůli tomu, že v souvislosti s novým vládním nařízením musejí provádět důslednější kontroly než dosud. V konečném součtu ale majitelé nemovitostí zřejmě za kominické práce zaplatí méně, jelikož dřívější vyhláška požadovala častější kontroly komínů.   Například služby kominíků ve Zlínském kraji letos podraží až o několik stovek korun. Zatímco loni běžná kontrola komína v rodinném domě na Zlínsku přišla na 450 až 500 korun, nyní to je o 300 až 400 korun více. Ceny zvýšili i kominíci v Olomouckém kraji, protože stejně jako jejich kolegové v ostatních regionech nově musejí kontrolovat celou spalinovou cestu, kudy kouř prochází, tedy od topidla až po ústí komína. Dříve revidovali pouze komíny.   "Nově také musíme vystavovat zprávu o kontrole, což je úkon navíc. O kolik se ceny zvedly, však nejde paušalizovat. Je to případ od případu, řádově ale služba stojí stokoruny," uvedl Petr Fiala z olomoucké pobočky Společenstva kominíků ČR.   Zatímco dříve si lidé museli kominíka objednávat v případě topení spalujících tuhá paliva šestkrát ročně, tak od ledna stačí třikrát a u plynových topení pouze jednou. Pokud výkon topení nepřesáhne 50 kilowattů, tak si majitelé nemovitostí mohou čistit komíny svépomocí. Novinkou je, že jednou ročně musí komín zkontrolovat atestovaný odborník. Jestliže kominík zjistí závady, tak musejí být nahlášeny stavebnímu úřadu, který nařídí jejich odstranění.   Kvůli novému nařízení o podmínkách provozu komínů už některým kominíkům přibyly zakázky. Zájem však podle nich může zase brzo opadnout. "Ta služba je teď poptávaná nárazově," konstatoval Jan Leksa, krajský zástupce Společenstva kominíků, jehož kominická firma působí hlavně na Ždársku a na Chrudimsku. Kominíka shánějí v poslední době i domácnosti, do nichž se léta nechodilo. "Kam chodíme pravidelně, tam na nás asi nečekají. Vědí, že v určitou dobu přijdeme a tu službu jim uděláme," uvedl.   Lidé, kterým komín vyhoří, a nebudou mít revizní potvrzení, mohou dostat pokutu až 25.000 korun. Na kominické firmy se proto nyní obrací mnohem více zákazníků než dříve, kteří se vyptávají na nové předpisy. "Zajímá je především osvědčení, které získají, aby nedostali pokutu. Dokonce už volali i někteří starostové, jestli by u nás nemohli ke kontrole objednat celou obec," podotkl mladoboleslavský kominík Václav Veverka. Potvrdil, že se ceny zvýší, ale odvíjet se prý budou od jednotlivých míst.   Podle zástupce Společenstva kominíků ČR pro kraj Vysočina Jana Leksy lidé v minulých letech komíny zanedbávali. Přitom skoro každá domácnost nějaký komín vlastní; pokud nebydlí v rodinném domě, má většinou nějakou chatu nebo chalupu. "Není týden, kdy neřešíme nějakou událost zahoření," poznamenal.   Od pravidelných kontrol si hodně slibují hasiči. K požárům způsobeným zanesenými komíny totiž během topné sezony vyjíždějí pravidelně. "Většina se jich obejde beze škody, protože vyhoří jen saze v komínovém tělese. Problém je, když je těleso prasklé a požár se začne šířit," řekla mluvčí hasičů Libereckého kraje Iva Michalíčková. Podobných požárů podle ní hasiči v zimě řeší kolem pěti až šesti týdně.   V případě požáru sazí v komíně nebo při požárů, kde je podezření, že příčinou mohl být stav komína, vyšetřovatel požárů vyžaduje doklad o kontrole a revizi komína. "V případě nedoložení těchto dokladů pak ve přestupkovém řízení hrozí fyzickým i právnickým osobám pokuta. Pokuta však v konečném důsledku není jediný finanční postih, ale v případě nedoložení dokladu o kontrole komína následuje krácení pojistného plnění," upozornil mluvčí hasičů Karlovarského kraje Martin Kasal.   kz beh mha  