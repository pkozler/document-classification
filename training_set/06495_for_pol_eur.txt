 Maďarský prezident slíbil změny mediální normy, bude-li to nutné  --------------------    Ke zpravodajství: FOTO/aktuality   --------------------    Brusel 26. ledna (zpravodaj ČTK) - Maďarský prezident Pál Schmitt dnes při setkání s šéfem Evropské komise Josém Barrosem v Bruselu zopakoval, že Budapešť je připravena upravit spornou mediální normu, bude-li to nutné. Maďarsko, které v prvním pololetí předsedá EU, je kvůli zákonu pod palbou kritiky doma i v zahraničí.   Z Bruselu už do Budapešti kvůli novému zákonu zamířil dopis požadující různá vysvětlení. Norma, která začala platit od začátku měsíce, může podle kritiků otevřít cestu k cenzuře protivládních hlasů. Nová právní úprava také zavádí vysoké pokuty (přes 18 milionů korun) za údajně nevyvážené zpravodajství.   Barroso podotkl, že je třeba počkat na maďarská vysvětlení a odpovědi. Odmítl jakkoli předjímat možný výsledek. Tím by mohlo být i to, že by komise proti Budapešti zahájila právní kroky kvůli tomu, že norma jde proti evropským pravidlům.   "Pokud budou nutné úpravy (zákona), pak vás mohu ujistit, že budou provedeny," řekl maďarský prezident na briefingu po jednání s Barrosem.   Podobně jako dnes prezident se nedávno vyjádřil při setkání s europoslanci i maďarský premiér Viktor Orbán. I on připustil možné změny, i když jeho země současně zdůrazňuje, že podle ní sporný zákon je v souladu s evropskými pravidly.   pkt pek hej  