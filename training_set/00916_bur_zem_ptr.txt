 Cena kakaových bobů zaznamenala největší skok od roku 2008  Londýn 24. ledna (ČTK) - Cena kakaových bobů dnes na komoditních trzích prudce roste, a reaguje tak na zákaz vývozu této komodity z Pobřeží slonoviny. Země je největším vývozcem bobů na světě, nyní se ale zmítá v politické krizi. Zákaz vývozu kakaových a kávových bobů v neděli vyhlásil mezinárodně uznaný vítěz prezidentských voleb Alassane Ouattara, který se ale kvůli boji o moc stále nedostal do úřadu.   Termínový kontrakt na kakaové boby s dodáním v květnu se na burze ICE v Londýně kolem poledne prodával za zhruba 3250 dolarů (asi 58.500 Kč) za tunu. Během dopoledne jeho cena vystoupila až na 3340 dolarů, a ocitla se tak nejvýše za poslední rok. Na trhu Liffe se cena zvýšila o více než sedm procent a dotkla se 2269 liber (asi 64.975 Kč).   Cena kakaa tak zaznamenala nejvyšší cenový skok od roku 2008. Analytici se domnívají, že za prudkým růstem ceny je především nejistota, protože není jasné, jak dlouho napjatá situace v klíčové producentské zemi potrvá. Zákaz vývozu začal platit dnes a vyhlášen byl zatím na jeden měsíc. Velkou neznámou jsou totiž Ouattarovy plány.   Nároky na prezidentský úřad si nadále dělá předchozí prezident Laurent Gbagbo. Ten má kontrolu nad infrastrukturou a přepravou kakaových bobů do vývozního přístavu. Ouattara se zákazem vývozu kakaových bobů patrně snaží Gbagba odstřihnout od zdroje příjmů.   Pobřeží slonoviny se zmítá v nejistotě od loňského 28. listopadu, kdy se konaly zmíněné prezidentské volby. Ačkoli v nich zvítězil Ouattara, jehož uznala mezinárodní komunita, jako vládce vystupuje i Gbagbo. Oba složili i přísahu a jmenovali každý svou vládu.   spr vju  