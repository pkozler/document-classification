 STEM: Koalice by měla ve sněmovně menšinu 87 křesel  --------------------    Ke zpravodajství: GRAFIKA   --------------------    Praha 19. ledna (ČTK) - Vládní koalice ODS, TOP 09 a Věcí veřejných (VV) by podle lednového volebního modelu agentury STEM měla ve dvousetčlenné Poslanecké sněmovně menšinu 87 křesel. To je o pět mandátů méně, než zjistil průzkum STEM koncem loňského roku. Koalice má od loňských voleb v dolní komoře 118 poslanců.   Největší propad preferencí z parlamentních stran zaznamenala v průzkumu TOP 09 - z prosincových 14 procent na lednových deset procent. Podle STEM je TOP 09 v posledním období v koalici méně viditelná a ztrácí.   V preferencích, které ale nevyjadřují volební výsledek, nadále vede ČSSD s 26,4 procenta hlasů, to je o zhruba dvě procenta méně než loni v prosinci. Druhá ODS jich má 15 procent, což je podle STEM sice stabilizovaný výsledek, ale je to nejméně od března 1998.   Věcem veřejným se podle STEM zřejmě podařilo zastavit pokles podpory, teď by dostaly 6,2 procenta hlasů, to je zhruba o procento více než v prosinci. KSČM by dalo hlas 11,2 procenta.   Statistická chyba je zhruba 1,5 procenta u menších a 2,5 procenta u větších stran.   hš rot  