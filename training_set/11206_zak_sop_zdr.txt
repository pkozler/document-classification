 V Malajsii zemřel Íránec - v břiše mu praskly kapsle s drogou  Kuala Lumpur 14. ledna (ČTK) - Íránský pašerák drog dnes zemřel v Malajsii na faktické předávkování. V zažívacím traktu pašoval metamfetamin v kapslích, z nichž některé praskly. Oznámila to malajsijská policie.   Pašerák byl ve čtvrtek večer narychlo převezen do nemocnice, když se mu udělalo zle po příletu na letiště v Kuala Lumpuru. Lékaři při následné operaci objevili v útrobách 52letého muže 137 kapslí s metamfetaminem, z nichž některé praskly. Celková váha spolykané drogy byla 765 gramů, upřesnil šéf místní policie.   Muž navzdory rychlému zásahu skonal.   Podle íránského velvyslance v Malajsii Íránce jako takzvané muly pro přepravu drog z jedné země do druhé využívají mezinárodní zločinecké organizace, jež jim za nezákonnou přepravu platí.   Počet Íránců zadržených při pašování narkotik v jihovýchodní Asii, především v Malajsii, ale také v sousední Indonésii, v posledních letech výrazně vzrostl. Jen v období od ledna do října loňského roku bylo takto zadrženo 138 Íránců.   Stále více "mul", zejména žen, je rekrutováno prostřednictvím internetu, především sociální sítě Facebook. Tuto metodu využívají obchodníci s drogami hlavně z Nigérie nebo Jižní Afriky, upozornilo v prosinci malajsijské ministerstvo zahraničí.   hit mik  