 Pražská burza dopoledne posílila o 0,41 pct na 1259,8 bodu  Praha 21. ledna (ČTK) - Pražská burza dopoledne následovala evropské trhy a posílila. Hlavní index PX krátce po 11:00 vzrostl o 0,41 procenta na 1259,8 bodu tažen zejména energetickými tituly ČEZ a NWR, operátorem Telefónica O2 a bankovními emisemi. Vyplývá to z průběžných výsledků burzy.   Akcie ČEZ posílily o 0,83 procenta na 862,10 koruny a zkorigovaly tak čtvrteční ztrátu. Akcie těžařské firmy NWR vzrostly o 0,61 procenta na 282,40 koruny. Pavrol Mokoš z Patria Direct uvedl, že titul tak přerušil dvoudenní pokles.   Mokoš upozornil, že po čtvrteční stagnaci navazují na předešlý šestidenní růst akcie Telefóniky O2. Posílily o 0,44 procenta na 409,80 koruny.   Akcie Komerční banky stouply o 0,14 procenta na 4316 koruny a akcie Erste Group Bank si polepšily o 0,17 procenta na 889,50 koruny.   Nedaří se zejména akciím technologické firmy KIT digital, které při malém zájmu obchodníků spadly o 4,84 procenta na 255,50 koruny.   vrk jw  