 V Krušných horách nasněžilo a fouká, silnice se musejí frézovat  Ústí nad Labem 3. ledna (ČTK) - Noční sněžení opět zkomplikovalo situaci řidičům v Ústeckém kraji. Nejvydatněji sněžilo na hřebenech Krušných hor, kde situaci komplikuje i silný vítr a silničáři tam musejí silnice frézovat. Nejvíc problémů je v horách nad Chomutovem, ale všechny silnice jsou zatím sjízdné, řekla ČTK provozní náměstkyně krajských silničářů Lenka Holovská.   Podle srážkových radarů napadlo v Ústeckém kraji maximálně pět centimetrů nového sněhu, i to ale může být problém. "Hlavně na hřebeni hodně fouká a silnice jsou rychle zasněžené, ale zatím to stíháme frézovat. Silnice jsou bílé, ale sjízdné," řekla ČTK Holovská.   Kvůli srážkám vzala za své i pohoda, která v posledních dnech zavládla na hlavních silnicích v údolí; během soboty a neděle hlavní tahy dokonce oschly. "To už neplatí, silnice jsou sice pořád čisté až na asfalt, ale jsou minimálně mokré," dodala Holovská. To znamená, že by řidiči měli proti předchozím dnům opět zvolnit a nevyjíždět bez zimní výbavy.   jtb jpt  