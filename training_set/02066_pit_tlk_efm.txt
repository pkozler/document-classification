 Ekonomové: O2 klesl do března zisk o 16 procent na 1,68 mld. Kč  Praha 10. května (ČTK) - Telefónice O2 podle odhadů ekonomů oslovených ČTK klesl v prvním čtvrtletí zisk o 16 procent na 1,68 miliardy korun. Výnosy klesly o šest procent na 12,97 miliardy. Výsledky firma zveřejní ve čtvrtek odpoledne.   "Pro první čtvrtletí očekáváme obdobné scénáře vývoje jednotlivých segmentů telekomunikačních služeb jako v předchozích kvartálech. Tedy zejména pokračující pokles výnosů za většinu služeb, ale například pokračování dobrého vývoje na Slovensku, nebo výnosů z pevného internetu," uvedl analytik Cyrrusu Ondřej Moravanský.   Podle ekonoma BH Securities Petra Hlinomaze se na výsledcích projevuje stále nižší aktivita klientů i účinek některých administrativních opatření, například pokles propojovacích poplatků.   Pokles příjmů v mobilní síti by přitom měl být vyšší než v pevném segmentu. Výnosy z mobilního podnikání by měly kvůli poklesu cen hovorného i propojovacích poplatků klesnout okolo osmi procent a z pevných linek o sedm procent. Pevným linkám pomohly zejména výnosy z připojení k internetu, které zaznamenaly jednociferný růst na zhruba 1,5 miliardy Kč.   Telefónica O2 patří do španělské skupiny Telefónica. Ta ve firmě ovládá přes 70 procent. Telefónica O2 Czech Republic provozuje dceřinou mobilní pobočku na Slovensku.   jsa vju  