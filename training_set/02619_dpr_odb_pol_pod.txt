 Po ukončení stávky MHD v Ostravě jezdí opět dle běžných řádů  Ostrava 7. června (ČTK) - Provoz v městské hromadné dopravě se dnes po ukončení šestidenní stávky vrátil k normálnímu stavu. Autobusy, tramvaje a trolejbusy jezdí podle standardních jízdních řádů. ČTK to řekl mluvčí Dopravního podniku Ostrava (DPO) Miroslav Albrecht. Odboráři se v pondělí dohodli s firmou na růstu mezd. Stávku ukončili o půlnoci na dnešek.   "Ráno při výjezdu možná ještě mohl být nějaký drobný problém, ale to bylo opravdu zanedbatelné. Jezdíme jako v pracovní dny bez omezení," řekl Albrecht. Podotkl, že dopravní firmy, které během stávky na několika linkách nahradily autobusy DPO, už na těchto trasách nejezdí. "Vše už je samozřejmě čistě v režii Dopravního podniku Ostrava," dodal Albrecht.   Odborový předák Ivo Protivínský řekl, že ihned po rozhodnutí o ukončení stávky tuto informaci odboráři předávali řidičům. "Hned jsme to zveřejnili na našich internetových stránkách, vyvěsili jsme ji na nástěnky, rozesílali e-maily," řekl Protivínský.   Stávka začala ve středu 1. června a trvala šest dní. V pondělí se nakonec odboráři s vedením podniku a zástupci města, které je zřizovatelem DPO, dohodli na zvýšení mezd. V letošním roce nedostanou nic, v příštím si polepší zhruba o pět procent. Nejvíce mzdy vzrostou dělníkům.   vpl mol  