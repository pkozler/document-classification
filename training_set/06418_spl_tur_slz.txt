 Správa KRNAP letos otevřela méně sezónních informačních srubů  Vrchlabí (Trutnovsko) 6. června (ČTK) - Správa Krkonošského národního parku (KRNAP) letos kvůli úsporám otevřela pouze dva sezónní informační sruby. Turisté mohou informace od správců parku získat ve srubech na Zlatém návrší a u Dívčí lávky. ČTK o tom dnes informoval mluvčí Správy KRNAP Radek Drahný.   Správa KRNAP původně provozovala síť 12 sezónních informačních středisek, od roku 2009 byly v provozu pouze čtyři. Kromě letos otevřených byly v minulých dvou letech v provozu informační sruby na Krakonošově snídani a Čertově strouze. "Z důvodu úspor letos tyto dva sruby otevřít nemůžeme," uvedl Drahný.   Kromě sezónních informačních středisek mohou turisté v Krkonoších využít také informační centra Správy KRNAP, která jsou umístěná v Harrachově, Vrchlabí, Špindlerově Mlýně a Peci pod Sněžkou. Centrum KRNAP v Peci pod Sněžkou, které je v Obřím dole, připravuje otevření expozice o krkonošských lavinách a přibližující práci horských záchranářů. "Expozice by měla být zpřístupněná během června," řekl Drahný.   Krkonošský národní park byl založen v roce 1963 a je nejstarším národním parkem v ČR. Rozkládá se na téměř 55.000 hektarech na území okresů Trutnov, Semily a Jablonec. Spolu s polským parkem tvoří KRNAP největší chráněnou přírodní oblast ve střední Evropě.   sja jpt  