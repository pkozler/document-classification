 BXR Group spoluvlastněná Bakalou spustila web o svých investicích  Praha 11. května (ČTK) - Společnost BXR Group spoluvlastněná Zdeňkem Bakalou spustila nový  web  informující o svých investicích. ČTK o tom dnes informoval Bakalův mediální mluvčí Pavel Kočiš. Bakala investoval například do ropných polí, skartovacích služeb či firmy ETA.   Bakala a BXR Group vedle investic do firem NWR, RPG Real Estate či AWT investovali například do Českých radiokomunikací, českého výrobce antivirových programů AVG či maďarského chemického kombinátu TVK.   Jednou z trvajících investic BXR Group je například podíl v tuzemské firmě ETA, kanadském poskytovateli mobilních skartovacích služeb Shred-It či ve společnosti Central European Petroleum, která vlastní průzkumná práva na jeden milion akrů ropných polí v Německu, uvedl Kočiš.   BXR Group sídlící v Amsterdamu je mezinárodní investiční skupinou s aktivy převyšujícími šest miliard dolarů. Investuje po celém světě a v celé škále odvětví, od těžebního průmyslu, dopravy a nemovitostí přes média, energetiku a chemický průmysl až po telekomunikace či zdravotnictví. Bakala je 50procentním akcionářem firmy.   Bakala patří k nejznámějším českým podnikatelům. Ovládá společnosti v celkové hodnotě miliard dolarů - působí například v hornictví, energetice či médiích. Jím spoluvlastněná NWR je přední těžební firmou ve střední Evropě a jednou z největších průmyslových skupin v Česku. Klíčový majetek NWR představuje černouhelná těžební společnost OKD.   vrk jw  