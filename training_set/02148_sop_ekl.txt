 Češi podle průzkumu neumí třídit baterie, léky a chemikálie  --------------------    Ke zpravodajství: GRAFIKA   --------------------    Praha 17. května (ČTK) - Drtivá většina obyvatel Česka (87 procent) třídí odpady, nejčastěji odnáší do speciálních kontejnerů PET lahve a skleněné lahve. Do směsného odpadu ale až pětina lidí vyhazuje mimo jiné také baterie, léky a chemikálie. Vyplývá to z dnes zveřejněných výsledků výzkumu, ve kterém se na ekologické chování ptala společnost Ipsos Tambor na přelomu dubna a května 1003 respondentů.   Chování ve vztahu k životnímu prostředí se podle průzkumu liší především v závislosti na věku. Nejméně se k šetrnému zacházení se Zemí hlásí mladí lidé mezi 18 až 25 lety. Nejčastěji preferují balenou vodu před vodou z kohoutku a dovážené potraviny před lokálními. Jsou také nejméně ochotní nakupovat ekologicky šetrné výrobky a šetřit energií. Na druhou stranu ale mladí lidé dávají častěji přednost výrobkům netestovaných na zvířatech, fair trade a recyklovaným produktům.   Starší lidé častěji šetří energií, celkem se k snaze ušetřit za elektřinu a topení přihlásilo 85 procent respondentů. Ochotny uskromnit se jsou v tomto ohledu častěji ženy. Stejně tak ženy častěji připlatí za výrobek, pokud je ekologicky šetrný. V tomto ohledu se podle výsledků výzkumu Češi celkove nicméně moc nesnaží, rozhodně je připraveno zaplatit za takový produkt jen sedm procent obyvatel, spíše dalších 47 procent.   Podobně je na tom populace ve snaze omezovat ve prospěch životního prostředí automobilovou dopravu. O omezení svých cest autem se kvůli ochraně přírody snaží 18 procent lidí, dalších 32 procent se k tomu hlásí "spíše". Přitom hustota dopravy patří k oblastem životního prostředí, se kterými jsou Češi spokojeni nejméně.   rem mkv  