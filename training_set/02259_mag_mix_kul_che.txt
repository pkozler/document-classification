 AFP: Francouz uvede na trh parfémy na počest Michaela Jacksona  --------------------    Ke zpravodajství: FOTO ve Fotobance  ID foto: FO01045879, FO00336435   --------------------    Nice (Francie) 10. ledna (ČTK) - Osmatřicetiletý Francouz Franck Rouas, který jeden čas působil jako učitel tenisu pro hollywoodské hvězdy, podepsal nedávno s otcem Michaela Jacksona kontrakt na vytvoření škály parfémů na počest krále popu zesnulého v roce 2009. Informovala o tom dnes agentura AFP.   Parfémy Jackson's Tribute pro muže a Jackson's Legend pro ženy, inspirované květinami rostoucími v Neverlandu, na slavném zpěvákově kalifornském ranči, mají být uvedeny na trh v Las Vegas 7. března. Rouas, který dělí svůj čas mezi Los Angeles a Nice na jihovýchodě Francie, doufá, že parfémy v létě uvede na trh i ve Francii.   Kontrakt byl uzavřen s Joem Jacksonem, patriarchou klanu, 2. prosince v losangeleské čtvrti Encinu, kde je dům rodiny Jacksonových, potvrdila agentuře AFP firma Michael Jackson Estate, která spravuje autorská práva umělce. Upřesnila, že se na této dohodě nepodílí.   "S Joem Jacksonem jsme partneři 50 na 50 pokud jde o světový prodej a příjem z reklamy. Část příjmů bude věnována na Michaelova charitativní konta," uvedl generální ředitel malého podniku Julian Rouas Paris, který Rouas založil v Las Vegas, v partnerství s laboratoří u jihofrancouzského města Grasse, které je pověstné svou výrobou parfémů.   Neobvyklé dobrodružství začalo pro Rouase loni v listopadu, když poprvé vystavoval na veletrhu v Las Vegas. Jeden mladík si mu řekl o pero, aby mohl požádat o autogram, a Rouas se otázal, kdo že tu je za celebritu. "Jacksonova rodina," odpověděli mu. Rouas dal mladíkovi kromě pera i dva flakonky parfému Versailles, který nedávno vytvořil, a požádal ho, aby je předal sestře krále popu, zpěvačce Janet. O hodinu později byl pozván do soukromého salonu, kde jej čekala celá rodina a zajímala se o jeho parfémy.   Franck Rouas jim brzy nabídl několik vůní. Rodina dvě z nich schválila: směs květin a ovoce pro ženy, mírně pižmový s přídechem dřeva pro muže, vysvětluje Joseph Rubino, který je stvořil.   Rouas neměl pro úspěch v tomto oboru žádné předpoklady. Jeho americký sen se mu již splnil, když se stal "francouzským tenisovým instruktorem" takových hvězd, jako Michael Glaser, známý ze seriálu Starsky a Hutch, nebo herečka Sharon Stoneová.   V roce 1996, na charitativním večírku v Monaku s těmito hvězdami, se náhodou dostal do kontaktu s profesionály z oboru parfumerie. Využil příležitosti a stal se dealerem parfémů ve Spojených státech. Hodiny tenisu dával dále. Předtím působil jako pojišťovací agent i v oboru nemovitostí.   Franck Rouas chce využít nečekaného úspěchu. Nedávno ho kontaktovala herečka Lindsay Lohanová, jež právě před krátkým časem vyšla z vězení, aby pro ni vytvořil parfém s názvem Freedom.   pel kš  