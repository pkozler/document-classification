 Lidé houfně volají kominíkům kvůli povinným kontrolám  Ústí nad Labem 9. ledna (ČTK) - Na kominické firmy v Ústeckém kraji se v posledních dnech obrací mnohem více zákazníků než v minulosti. Kominíci ČTK řekli, že se hlavně informují o nových předpisech, které od ledna nařizují důkladnější kontroly komínů. Kominíci se domnívají, že v regionu práci zvládnou, ačkoli jejich počet příliš neroste, protože v kraji zatím neexistuje učiliště, které by vychovávalo jejich nástupce.   Podle kominíka Josefa Eichlera, který působí na Litoměřicku, nebude s kontrolami velký problém. "Pro mé stálé klienty se nic nemění, budeme je kontrolovat jako dosud, dokonce ne tak často. Ale mnoho lidé dosud kontroly zanedbávalo. Nyní se probudili a volají nám," uvedl. Stejné zkušenosti má i Daniel Novotný z Chomutova.   Eichler tvrdí, že vlastní práce kominíků nezdraží, protože budou na komínech dělat to samé co dosud. Ceny vyčištění se podle druhů komína v regionu pohybují zhruba mezi 200 až 500 korunami. Lidé ale podle něho zaplatí o několik set korun více, protože bude třeba vypracovat revizní zprávu, která dosud nebyla nutná. "Ta práce navíc pro nás znamená hlavně úředničinu," prohlásil Novotný. Kominíci ale upozorňují, že lidé nejspíše nakonec nezaplatí více, protože nové předpisy pravidla také zmírnily a kontroly nebudou tak časté jako dosud.   Předpisy, které budou nutit lidi čistit si komíny, velmi vítají hasiči. Krajský mluvčí hasičů Lukáš Marvan ČTK řekl, že během zimy se téměř každý den setkávají s případy, kdy v nevyčištěném komíně chytnou saze. Uvedl, že to může skončit i požárem celého domu. Dalším problémem podle něj jsou v komínech zazděné trámy, které mohou vzplanout.   Noví kominíci se v Ústeckém kraji v současnosti neučí, učební obory existují jen mimo region. Mluvčí kraje Alena Tichá uvedla, že situace se má změnit od letošního září, kdy se kominický učební obor chystá otevřít jedna ze středních škol v Ústí nad Labem.   vlu sap  