 Německá ministryně žádá kvůli dioxinu přísnější kontroly výrobců  Berlín 10. ledna (zpravodaj ČTK) - Německá ministryně zemědělství Ilse Aignerová požaduje přísnější kontroly výrobců součástí zemědělských krmiv. Řekla to po dnešním setkání se zástupci výrobců krmiv, zemědělských svazů a ochránců spotřebitelů kvůli skandálu s výskytem rakovinotvorného dioxinu v německých zemědělských produktech. Ten má podle všeho na svědomí firma vyrábějící kontaminované krmné tuky, které se pravděpodobně měsíce používaly jako příměs do krmiva pro drůbež a prasata.   Aignerová své partnery na schůzce vyzvala k předložení konkrétních návrhů k zajištění větší potravinové bezpečnosti. Tyto návrhy chce probrat na jednání se zemskými ministry zemědělství 18. ledna.   Dioxinový skandál, který na začátku roku zasáhl Německo, podle ministryně napáchal nejen obrovské finanční škody, ale také značně otřásl důvěrou spotřebitelů. O případném odškodnění zemědělců, po němž volají jejich zástupci, se ale podle agentury DPA nehovořilo.   "Není žádný důvod k panice, ale ani k bagatelizování," prohlásila Aignerová. Z původně více než 4700 drůbežáren a vepřínů, kterým úřady preventivně zakázaly dodávat jejich produkty na trh kvůli používání dioxinem kontaminovaného krmiva, jich podle ní k dnešnímu dni zůstává zavřeno 1635.   Německá organizace na ochranu spotřebitelů Foodwatch dnes uvedla, že podle jejích testů má výskyt dioxinu v krmném tuku "s pravděpodobností hraničí s jistotou" na svědomí látka používaná jako pesticid na ochranu rostlin, která je v Německu zakázaná. Německé ministerstvo zemědělství to však označilo za pouhou spekulaci. "Zkoumání tohoto ještě nebyla ukončena," poznamenal mluvčí úřadu.   Vzorky, které Foodwatch nechala testovat, podle ní vykázaly až 164násobné překročení povoleného množství dioxinu. Úřední testy zatím odhalily nanejvýš 78násobné překročení limitu, který je 0,75 nanogramu dioxinu na kilogram tuku.   Závadný krmný tuk pocházel ze severoněmecké firmy Harles &amp; Jentzsch, která jej vyráběla ze surovin určených výhradně k technickým účelům, například papírenské produkci. Podle německých úřadů ho vyrobila až 3000 tun a takové množství mohlo kontaminovat až 150.000 tun krmiva.   Podle dnešního oznámení Evropské komise se závadné krmivo dostalo také do Dánska, kde jím byly živeny nosnice. Podle EK ale nehrozí, že by jejich vejce skončila na prodejních pultech, protože byla určena čistě pro chov. Už dříve Brusel potvrdil vývoz potenciálně škodlivých vajec do Nizozemska a Velké Británie.   Mluvčí EK dnes zároveň popřel, že by slovenské ministerstvo zemědělství zakázalo dovoz drůbežího masa a vajec z Německa kvůli nynějšímu skandálu. Totéž dnes uvedlo i německé ministerstvo zemědělství. Ještě v neděli přitom jeho mluvčí za to Bratislavu kritizoval. Slovensko minulý týden prodej některých potravin německého původu pouze dočasně pozastavilo a v současnosti čeká na výsledky laboratorních testů.   České Agrární komora a Potravinářská komora dnes v reakci na skandál v Německu vyzvaly tuzemské obchodníky k zavedení mimořádného značení masa a vajec značkou "Bez dioxinů". Podle ministra zemědělství Ivana Fuksy ale zatím české kontrolní orgány žádný dioxin v dovezených potravinách nezjistily.   fln dvd  