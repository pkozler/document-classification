 E15: Inekon zmodernizuje vlaky pro rakouský Salcburk  Praha 12. ledna (ČTK) - Česká společnost Inekon Group ve spolupráci s firmou Cegelec zmodernizuje devět příměstských vlaků v rakouském Salcburku. Kontrakt v hodnotě osm milionů eur (téměř 196 milionů Kč) podepsala firma v závěru loňského roku, píše dnešní E15. Práce na vozidlech by měly skončit v roce 2013.   Společnost Inekon Group je aktivní především ve východní Evropě, ale například i v USA, Vietnamu či v arabském světě. Rakouský kontrakt je její první v západní Evropě.   "Získání kontraktu nám prokázalo, že máme technické kapacity i na projekty ve vyspělé Evropě. Historicky vyvážíme spíše na východ, ale doufám, že nám modernizace v Salcburku pootevře nové trhy," uvedl v deníku generální ředitel Inekon Group Josef Hušek.   Inekon nedávno začal stavět cementárnu ve Vietnamu, díky níž podle E15 letos ztrojnásobí tržby na dvě miliardy korun. Další projekty má rozjednané v Sýrii, Maroku a Egyptě. Modernizuje rovněž železniční koridor v Srbsku a čeká na koncesi pro tutéž činnost v Albánii.   Inekon Group je ryze soukromou českou společností, která byla založena v roce 1990. Vedle výroby a dodávek kolejových vozidel a tratí vyváží Inekon Group investiční celky, například elektrárny, cementárny či čističky odpadních vod.   fsl dvd  