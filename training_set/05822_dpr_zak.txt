 Při nehodě autobusu v Guatemale zemřelo 14 bývalých paramilitares  Guatemala 9. ledna (ČTK) - Nejméně 14 bývalých členů guatemalských polovojenských sil v sobotu přišlo o život, když se autobus s nimi zřítil do strže. Dalších 30 někdejších příslušníků těchto oddílů utrpělo zranění. Informovala o tom dnes agentura Reuters s odvoláním na místní úřady.   Bývalí vojáci se zúčastnili projektu zalesňování, který fungoval jako pracovní program pro účastníky bojů v guatemalské občanské válce. Krvavý konflikt trval od roku 1960 do roku 1996 a bylo v něm zabito či beze stopy zmizelo více než 200.000 lidí, především mayských Indiánů.   Polovojenské síly vycvičila armáda k boji proti podezřelým z podpory levicových rebelů vedoucích proti vládě gerilovou válku.   Sobotní nehoda se stala západně od hlavního města Guatemaly. Podle mluvčího místního požárního sboru se autobus zřítil do asi 50 metrů hluboké strže poté, co mu selhaly brzdy.   kne     