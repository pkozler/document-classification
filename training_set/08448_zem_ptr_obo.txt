 Farmáři chtějí zjednodušení pravidel přímého prodeje výrobků  Praha 5. května (ČTK) - Malé zpracovatele zemědělských produktů trápí přísné předpisy, které jim znesnadňují prodej výrobků přímo ze dvora jejich hospodářství, uvedla dnes v tiskové zprávě Asociace soukromého zemědělství (ASZ). Sedlákům se nelíbí, že pro malovýrobce platí stejně přísné normy jako pro velké zemědělské a potravinářské podniky. Ministerstvo zemědělství (MZe) v polovině dubna uvedlo, že do dvou let legislativu malovýrobcům zjednoduší minimálně na úroveň jejich kolegů v Rakousku a Německu.   Plnění některých požadavků je podle asociace sdružující především menší soukromé rodinné farmy pro zemědělce dnes natolik složité, že často raději na přímý prodej vlastní produkce rezignují.   "To je ale velká škoda, protože současný trend nakupování některých druhů potravin přímo od farmáře, který je vypěstoval a vyrobil, je třeba podchytit a podporovat. Je to totiž nejlepší pomoc pro naše zemědělce. Také to zpestří náš trh a nabídne spotřebitelům určitou alternativu ke zboží, které nabízejí supermarkety," uvedl tajemník ASZ Jaroslav Šebek. Zájem zákazníků o prodej ze dvora v poslední době roste, velký rozmach zaznamenávají také farmářská tržiště, kterých je v ČR již více než stovka.   ASZ proto současné snahy ministerstva o zjednodušení legislativy pro malovýrobce vítá. Tyto úpravy prosazuje také Antibyrokratická komise, jejíž členové mají právo se vyjadřovat k nezbytnosti a účelnosti administrativních povinností pro zemědělce.   "Snížíme obtěžování dozorových a kontrolních orgánů. Oni naopak musí převzít větší zodpovědnosti. Pokud tam ale kontrola přijde a něco zjistí, tak ten postih bude výrazně větší," uvedl v dubnu ministr zemědělství Ivan Fuksa (ODS).   Ministerstvo by podle ASZ kromě usnadnění přímého prodeje mělo prosazovat také změnu nastavení dotací z Evropské unie tak, aby v budoucnu bylo možné finančně podporovat budování drobných potravinářských výroben přímo na farmách.   Do konce května má být hotov kodex pro prodejce na farmářských trzích. Na jeho vytvoření MZe spolupracovalo s nevládními organizacemi, samotnými farmáři i organizátory trhů. "Chceme například zabránit tomu, aby na ně jezdili různí překupníci, kteří zde jen přeprodávají zboží nakoupené v supermarketu. I takové případy se už vyskytly," zdůvodnil iniciativu Šebek. Trhy by tak již brzy měly získat své vlastní logo, které bude dokládat kvalitu a čerstvost zboží na takto značeném trhu.   mjr dvd  