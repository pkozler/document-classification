 V zaplavených oblastech Austrálie pršelo, voda však někde opadá  --------------------    Ke zpravodajství: FOTO/aktuality   Rozšířili jsme o názor meteorologů, o informace týkající se zásobování a o další detaily od 3 do 6. a v posledním odstavci. Upravili jsme titulek.   --------------------    Sydney 6. ledna (ČTK) - Jih a střed australského státu Queensland, který se v současné době potýká s katastrofickými záplavami, opět zasáhly prudké deště. Hladina stále stoupá na řece Balonne poblíž hranic se státem Nový Jižní Wales. V jedné z nejhůře postižených oblastí již ale voda začala pozvolna opadat.   Podle krizového koordinátora pro stát Queensland Iana Stewarta jsou meteorologické zprávy znepokojující a déšť má především demotivující vliv na obyvatele zaplavených oblastí, kteří se již tak potýkají s jedněmi z nejhorších záplav v historii.     Agentura AFP napsala, že voda na některých místech v zaplavené oblasti prudce stoupla. I přes nepřízeň počasí však začala pomalu opadat ve městě Rockhampton, jež bylo na začátku týdne téměř odříznuto od okolního světa. Klesající hladina řeky Fitzroy podle serveru abc.net.au přiměla záchranné služby upravit bilanci zatopených domů v Rockhamptonu. Místo původně uváděných 400 se voda prý dostala do asi 150 obydlí.   Úřady ale varují obyvatele vracející se do zaplavených domů před jedovatými hady, kteří zde hledají úkryt před vodou. Zástupci města se rozhodli přestat zásobovat "naprosto nezodpovědné" obyvatele, kteří odmítají opustit domovy a vystavují tak záchranáře nebezpečí útoku hadů.   "Nemůžeme vystavit naše síly nebezpečí tím, že přivážejí zásoby (do domů)," řekl podle AFP starosta města Brad Carter. Hladina řeky zde kulminovala ve středu ve výši 9,2 metru a vysoko podle starosty zůstane nejméně týden.   Nebezpečí zhoršení záplav hrozí jižně od Rockhamptonu, kde by hladina řeky Balonne měla stoupat nejméně do neděle. Nejhůře bude zřejmě postiženo město St. George, které bude podle úřadů zaplaveno z 80 procent. Jeho obyvatelé se se již na velkou vodu začali připravovat a naplnili tisíce pytlů pískem. Podle starostky města Donny Stewartové, citované serverem BBC, ale voda zřejmě nedosáhne 14 metrů, jak se původně přepokládalo.   Záplavy vytvořily ve státě Queensland obří jezero, které se postupně přelévá do moře. Voda zalila území o velikosti Francie a Německa dohromady. Katastrofa postihla okolo 200.000 lidí a podle policie si od konce listopadu vyžádala deset lidských životů. Zaplaveno bylo kolem 1200 domů a z postižených oblastí muselo být evakuováno na 4000 lidí.   Podle úřadů potrvá ještě několik týdnů, než voda zcela ustoupí. Poté bude možné určit škody, které byly již nyní odhadnuty na více než pět miliard australských dolarů (94 miliard korun). Voda zničila zemědělskou úrodu a omezila těžbu a vývoz uhlí, které je hlavní australskou exportní surovinou. Zaplaveny byly přibližně tři čtvrtiny uhelných dolů ve státě Queensland a podle uhelných společností potrvá několik týdnů, než se jejich provoz podaří obnovit.   Australští meteorologové dnes záplavy připsali klimatickému jevu La Niňa, který souvisí s výkyvy počasí. Na rozdíl od teplotního jevu El Niňo, kdy teplé proudy ze západního Tichomoří zamíří na východ, se La Niňa vyznačuje ochlazováním vody u hladiny moře v oblasti středního a východního Pacifiku. Klimatický jev se v Tichém oceánu znovu objevil v červenci a trvat byl měl nejméně půl roku. Po intenzivních deštích v Austrálii by mohl způsobit sucho na jihu USA, v Brazílii nebo v Argentině.   kne drk mik  