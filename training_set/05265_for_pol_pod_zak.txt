 Nečas má Johnovo tvrzení za nepřijatelné, chce dál diskutovat  --------------------    Ke zpravodajství: FOTO/aktuality; AUDIO   --------------------    Praha 4. ledna (ČTK) - Premiér Petr Nečas (ODS) považuje za nepřijatelné tvrzení ministra vnitra Radka Johna (VV), že připomínky úřadu vlády mrzačí připravovanou protikorupční strategii. Materiál má na základě předvánoční dohody koalice ve středu projednat kabinet, dnes se v médiích objevilo, že Strakova akademie k němu ještě vznesla nové připomínky. Nečas novinářům řekl, že v 95 procentech s návrhem souhlasí, o sporných bodech chce vést "rozumnou a reálnou politickou debatu". Z jeho slov vyplynulo, že kabinet ve středu o strategii nerozhodne s definitivní platností.   Některé body Nečasovi v návrhu chybí, například zákon o generální inspekci bezpečnostních sborů, jiné jdou podle jeho mínění nad rámec koaliční smlouvy.   Strategii vnímá Nečas jako dobrý vstupní materiál, vláda ji ale podle něj bude muset dopracovat, aby v lednu přijala kvalitní materiál.   John věří, že kabinet ve středu protikorupční strategii podpoří, a překoná tak rozdílné názory na některé její body. Kdyby se to nepovedlo, byl by to podle něj velmi špatný signál. Uvedl to dnes na tiskové konferenci před Nečasovým prohlášením. Dnešnímu tisku řekl, že Nečas chce v protikorupčním balíčku 11 změn, podle něj žádá předseda vlády změny v rozporu s obvyklými procedurami.   jd rem rot  