 Vánoční nápor lyžařů v Krkonoších opadl, hotely hlásí volná místa  Špindlerův Mlýn (Trutnovsko) 2. ledna (ČTK) - Vánoční nápor lyžařů na sjezdové tratě a hotely ve východních Krkonoších dnes opadl. Například v největším krkonošském středisku Špindlerův Mlýn dnes bez front lyžovalo asi 3000 lidí, zatímco v silvestrovském týdnu byl zájem lyžařů zhruba dvojnásobný. Silnou skupinou turistů v Krkonoších jsou nyní Rusové, kteří do hor přijeli oslavit pravoslavné Vánoce.   "Ubytování na lednové termíny se již dá sehnat daleko snadněji než na vánoční svátky," řekla ČTK Sylvie Dlouhá z městského informačního centra Špindlerův Mlýn. Klesly i ceny ubytování. Zatímco o vánočních svátcích začínaly ceny ve Špindlerově Mlýně na zhruba 700 korunách za noc, nyní se podle Dlouhé dá noc se snídaní sehnat od 450 korun.   Podle Dlouhé je letošní zájem rusky mluvících národností o oslavu pravoslavných Vánoc na začátku ledna v Krkonoších větší než loni. Větší zájem podle ní mají o Krkonoše vedle Rusů například Ukrajinci, Bělorusové a Poláci.   Na snížené ceny lanovek a vleků také láká špindlerovský Skiareál. "Od 3. do 30. ledna jezdíme za ceny vedlejší sezony," řekl ČTK ředitel špindlerovského Skiareálu Jiří Beran. Jednodenní skipas bude dospělého od pondělí stát 600 korun místo dosavadních 700 korun. Cenu skipasu na úrovni 600 korun mají nyní i ostatní hlavní lyžařské areály v Krkonoších.   Na sjezdovkách ve střediscích Krkonoš leží 50 až 130 centimetrů většinou prachového sněhu. Sjezdovky jsou upravené a všechny lanovky a vleky v provozu. Na Černé hoře u Janských Lázní je otevřena sáňkařská cesta.   Výborné podmínky nabízejí lyžařům i hlavní střediska Orlických hor v Deštném a Říčkách. Na sjezdovkách tam leží 70 až 130 centimetrů sněhu. "Opět lyžujeme bez front. V provozu jsou lanovka, všechny vleky a služby. Od pondělí do 3. února jezdíme za ceny vedlejší sezony," uvedli vlekaři z Říček. Jednodenní skipas bude v Říčkách dospělého stát 420 korun místo dosavadních 480 korun.   Turisté na hřebenech Krkonoš se musejí vyhnout lavinovým lokalitám, kde platí druhý stupeň lavinového nebezpečí z pětibodové škály. Na hřebenech leží v průměru 75 centimetrů sněhu.   Zdeněk Rychtera jpt  