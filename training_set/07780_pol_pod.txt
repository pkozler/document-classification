 Jeden z kandidátů, kvůli nimž se v Plzenci znovu volí, odstoupil  Starý Plzenec (Plzeňsko) 5. ledna (ČTK) - Opakované hlasování čeká v sobotu obyvatele Starého Plzence na Plzeňsku. Říjnové hlasování v komunálních volbách označil krajský soud za neplatné, neboť na kandidátce jedné strany byli dva lidé, kteří neměli ve městě v době voleb trvalé bydliště. Ministr vnitra nato vyhlásil nové hlasování. Jeden z kandidátů se už k trvalému pobytu přihlásil, druhý se vzdal kandidatury, zjistila dnes ČTK na městském úřadě.   Krajský soud vyhověl v listopadu stížnosti člena ČSSD a prohlásil hlasování za neplatné. Důvodem byla kandidatura písničkáře Jaroslava Lenka a další ženy na listině Volby pro Starý Plzenec a Sedlec, ačkoliv neměli oba v obci ke dni voleb trvalé bydliště. Úřad kandidátku v termínu musel zaregistrovat. Měl čestné prohlášení, že si do voleb kandidáti trvalé bydliště změní, což nakonec neučinili. Lenk se pak díky preferenčním hlasům dostal z nevolitelného 11. místa kandidátky na druhé a získal mandát.   "Pokud vím, pan Lenk už má od prosince trvalé bydliště v Plzenci, druhá kandidátka se k němu nepřihlásila," řekl dnes ČTK místostarosta Václav Hák. Podle úřednice, jež má na radnici volby na starosti, se ale žena kandidatury vzdala.   Ve Starém Plzenci bylo při říjnových volbách v seznamu 3888 voličů, k volbám jich nakonec přišlo přes 54 procent. Volby vyhráli se ziskem čtyř ze 17 křesel Nestraníci, po třech křeslech získala TOP 09, ODS a Volba pro Starý Plzenec a Sedlec, KSČM dostala dva mandáty a po jednom KDU-ČSL a ČSSD. Krajský soud v odůvodnění rozsudku uvedl, že by stačilo pouze přepočítání hlasovacích lístků tak, jako by oba kandidáti na listině nebyli. Tím by se podle soudu i změnily zisky mandátů - Volba pro Starý Plzenec a Sedlec by po přepočítání přišla o jeden mandát a měla by dva, naopak ČSSD by si o jedno křeslo polepšila a měla by dva zastupitele.   Opakované hlasování bude ve Starém Plzenci v sobotu od 7:00 do 22:00 v pěti volebních okrscích.   lap mol  