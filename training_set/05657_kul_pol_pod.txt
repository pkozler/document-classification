 Moravský Krumlov v pátek odpečetí zámek se Slovanskou epopejí  Praha/Moravský Krumlov 25. ledna (ČTK) - Moravský Krumlov v pátek odpoledne odpečetí Rytířský sál tamějšího zámku, v kterém je umístěna Slovanská epopej. ČTK to dnes řekl krumlovský starosta Tomáš Třetina (TOP 09). Sál zapečetil moravskokrumlovský městský úřad loni v říjnu na žádost části Muchovy rodiny. Praha chtěla v té době obrazy přestěhovat do pražského Veletržního paláce, Krumlov tak stěhování přerušil.   Podle Galerie hlavního města Prahy, která epopej spravuje, by měla být v těchto dnech ukončena řízení, která tamější úřad kvůli epopeji vedl, a kvůli kterým je zámek zapečetěn.   Páteční akce se zúčastní ministr kultury Jiří Besser (TOP 09) a jihomoravský hejtman Michal Hašek (ČSSD), Alexander Rozin, ředitel společnosti Incheba, které zámek patří a představitelé Moravského Krumlova. "Součástí setkání bude také jednání o budoucnosti epopeje, znovuotevření zámku a jeho obnově," uvedl Třetina. Zástupci Prahy, které epopej patří, se na akci podle informací ČTK nechystají.   Zámek by měl podle Třetiny otevřít své brány turistům opět v dubnu. Do té doby by podle něj mělo být rozvinuto pět pláten, které jsou uloženy ve speciálních přepravních tubách.   Ředitel pražské galerie Milan Bufka ČTK řekl, že v současnosti není možné plátna rozbalit. "Za této teploty, která na zámku je, to nelze," poznamenal ředitel. Podle něj se v současnosti teploty na zámku pohybují kolem nuly. "Rádi bychom si plátna prohlédli, ale jinde než na zámku v Krumlově," dodal Bufka.   Vedení Prahy chtělo loni Muchův cyklus obrazů vystavit v metropoli, což vyvolalo ostrý spor s Moravským Krumlovem a vedením Jihomoravského kraje. Poté, co se na obou radnicích po říjnových volbách vyměnilo vedení, začala jednání znovu. Pražský primátor Bohuslav Svoboda se s jihomoravským hejtmanem Michalem Haškem dohodli, že epopej na krumlovském zámku ještě letos zůstane. Praha mezitím bude hledat vhodné prostory pro vystavení díla v hlavním městě. Podle některých informací by mohly být ve správě Pražského hradu.   Slovanská epopej se 8. listopadu stala kulturní památkou. Vlastník obrazů, tedy Praha, musí úřady informovat o jakékoliv manipulaci s dílem.   sdv vtk mol  