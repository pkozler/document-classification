 Klub Exit Chmelnice přivítá rockové kapely Blackfoot a Magnum  --------------------    Ke zpravodajství: ilustrační FOTO ve Fotobance  ID foto: FO01078612   --------------------    Praha 10. ledna (ČTK) - Britští představitelé melodického hardrocku Magnum a zástupci amerického jižanského rocku Blackfoot vystoupí na jaře v pražském klubu Exit Chmelnice. V rámci The Visitation Tour 2011 se Magnum představí 13. března, Blackfoot s tuzemskou předkapelou Pumpa zahrají 3. dubna. ČTK o tom informoval pořadatel koncertu Jiří Kubík.   Vstupné na oba koncerty činí 590 korun.   "Blackfoot po dlouhých letech vyráží na evropské turné a v Česku vystoupí poprvé, jejich dubnový koncert bude po nedávných Molly Hatchet dalším velkým svátkem pro všechny příznivce jižanského rocku," uvedl Kubík. Dodal, že koncertní playlist bude obsahovat letité hity jako Train Train, Railroad Man, Baby Blue, Fly Away či baladu Highway Song.   Blackfoot pocházejí z floridského Jacksonville, líhně jižanských kapel světového formátu Lynyrd Skynyrd či Molly Hatchet.   Všichni původní členové jsou indiánského původu a jméno svého kmene použili i pro název skupiny. Debutovali albem No Reservations v roce 1975. Průlomovým albem se pro kapelu stala o čtyři roky později deska Strikes.   Tvorba Blackfoot je oproti dalším slavným jižanským skupinám charakterizována kratšími a mnohem drsnějšími a syrovějšími skladbami. V 80. letech s nimi spolupracoval i slavný klávesista Ken Hensley z Uriah Heep. Po další odmlce Blackfood obnovili koncertní činost v roce 2004, do Prahy přijedou v sestavě Greg T. Walker (basa,zpěv), Charlie Hargrett (kytara), Mike Estes (zpěv, kytara) a Kurt Pietro (bicí).   Magnum, kteří do Prahy zavítají krátce po vydání nové studiové desky The Visitation, již v metropoli s úspěchem vystoupili v květnu 2008 v Retro Music Hall. Skupinu založili začátkem 70. let v Birgminghamu zpěvák Bob Catley a kytarista Tony Clarkin. Inspirováni úspěchem slavných birminghamských rodáků Black Sabbath či Judas Priest, debutovali v roce 1978 albem Kingdom Of Madness. Velký úspěch zaznamenala jejich třetí deska Chase The Dragon z roku 1982, která se dostala do britské albové hitparády Top 20.   Jejich pozici upevnil trojlístek studiových alb On A Storytellers Night (1985), Vigilante (1986), a Wings Of Heaven (1988). Začátkem 90. let přesunuli Magnum své aktivity do USA. Na americkém trhu se pokusili o úspěch albem Good Night LA. Zájem publika se ale v té době přesunul k nastupující vlně grunge a tak se kapela po další studiové desce Rockart a bilančním dvojalbu The Last Dance rozešla. Po osmileté odmlce Magnum ohlásili v roce 2001 návrat albem Breath Of Live. Letošní jarní evropské turné kapela absolvuje v sestavě Tony Clarkin (kytara), Bob Catley (zpěv), Al Barrow (basa), Harry James (bicí) a Mark Stanway (klávesy).   Roman Jireš kš  