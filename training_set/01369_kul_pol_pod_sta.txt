 Brno čeká oprava Mahenova divadla  Brno 12. května (ČTK) - Brno by v příštích letech mělo začít opravovat další velkou divadelní budovu. Po Janáčkově divadle čeká rekonstrukce i Mahenovo divadlo. Památkově chráněná budova z roku 1882 byla naposledy rekonstruována v 70. letech. Opravu potřebují stavební prvky, sítě, interiéry i jevištní technika, řekla dnes ČTK mluvčí Národního divadla Brno Šárka Motalová. O potřebě rekonstrukce dnes mluvil i primátor Roman Onderka (ČSSD). Nedojde na ni však dřív, než se podaří zrekonstruovat Janáčkovo divadlo, uvedl.   Janáčkovo divadlo se opravuje zhruba deset let a za práce město utratilo včetně letošní položky zhruba půl miliardy korun. Podle Onderky bude třeba ještě dalších asi 450 milionů korun. Jak dlouho práce potrvají, bude prý záležet hlavně na příjmech města. V posledních letech klesly kvůli hospodářské krizi a nižším daňovým výnosům. "Nepředpokládám, že by se nám tam (na další opravu divadla) podařilo sehnat peníze od státu nebo z Evropské unie," dodal primátor. Odhadl, že oprava by mohla skončit do šesti let.   Mahenovo divadlo se podle Motalové obnovuje už nyní - v době divadelních prázdnin tam restaurátoři vždy upraví část prvků v místech přístupných divákům. Postupně se tak obnovuje výmalba, zlacení, zrcadla ve foyeru, svítidla, okna a dveře. "Veškeré práce památkové obnovy jsou plánovány tak, aby se svým rozsahem nepřekrývaly s pracemi uvažovanými při celkové rekonstrukci budovy," uvedla mluvčí. Budoucí celková oprava by se podle ní měla uskutečnit v několika prázdninových etapách.   Mahenovo divadlo využívá činohra Národního divadla Brno. Budova má 580 míst a je známá například tím, že jako první divadelní budova v Evropě byla osvětlena elektřinou. Instalaci si do Brna o téměř 30 let později přijel osobně prohlédnout Thomas Alva Edison. Událost dnes blízko divadla připomíná socha v podobě obřích žárovek.   Janáčkovo divadlo slouží především opeře a baletu Národního divadla a konají se v něm některé koncerty Filharmonie Brno. Scéna patří k největším divadelním budovám v Česku, kapacita hlediště přesahuje 1000 míst.   lce hj  