 Čeští studenti slavili úspěch na veletrhu designu v Miláně  Praha 12. května (ČTK) - Úspěch na mezinárodním veletrhu Salone del Mobile v italském Miláně slavili studenti z Vysoké školy uměleckoprůmyslové (VŠUP) v Praze. Kolekce Touha, kterou na prestižní designérské přehlídce představili v dubnu, získala mezinárodní ohlas. Oslovila výrobce ručně vázaných koberců, který mladým designérům nabídl spolupráci.   "Vzniknout by měly nové kolekce koberců, které budou směřovat na evropský trh," řekla ČTK vedoucí ateliéru textilní tvorby Jitka Škopová.   Svou tvorbu představili studenti ateliéru designu, textilu, keramiky nebo skla. "Měli jednotné téma, kterým byl předmět touhy. Prolínala se do toho vysněná přání studentů. Vznikly menší předměty, z nichž byla vytvořena jediná větší instalace," vysvětlila. Součástí kompozice byl také malý originální koberec.   "Ateliér zaznamenal značný úspěch. Na základě prezentace studenti obdrželi nabídku na spolupráci s výrobcem koberců. Zájem projevila indická společnost, která jim nechá prostor a volnost při tvorbě," uvedla Škopová. Zisk z projektu by podle ní měli mít autoři návrhů i škola. Design koberců bude úkolem pro studenty v příštím semestru. Firma pak bude vzorky vystavovat na mezinárodních veletrzích ve světě.   Podle Škopové si investoři vybrali české studenty díky jejich originální prezentaci. "Představili průřez řemesel, která jsou zastoupená na škole," uvedla. Upozornila, že instalaci tvořily asi tři desítky prací. Každý výtvarník mohl pojmout téma podle vlastních představ. "Koberec měl svěží kombinaci barev, které působily jako ráno. To je (výrobce) zaujalo natolik, že se na školu obrátili," dodala.   Vysoká škola uměleckoprůmyslová v Praze se designérské přehlídky zúčastnila již potřetí. Loni sklidila úspěch s instalací Hostina pro návštěvu z jiného světa.   ač dr            