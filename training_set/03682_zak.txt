 Prima: V Liberci v pátek zřejmě znovu zaútočil žhář  Liberec 29. ledna (ČTK) - V Liberci zřejmě v pátek znovu zaútočil žhář. Na třech místech v centru města založil požár, uvedla dnes televize Prima. Žhář zapaloval dveře, nábytek a věci odložené na chodbách nebo sklepích domů. Podobné případy se odehrály i v červnu a v září loňského roku.   Ve starém třípodlažním domě v Jablonecké ulici hořelo na chodbě ve třetím patře těsně pod střechou. "Byli jsme opět zavoláni na požár vlastně skoro půdního prostoru, kde opět asi náš známý žhář zapálil pod plynoměrem (harampádí)," řekl velitel zásahu Jaroslav Voříšek. Pak zapálil odložené věci na chodbě v domě asi o 300 metrů dál. O dvě hodiny později založil opět oheň na chodbě starého domu v centru.   "Všechny požáry byly naštěstí malého rozsahu, ale měly společné znaky. Takže vyšetřováním se zabývá speciální vyšetřovací tým," uvedla mluvčí liberecké policie Ludmila Knopová.   V červnu hasiči museli dvakrát během jediného dne hasit požár v tomtéž starém třípodlažním domě v Jablonecké ulici. Vyjížděli tam nejprve v noci a pak se museli znovu vrátit odpoledne. V tom domě žhář založil oheň už počtvrté, za sebou má minimálně 25 žhářských útoků, uvedla Prima.     pba jup  