 Tříkrálová sbírka letos vynesla rekordních 72,5 milionu korun  Praha 31. ledna (ČTK) - Koledníci Tříkrálové sbírky letos od dárců získali 72,5 milionu korun, nejvíc v jedenáctileté historii akce. ČTK o tom dnes informoval Jan Oulík z pořádající Charity ČR.   Výtěžek slouží na pomoc nemocným, matkám s dětmi v tísni, seniorům a lidem v sociální nouzi. Přibližně desetina výnosu je určena na humanitární a rozvojovou pomoc do zahraničí. Celostátní sbírka už od roku 2001 vynesla 600 milionů, a to včetně letošní sumy, i když údaje o letošním výnosu jsou zatím předběžné, protože toto číslo ještě organizátoři zkontrolují.   "Především děkujeme našim dárcům, podporovatelům, přispěvatelům a našim koledníčkům, bez tak obrovské podpory by Charita nemohla pracovat," uvedl v tiskové zprávě ředitel Charity ČR Oldřich Haičman.   Kolednickou skupinku tvoří zpravidla koledníci v dětském věku, převlečení za Tři krále, kteří se podle biblické tradice přišli do Betléma poklonit malému Ježíškovi. Akce se koná v průběhu prvních dvou týdnů v lednu, koledníci mají úředně zapečetěnou kasičku, vedoucí má u sebe průkazku koledníka. Na úvod sbírky vždy žehnají koledníkům čeští a moravští biskupové, případně místní duchovní. Součástí kampaně je Tříkrálový koncert.   Tříkrálová sbírka je největším dobrovolnickou akcí v České republice, účastní se jí kolem 50.000 koledníků, dobrovolníků a asistentů. Letošní novinkou jsou vlastní stránky na sociální síti Facebook.   Do sbírky je možné celoročně přispět dárcovskou SMS ve formátu DMS KOLEDA na číslo 87777. Lidé mohou přispět i bankovním převodem nebo poštovní poukázkou na konto 66008822/0800 u České spořitelny.   hj mkv  