 Prodej aut v Británii v dubnu pokračoval v poklesu  Londýn 6. května (ČTK) - Prodej nových osobních automobilů v Británii se v dubnu meziročně snížil o sedm procent na 137.746 vozů. Klesal tak už desátý měsíc za sebou. Vyplývá to z dnešních údajů britského svazu výrobců a prodejců motorových vozidel (SMMT). Svaz nicméně upozornil, že dubnový prodej překonal očekávání.   Svaz rovněž potvrdil, že v celém letošním roce nadále počítá s prodejem 1,93 milionu vozů navzdory pochybnostem ohledně hospodářského oživení. Loni prodej překročil dva miliony vozů.   "Dubnové registrace nových osobních aut prokázaly pokračující stabilitu na trhu," uvedl generální ředitel SMMT Paul Everitt. "Příští měsíce budou obtížné, ale ve druhé polovině roku očekáváme návrat k růstu," dodal.   Britové mohli od května 2009 žádat o slevu 2000 liber (zhruba 54.000 Kč) na nákup nového automobilu, pokud jej vyměnili za více než deset let starý vůz. Program šrotovného však loni v březnu skončil a jeho příznivý vliv na prodej se postupně vytratil.   Údaje o dubnovém prodeji automobilů tento týden zveřejnily i další velké evropské země. V Německu, které je největším automobilovým trhem v Evropě, prodej stoupl téměř o tři procenta. V Itálii však prodej klesl o dvě procenta, ve Francii o 11 procent a ve Španělsku se propadl dokonce o 23 procent.   Výzkumná společnost J.D. Power and Associates nedávno předpověděla, že prodej aut Evropě v celém letošním roce mírně klesne na 18,1 milionu vozů. V západní Evropě čeká J.D. Power propad o dvě procenta na 14,2 milionu vozů, zatímco ve východní Evropě počítá s nárůstem o čtyři procenta na 3,9 milionu vozů.   pmh dvd    