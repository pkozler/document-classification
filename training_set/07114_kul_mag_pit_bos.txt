 Sundance dnes uvede unikátní dokument s českým příspěvkem  --------------------    Ke zpravodajství: FOTO ve Fotobance  ID foto: F200802140057801, P200801300588001, FO01198752   --------------------    Park City (USA)/Praha 27. ledna (ČTK) - Snímek nazvaný Život v jednom dni oscarového režiséra Kevina Macdonalda, který dokumentuje události loňského 24. července z pohledu uživatelů serveru YouTube z celého světa, bude mít dnes premiéru na festivalu Sundance. Ostatní lidé ho mohou již ve stejné době sledovat na webu YouTube, v Česku tedy v pátek od 2:00 SEČ.   Zvědavý na výsledek je i tvůrce jediného českého příspěvku do experimentálního dokumentu, kameraman a střihač Sergej Kondakov. "Mám velkou radost, že jsem jediný z celé České republiky, komu se podařilo takto uspět. Jsem zvědavý, jak s tím Kevin naložil a jak bude celý film vypadat," řekl ČTK Kondakov.   Macdonalda autor českého příspěvku zaujal tříminutovým sestřihem komplikovaného porodu žirafího mláděte v pražské zoologické zahradě. "Porod byl velmi dramatický a nebyl příliš šťastný. Žirafa si lehala na zem a zdálo se, že to nedopadne dobře," uvedl Kondakov.   Hlavní podíl na rozhodnutí poslat příspěvek do USA prý měla jeho manželka, profesí filmová režisérka. "Klip jí zaujal, poslala ho režiséru Macdonaldovi a ono to nakonec vyšlo," poznamenal Kondakov.   Zájemci mohou Život v jednom dni sledovat na webové adrese youtube.com/lifeinaday. Českými titulky opatřené video bude na stejném odkazu odvysíláno 28. ledna v 19:00 hodin SEČ.   Lidé ze 197 zemí Macdonaldovi zaslali 80.000 klipů obsahujících 4500 hodin materiálu. Od českých uživatelů YouTube tvůrcům snímku přišlo 472 příspěvků. Režisér vybral několik stovek videí a sestříhal z nich devadesátiminutový dokument.   Zaujal ho také například příběh korejského cyklisty jezdícího po světě, ženy bojující s rakovinou nebo Rusa, který se v Moskvě věnuje parkouru - fyzicky náročnému překonávání překážek.   Producentem filmu je britský režisér Ridley Scott, který režíroval řadu slavných snímků, například první film o hrůzném vesmírném Vetřelci, kultovní sci-fi Blade Runner, road-movie Thelma a Louise nebo oscarového Gladiátora.   phg jnd  