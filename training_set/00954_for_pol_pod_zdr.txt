 iDnes.cz: Heger nabídne lékařům na platy asi dvě miliardy korun  Praha 27. ledna (ČTK) - Vláda je podle informací serveru iDnes.cz připravena dohodnout se s nespokojenými lékaři, kteří hrozí odchodem. Ministr zdravotnictví Leoš Heger (TOP 09), který ve středu dostal od koalice mandát s lékaři jednat, nabídne na schůzce s Lékařským odborovým klubem na vyšší platy lékařů zhruba dvě miliardy korun, uvedl server s odvoláním na zdroje z vládní koalice. Heger se k tomu odmítl vyjádřit.   Zástupci koalice o tom podle serveru s Hegerem jednali na středeční neformální schůzce, která se uskutečnila v luxusním hotelu Mandarin v centru Prahy a kde dostal podle účastníků schůzky Heger mandát k tomu, co má zástupcům iniciativy Děkujeme, odcházíme nabídnout, uvedl server.   "Nebudu se k tomu vyjadřovat. Ministerstvo zdravotnictví dostalo v koalici mandát jednat o řešení s odboráři, bude se to probírat v pátek," řekl ministr Heger.   "Dvě miliardy není sice tolik, kolik chtějí, ale počítáme s tím, že minimálně pro část lékařů by to bylo přijatelné," sdělil serveru zdroj z vládní koalice, který se jednání účastnil. Peníze se mají najít například jiným přerozdělením peněz mezi zdravotními pojišťovnami.   "Pokud by to byla pravda, protože zatím je to spekulace, záleželo by na tom, jaké by byly garance, že ty peníze opravdu budou a kolik by to znamenalo v přepočtu pro konkrétního doktora v nemocnici," řekl předseda Lékařského odborového klubu Martin Engel, který mluví za iniciativu Děkujeme, odcházíme.    V protestní akci odborů Děkujeme, odcházíme podalo výpověď 3800 ze zhruba 20.000 nemocničních lékařů. Nejhorší je situace na Vysočině, kde se chystá ke konci února práci opustit až 60 procent doktorů. V Praze by to mohla být desetina. Nespokojení lékaři žádají zvednutí příjmů na 1,5 až trojnásobek průměrného platu podle kvalifikace a praxe. Pokud by z práce odešli, nedokázaly by nemocnice podle odborů i některých šéfů zdravotnických zařízení péči jako dosud zajistit.   jhr mal            