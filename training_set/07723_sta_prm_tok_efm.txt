 Výrobce džín Lee a Wrangler obnovil pronájem skladů u Prahy  Praha 17. června (ČTK) - Americká firma VF Corporation, která vyrábí džíny značky Lee, Wrangler nebo outdoorové oblečení The North Face, bude nadále sídlit ve skladech u dálnice D8 kousek za Prahou. Společnost obnovila smlouvu s developerem PointPark Properties. Oznámila to dnes developerská firma.   "V návaznosti na strategické zhodnocení naší evropské distribuční sítě jsme dospěli k rozhodnutí setrvat i nadále v České republice," uvedl ředitel strategického plánování logistiky a distribuce VF Corporation Richard Tungay. Firma si v logistickém parku u Prahy pronajala 24.768 metrů čtverečních skladů.   Podnikání VF Corporation ve střední Evropě se v posledním roce omezilo. Firma propustila 1100 zaměstnanců v polské Lodži, kde měla výrobní závod. Firma VF Corporation už dříve uvedla, že s výrobou v Lodži končí kvůli nižší poptávce po svém oblečení a doplňcích na evropském trhu. VF Corporation si v Evropě nechá jen továrnu v Turecku.   dnv vju  