 Spořitelní družstva se budou moci přeměnit se v banky  Doplnili jsme komentář Asociace družstevních záložen ve 2. odstavci a analytika ve 4. odstavci   --------------------    Praha 26. ledna (ČTK) - Spořitelní a úvěrní družstva budou moci požádat o bankovní licenci, která by jim umožnila podnikat jako ostatním bankám. Budou ale muset změnit svou právní formu na akciovou společnost. Změnu dnes schválil Senát v rámci vládní novely o zpřísnění regulace finančního trhu. Normu, která má zlepšit fungování finančního trhu i spolupráci mezi dohledovými orgány v rámci Evropské unie, nyní dostane k podpisu prezident.   Novela je k transformaci záložny na banku mnohem vstřícnější, než byl dosavadní stav, řekl ČTK člen představenstva a mluvčí Asociace družstevních záložen Jaroslav Šulc. Své podle něj o tom ví třeba pracovníci záložny Fio, kterým trvalo získání bankovní licence řadu let. "Předpokládám, že se transformační procesy teď zrychlí, protože o bankovní licenci vážně uvažují minimálně tři další velké záložny," dodal.   Návrh na zápis změny formy kampeliček na akciovou společnost by měl být podle úpravy možný až poté, co Česká národní banka udělí licenci i souhlas ze změnou. Po zápisu změny do obchodního rejstříku budou moci kampeličky začít podle licence podnikat.   Analytik Broker Consulting Martin Novotný očekává, že nový zákon nebude mít na počet klientů družstevních záložen žádný vliv. Počet členů tuzemských družstevních záložen za loňská tři čtvrtletí stoupl o 20.000 na téměř 68.000.   Novela má, jak řekl senátorům ministr financí Miroslav Kalousek (TOP 09), do českého právního řádu převést první evropskou směrnici "z regulační legislativní smršti", kterou EU reagovala na finanční krizi. Má zlepšit výměnu informací orgánů dohledu zemí EU a vyhodnocování rizik u společností s přeshraničním působením.   Kalousek zdůraznil, že směrnice ani novela nijak neomezují pravomoci ČNB v dohledu nad bankovním sektorem. "Při snaze o integrovaný dohled v rámci EU je pro nás životně důležité, aby domácí centrální orgán dohledu nepřišel o své kompetence vůči dceřiným společnostem zahraničních matek," uvedl. Podotkl, že 99 procent bank v Česku je právě těmito společnostmi.   Banky, spořitelní a úvěrní družstva a obchodníci s cennými papíry budou muset podle novely posílit kontrolní systémy. Budou muset například vytvořit takzvaný výbor pro odměňování. Ten stanoví pravidla pro přidělení odměn, která se budou vztahovat na osoby ovlivňující rizikový profil finanční instituce.   Pro centrální banku novela zavádí povinnost informovat tento výbor o odměnách bankovních manažerů. Tyto informace mají sloužit ke srovnání systémů odměňování a postupů jednotlivých bank. Předávané informace se mají týkat počtu lidí, kteří pobírají nejméně milion eur (aktuálně zhruba 25 milionů korun), a to v členění podle činností banky. Informace by měly obsahovat údaje o hlavních složkách mezd, prémií, dalších odměn a penzijních výhod.   Novela také dává právo ČNB, aby po kampeličkách, které mají problémy s hospodařením, vyžadovala nápravu. Může například chtít, aby záložna omezila pohyblivou část odměn nebo přednostně z čistého zisku navýšila kapitál.   mhm fd mha jw  