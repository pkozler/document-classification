 V Japonsku vydražen tuňák za více než sedm milionů korun  --------------------    Ke zpravodajství: FOTO ve Fotobance  ID foto: P201101050223201   --------------------    Tokio 5. ledna (ČTK) - Za rekordní částku téměř 396.000 dolarů (přes 7,4 milionu korun) koupili dnes na první letošní specializované aukci v Tokiu tuňáka vážícího 342 kilogramů dva zájemci, kteří se o kardinální úlovek podělí. Cena překonala rekord z roku 2001, kdy se podobná ryba prodala v přepočtu zhruba za čtyři miliony korun.   Tuňáka letos koupili stejní zájemci, kteří toho nejdražšího získali i v dražbách v předchozích dvou letech. "Byla to mimořádně velká ryba, ale cenou jsme všichni překvapeni," řekl představitel dražební firmy.   Masivní rybu získaly jedna z nejluxusnějších restaurací z tokijské čtvrti Ginza a podnikatelská firma z Hongkongu, která vlastní řetězec suši barů.   Tuňáka rybáři ulovili u pobřeží severního Japonska v oblasti proslulé vysokou kvalitou ryb. Maso tuňáka obecného patří k nejlahodnějším a syrové je používáno k výrobě suši, jehož Japonci snědí nejvíce na světě.   Především v Atlantiku a ve Středozemním moři ale tuňák patří k ohroženým druhům a ekologičtí aktivisté vyzývají k zákazu jeho lovu. Osmdesát procent tuňáků ulovených ve Středozemním moři přitom kupuje právě Japonsko.   jf dr  