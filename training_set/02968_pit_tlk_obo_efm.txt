 Prodej mobilů s Windows Phone 7 měl slibný start  Seattle 27. ledna (ČTK) - Mobilních telefonů se softwarem Windows Phone 7 od amerického Microsoftu se v posledním loňském čtvrtletí prodaly dva miliony. Od říjnového spuštění programu jde o silný start, Microsoft ale přesto zaostává za rivaly Apple a Google, napsala agentura Reuters.   Největší světový výrobce softwaru prodává licence k využití Windows pro mobilní telefony dodavatelům mobilů Samsung Electronics a LG Electronics z Koreje a tchajwanské společnosti HTC. Podnik dodal, že uživatelům nabízí ve své elektronické prodejně přes 6500 aplikací ke stažení.   Apple minulý týden oznámila, že ve čtvrtém čtvrtletí prodala 16,2 milionu mobilů iPhone a Research in Motion prodal 14,2 milionu mobilů BlackBerry za tři měsíce do konce listopadu. Google, který výrobcům nechává operační systém Android bezplatně, uvádí, že se zařízení s Androidem prodává 300.000 denně, tedy přes devět milionů měsíčně, napsal Reuters.   pok mha  