 Australian Pink Floyd přivezou do Česka první živý 3D koncert  Ostrava 16. ledna (ČTK) - První živý 3D koncert nabídne fanouškům v Evropě revivalová kapela The Australian Pink Floyd Show, která se vrací i do Česka. Koncem ledna vystoupí postupně v Ostravě a Praze. "Turné slibuje zcela nové unikátní kvadrofonní ozvučení a v kinokvalitě 3D vizualizace, nové animace, typické floydovské lasery a dech beroucí osvětlení," vyjmenovala za pořadatele Lucie Marková.   Koncert si návštěvníci vychutnají s pomocí 3D polarizačních brýlí. "Je to stejná technologie, která se používá po celém světě v 3D kinech a vytváří iluzi trojrozměrného obrazu dotýkajícího se publika," vysvětlila Marková s tím, že během dvě a půl hodiny trvající show posluchači uslyší největší hity slavné kapely. Zazní například skladby Comfortably Numb, Hey You, Wish You Were Here, Another Brick In The Wall, Dogs, Money, Run Like Hell, Time, Great Gig in the Sky.   V Ostravě se koncert uskuteční 31. ledna v ČEZ Aréně. O den později skupina vystoupí v pražské Tesla Aréně. Vstupenky jsou k sehnání v sítích Ticketportal, Ticketpro a Ticket-Art.   The Australian Pink Floyd Show patři mezi nejlepší tributní kapely. Její členové až pedantsky lpí na každém detailu, aby tvorbu "Floydů" reprodukovali věrně. "To, že se jim to daří skutečně na výbornou, ukazují tisíce fanoušků po celém světě tím, že se na jejich koncerty vracejí. Díky nim slavní Pink Floyd žijí dál," řekl ČTK dramaturg ostravské ČEZ Arény Miroslav Beinhauer.   Kapelu podporuje i kytarista originálních Pink Floyd David Gilmour. V roce 1994 se revival dokonce zúčastnil části turné Pink Floyd k albu The Division Bell. O dva roky později byli tito hudebníci z australské Adelaide pozváni na oslavu Gilmourových 50. narozenin, kde se na jevišti objevili s dalším členem Pink Floyd Richardem Wrightem a zahráli skladbu Comfortably Numb.   David Moravec mal  