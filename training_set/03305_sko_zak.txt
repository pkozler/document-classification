 MfD: Proděkan plzeňských práv Eliáš rezignoval  Plzeň 22. ledna (ČTK) - Proděkan plzeňské právnické fakulty a autor návrhu nového občanského zákoníku Karel Eliáš, který byl jednou z tváří ozdravného procesu fakulty po jejím skandálu s nestandardním studiem, tento týden rezignoval. Nově jmenovaný mluvčí fakulty Petr Štillip na internetových stránkách fakulty uvedl, že žádné podrobnější informace se nebudou zveřejňovat. Píše to dnešní Mladá fronta v Plzeňském kraji.   Konkrétní důvody svého odstoupení nechtěl komentovat ani Eliáš. Podle deníku ale naznačil, že za jeho odchod z čela fakulty mohou neshody s novým děkanem Květoslavem Růžičkou. "Je to interní věc fakulty. V každém případě, kdybychom měli s panem děkanem shodné pohledy, tak bych nerezignoval," konstatoval Eliáš.   Podle deníku se Eliáš i Růžička netajili odlišnými postoji na ozdravný vývoj na škole od doby, kdy loni v říjnu oba kandidovali na post děkana. Po vítězství Růžičky se Eliáš rozmýšlel, zda na fakultě vůbec zůstane a na post proděkana tehdy rezignoval poprvé. Růžička mu ale nabídl, aby zůstal, na což pak Eliáš přistoupil. Jejich rozdílné názory ale byly patrné - například v pohledu na návrat desítek vyhozených studentů. Růžička dal mnohým druhou šanci, Eliáš prosazoval, aby se jich vrátilo co nejméně, uvedla MfD.   "Bohužel je to špatná zpráva. Pro fakultu i pro studenty. Pan profesor Eliáš toho udělal pro školu hodně. Bude narušena kontinuita v novém vedení," reagoval na Eliášův odchod z čela fakulty předseda studentské části akademického senátu Petr Najman.   Další novinkou na právech je podle deníku jmenování studenta Petra Štillipa mluvčím fakulty. "Byl jsem jmenován panem děkanem. Souvisí to s pilotním programem začlenění studentů do dění na fakultě," řekl deníku Štillip. Pokud se v nové roli osvědčí, do na chodu fakulty by se měli více podílet i další studenti. Najman jako formální hlava studentů plzeňských práv však o žádném takovém programu neví.   lap mkv    