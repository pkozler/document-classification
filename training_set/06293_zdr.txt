 Výskyt respiračních nemocí stoupá, několik lidí v nemocnici  Praha 28. ledna (ČTK) - V České republice výrazně stoupl výskyt akutních respiračních chorob včetně chřipky. Některé kraje se ocitly na pokraji epidemie nemocí dýchacích cest. Třeba Moravskoslezský a také Karlovarský kraj už epidemický práh 2000 nemocných na 100.000 obyvatel překročil. Celostátně výskyt onemocnění stoupl o 16,1 procenta a hygienici evidují v průměru 1729 pacientů na 100.000 obyvatel, řekla ČTK mluvčí Krajské hygienické stanice v Liberci Zuzana Balašová.   V nemocnici skončili čtyři lidé z Karvinska a Frýdecko-Místecka a také tři pacienti ze středních Čech, u nichž hygienici navíc izolovali i virus pandemické chřipky H1N1. Kvůli vysoké nemocnosti mají ve Středočeském kraji děti ze tří základních škol chřipkové prázdniny. V některých nemocnicích platí zákaz návštěv.    V Moravskoslezském kraji je v současnosti nemocných 2171 lidí na 100.000 obyvatel. Počet nemocných stoupl oproti předcházejícímu týdnu o 11,7 procenta. V nemocnici je jeden muž a tři ženy. Ve Zlínském kraji vzrostl výskyt chřipky oproti minulému týdnu o 162 procent a to u všech věkových skupin lidí.   Některá zdravotnická zařízení a zařízení sociální péče už zakazují návštěvy. Od pondělí nesmí návštěvy třeba do Krajské nemocnice T. Bati ve Zlíně. Podobná situace je v Karlovarském kraji, kde je návštěvám uzavřena Karlovarská krajská nemocnice.   Hranici epidemie se blíží výskyt chřipkových onemocnění v Pardubickém kraji. Kritický práh už překročily okresy Ústí nad Orlicí a Chrudim. Největší nárůst, téměř o 70 procent, byl zaznamenán na Pardubicku. Mezi nemocnými jsou hlavně děti a mladí lidé. U osmi nemocných byl izolován virus takzvané prasečí chřipky.   Komplikované případy chřipky zatím nebyly zaznamenány na Vysočině. Počet nemocných, hlavně dětí do pěti let a školáků, ale stále stoupá. Především na Pelhřimovsku.   Také ve středních Čechách je nejvíce nemocných mezi dětmi do pěti let, u nichž nemocnost překročila epidemiologický práh bezmála trojnásobně. Nemocných je v této skupině 5895 na 100.000 obyvatel. U dvou pacientů z Mělnicka a jednoho z Nymburska a Prahy-východ zjistili lékaři virus H1N1.   Respiračních chorob zvláště u dětí přibylo i na severu Čech. Třeba na Hradecku je 2363 nemocných v přepočtu na 100.000 obyvatel, nejméně v Královéhradeckém kraji je hlášeno z Náchodska - 1296 pacientů.   Vyšší počet pacientů zaznamenali hygienici na jihu Čech. Mezi předškoláky vzrostla nemocnost dokonce o 25,5 procenta, u dětí do 15 let pak o 15 procent. O více než polovinu pacientů s respiračními onemocněními přibylo za týden v ordinacích lékařů na Prachaticku. Absolutně nejvíce v kraji jich vyhledalo lékařskou pomoc na Táborsku.   Mezi typické příznaky chřipky patří suchý kašel, vysoká teplota a náhlý vznik onemocnění. Když člověk z plného zdraví upadne do malátnosti a trpí bolestí kloubů a svalů, tvrdí lékaři.   jhr jpt   