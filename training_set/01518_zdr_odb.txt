 Heger vezme peníze nemocnicím bez lékařů, chce audity  Praha 4. ledna (ČTK) - Ministr zdravotnictví Leoš Heger (TOP 09) chce dojednat se zdravotními pojišťovnami, aby po 1. březnu platily méně nemocnicím, které kvůli masovým odchodům lékařů omezí péči. Ušetřené peníze by měly poslat nemocnicím a ambulancím specialistů, kteří se o pacienty navíc postarají. Tento Hegerův záměr je součástí opatření, jež připravil k řešení situace po výpovědích lékařů v odborové akci Děkujeme, odcházíme. ČTK o tom dnes informoval mluvčí ministerstva Vlastimil Sršeň.   Výpověď se podle mluvčího očekává celkem od 3772 lékařů, což je zhruba 18,6 procenta z celkového počtu 20.014 lékařů (fyzických osob) působících v českých a moravských nemocnicích. Část lékařů ale má menší úvazek, někdy i jen pětinový či desetinový. Součet všech úvazků včetně částečných v celé republice dá podle statistiků 18.852,8 přepočteného počtu lékařů.   Ministerstvo zašle pojišťovnám upozornění na nemocnice se značným počtem výpovědí, aby zkontrolovaly personální vybavení nemocnic. Chce také iniciovat dohodu pojišťoven, že si v letech 2011 a 2012 dobrovolně sníží peníze na provoz a omezí i peníze do prevence, jako to bylo v předchozích dvou letech. Tyto peníze dají do zdravotní péče.   Hegerovy plány podpořilo dnes předsednictvo TOP 09. "Připravené reformní kroky povedou k zachování kvality a dostupnosti péče, k adekvátní odměně zdravotnického personálu za úroveň poskytované péče a k optimalizaci vzdělávání lékařům," uvádí se v prohlášení, jež obdržela ČTK.   Heger nyní prověřuje personální situaci ve fakultních nemocnicích, které tvoří páteřní síť systému. V pátek se sejde s řediteli 11 fakultních nemocnic, jež ministerstvo přímo řídí. Ředitelé nemocnic by měli v těchto dnech jednat s lékaři a mimo jiné je upozornit na obtížnost návratu. Ministr nabídne kapacity fakultních nemocnic krajům.   Ministerstvo si od hejtmanů vyžádá informace o situaci v krajských zařízeních, postup ministerstva i krajů bude koordinovaný. "Aktuálně ze 191 nemocnic akutní péče je zasaženo výpověďmi 72. Pokud se vyřadí nemocnice, kde je výpovědí méně než deset, dostáváme se k číslu 59 nemocnic, což je jen 31 procent. Z čísel plyne, že kolaps akutní péče, jímž hrozí odbory, nenastane," shrnul mluvčí.   Podle Hegera nesou odpovědnost za situaci v krajských nemocnicích také kraje - jako náhradu regulačních poplatků vynaložily téměř půl miliardy korun, přitom je mohly spíše dát do platů zdravotníků.     Kapacity v nemocnicích dle krajů v roce 2009     kraj  počet nemocnic  počet lékařů  počet lůžek  počet obyvatel  počet lůžek na 1000 obyvatel     Praha    28   4217,4  10.233  1,249.026   8,19     Středočeský    25   1477,1    5796  1,247.533   4,65     Jihočeský    9   1030,5    3569    637.643   5,60     Plzeňský    11   1054,4    3520    571.863   6,16     Karlovarský    5    321,1    1656    307.636   5,38     Ústecký    20   1154,6    5327    836.198   6,37     Liberecký    8    707,2    2676    439.027   6,10     Královéhradecký    10   1141,0    3609    554.402   6,51     Pardubický    10    730,0    2682    516.329   5,19     Vysočina    6    635,6    2794    514.992   5,43     Jihomoravský    22   2635,3    7906  1,151.708   6,86     Olomoucký    9   1072,4    3480    642.041   5,42     Zlínský    10    789,2    3078    591.042   5,21     Moravskoslezský    18   1887,2    6666  1,247.373   5,34     Česká republika   191  18.852,8  62.992  10,506.813   6,00     Zdroj: Ústav zdravotnických informací a statistiky     nam rot    