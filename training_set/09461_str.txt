 Kyperská Skoda Industry žádá o ovládnutí Škody Transportation  Brno 20. ledna (ČTK) - Antimonopolní úřad začal posuzovat další fúzi související se změnou majitele výrobce dopravních strojů Škoda Transportation. Návrh na zahájení řízení podala Úřadu pro ochranu hospodářské soutěže (ÚOHS) kyperská společnost Skoda Industry (Cyprus) Ltd. ČTK to zjistila z webu ÚOHS. Úřad kyperské firmě nedávno povolil převzetí Škody Investment (dříve Škoda Holding).   Podle mediálního zástupce plzeňských strojíren Miroslava Nováka je Skoda Industry nástrojem k realizaci loni oznámeného prodeje Škody Transportation Plzeň čtyřem fyzickým osobám - Marku Čmejlovi, Michalu Koreckém, Tomáši Krskovi a Jiřímu Divišovi. Právě probíhající správní řízení je podle Nováka dalším "modifikovaným krokem k realizaci transakce".   Po dokončení prodeje bude Škoda Transportation patřit zmíněným čtyřem osobám a Škoda Investment zůstane podle Nováka nadále ve vlastnictví Appian Group. Tuto švýcarskou investiční skupinu vlastní neznámé fyzické a právnické osoby.   Skoda industry chce kromě 100 procent akcií Škody Transportation převzít i pražskou společnost VÚKV, a.s., která se zabývá vývojem a zkušebním provozem kolejových vozidel. Aktuální správní řízení bylo zahájeno v polovině ledna. ÚOHS bude posuzovat především dopad fúze v oblasti dopravního strojírenství. Pokud proběhne řízení bez komplikací, měl by rozhodnout do poloviny února. Podle Nováka "proces na ÚOHS pokročil do fáze, kdy může kdokoliv podle výzvy úřadu podat případné námitky proti spojení".   Transportation je po prodeji Škody Power jihokorejskému Doosanu poslední škodováckou divizí bývalé Škody Holding. Škodovka už se tak nyní zabývá "pouze" výrobou tramvají, elektrických lokomotiv, vozů metra, příměstských vlaků a trolejbusů.   vrn mol  