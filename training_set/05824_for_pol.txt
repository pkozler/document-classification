 Půlka Italů pro Berlusconiho demisi, obliba jeho strany ale roste  Řím 23. ledna (ČTK) - Skoro polovina Italů je pro demisi premiéra Silvia Berlusconiho, který čelí skandálu kvůli údajným intimním stykům s nezletilými prostitutkami. Obliba jeho strany Lid svobody (PDL) ale paradoxně roste, informoval dnes italský list Corriere della Sera s odvoláním na institut ISPO, který na jeho objednávku provedl nejnovější průzkum veřejného mínění.   Z něho vyplývá, že 49 procent respondentů si myslí, že by Berlusconi měl složit funkci. Dalších 45 procent si myslí opak. Lid svobody ale zaznamenal příliv potenciálních voličů - zatímco v prosinci stranu podporovalo 27,6 procenta dotázaných, nyní v lednu jich je 30,2 procenta. Hlavní opoziční středně levicová Demokratická strana se drží stabilně na 24,5 procenta preferencí.   "Znamená to, že i když někteří voliči pravého středu, kteří jsou k němu kritičtější po posledním skandálu, nevidí v opozici důvěryhodnou alternativu," sdělil Mannheimer agentuře Reuters.   Podle něj také roste počet nerozhodnutých voličů nebo těch, kteří zvažují, že k volbám nepůjdou, což je mimo jiné doklad o rostoucí deziluzi společnosti nad politikou.   Poslední skandál čtyřiasedmdesátiletého Berlusconiho je jen další z mnoha, jimiž si už v životě prošel. Média mu vymyslela název Rubygate a týká se údajně bujarých večírků v jeho vile v Arcore u Milána.   Milánská prokuratura Berlusconiho podezírá, že měl intimní vztahy s mladou Maročankou Ruby, která byla v té době nezletilá. Dívka přiznala, že od něho dostala několik tisíc eur, ale tvrdí, že s ním nic neměla.   Prostituce jako taková v Itálii zakázána není, ale trestný je takový vztah s nezletilou osobou. Prokuratura vyšetřuje premiéra také kvůli podezření, že zneužil svého postavení, když zařídil, aby byla propuštěna. Ruby byla zadržena pro údajnou krádež.   Prokuratura chtěla Berlusconiho o víkendu vyslýchat, ale premiér v sobotu prohlásil, že s nimi mluvit nebude. Zároveň justici obvinil z toho, že ho nelegálně špehuje a chce ho zbavit moci. Také odstupovat nehodlá.   rv šeb  