 Národní knihovna chce spolupracovat s Alžírskem a Íránem  Praha 28. ledna (ČTK) - Národní knihovna (NK) plánuje spolupráci s knihovníky z Alžírska a Íránu. Vlastní totiž rozsáhlou sbírku starých arabských a perských spisů, které by mohly zahraniční badatele zajímat. Šlo by o spolupráci v oblasti virtuálního slučování sbírek i možnosti stáží. Knihovna si od toho slibuje i nezanedbatelný finanční přínos pro digitalizaci starých vzácných textů. ČTK to řekl ředitel Národní knihovny Tomáš Böhm, který je v čele této instituce od začátku ledna.   V případě severoafrické země by knihovna ráda zahájila spolupráci s Národní knihovnou Alžírska. Národní knihovna ČR má ve svých sbírkách více než 200 arabských rukopisů, z nichž část je už zrestaurována, digitalizována a zpřístupněna v rámci projektu Manuscriptorium. Další část na digitalizaci teprve čeká. Knihovna chce také nabídnout alžírským odborníkům možnost stáží.   "Chtěli bychom tím alžírským kolegům pomoci při studiu jejich historie a kultury, neboť značná část alžírských rukopisných památek se nachází z historických důvodů mimo jejich zemi," uvedl Böhm. "Od této spolupráce si slibujeme výrazné posílení znalosti a povědomosti o našich sbírkách ve světě, neboť některé z nich jsou skutečně unikátní," doplnil ředitel knihovny.     V případě Íránu jde podle Böhma především o pomoc s digitalizací a zpřístupněním perských rukopisů. "My máme perské svazky, partner na druhé straně má zájem a peníze. Představa, že svazky zpřístupníme a na oplátku dostaneme příspěvek na digitalizaci, mě docela láká," řekl dále Böhm.   Ve věci finanční náročnosti je podle ředitele zatím obtížné cokoli sdělit, neboť každý dokument je unikátní. Šlo by zřejmě o statisíce korun. Projekt digitalizace orientálních spisů by byl prý pro knihovnu bez zahraniční finanční spolupráce obtížně proveditelný.   Pokračování v digitalizaci vzácného knižního fondu Národní knihovny si dal Böhm jako jeden ze svých cílů ve funkci. Databázi Manuscriptorium vytváří NK od poloviny 90. let. Na adrese  www.manuscriptorium.com  je v současné době k dispozici přístup k více než pěti milionům digitálních zdrojů nejen z Národní knihovny. Mezi nově digitalizovanými dokumenty jsou početně zastoupeny například rukopisy ze sbírek Královské kanonie premonstrátů na Strahově.   hck pba  