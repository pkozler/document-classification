 Tripartita se neshodla na možnosti připlácení ve zdravotnictví  Praha 13. ledna (ČTK) - Tripartita se dnes neshodla na tom, za co by si lidé měli připlácet ve zdravotnictví a jak by se měla stanovit standardní péče placená ze zdravotního pojištění. Novinářům to dnes řekl ministr zdravotnictví Leoš Heger (TOP 09). Se stanovením standardů a možností připlácení za nadstandard počítá novela o zdravotním pojištění. Ta je součástí zdravotnické reformy. Odbory k ní mají výhrady.   Spory se vedou hlavně o paragraf s číslem 13, který má v normě o zdravotním pojištění připlácení umožnit. "My navrhujeme průlom do tohoto paragrafu. Je to po 20 letech naprosto klíčová záležitost otevírající reformu zdravotnictví," řekl dnes ministr.   Podle něj není cílem změny rozšířit připlácení a jen dostat do zdravotnictví víc peněz, ale nastavit stejné poskytování péče pro všechny. Odpadly by tak "výstřelky, kdy lékaři z dobré vůle či pod nátlakem pacientů" volí třeba dražší zdravotnické materiály nebo operaci robotem, i když to v daném případě není nutné, dodal ministr.   Odbory mají výhrady hlavně k vymezení toho, co je vlastně standardní péče a na co by měl mít pacient nárok ze zdravotního pojištění. Podle nich je stanovení nedostatečné. Standardem má být podle plánu ministerstva současný seznam výkonů, tedy vyhláška. Tu by si ale prý každé zdravotnické zařízení mohlo vyložit jinak, takže někde by třeba léčbu uhradila pojišťovna a jinde by si ji pacient musel platit.     O detailech paragrafu 13 budou zástupci ministerstva zdravotnictví s odboráři jednat ještě příští týden. Heger počítá s tím, že ani poté odborová centrála ale nebude spokojena a plná shoda nenastane. Vláda by podle ministra mohla reformní novelu projednat začátkem února. Poté by zákon dostal parlament.   Kromě připlácení na zdravotnictví byla dnes na programu tripartity i důchodová reforma. Vize odborů a ministra práce a sociálních věcí Jaromíra Drábka se přitom značně liší.   ktk mkv      