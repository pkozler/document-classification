 V centru Prahy bude záchranná služba používat malé elektrovozidlo  Praha 25. ledna (ČTK) - K pacientům v centru Prahy bude záchranná služba posílat malý elektromobil s kvalifikovaným záchranářem. Vozidlo se bude neustále pohybovat kolem Václavského a Staroměstského náměstí. Pražská záchranná služba tak chce o několik minut zkrátit čas, ve kterém se k pacientům dostane první pomoc. Novinářům to dnes řekl ředitel pražské záchranné služby Zdeněk Schwarz.   Elektrovozidlo bude zatím testováno ve zkušebním provozu. "Je to studie, zatím to zkoušíme, jak se nám to osvědčí v provozu," řekl Schwarz. První automobil Smart záchranáři převezmou ve čtvrtek, další dostanou v příštích měsících. Zkušební provoz bude trvat asi půl roku, poté bude projekt vyhodnocen.   Podle Schwarze se pražská záchranná služba inspirovala v dalších metropolích Evropské unie, kde často záchranáři jezdí na kolech nebo na motorkách. Malé vozy jsou ale podle něj výhodnější, protože posádku chrání před mrazem nebo deštěm a provoz je bezpečnější.   V elektromobilech bude jezdit kvalifikovaný záchranář, který bude v kontaktu s dispečinkem. Ten ho pošle k případům v jeho blízkosti. "U pacienta může být o několik minut dříve, to je důvod, proč to chceme vyzkoušet," dodal Schwarz.   Sanitky v současné době do centra metropole dojíždějí z okolních čtvrtí. Vedení záchranné služby by podle Schwarze stanoviště v Praze 1 rádo zřídilo. Vyjednává proto s investorem stavby Copa centra, které by mělo vyrůst nad stanicí metra Národní třída. Jako o dalším místě se uvažuje o prostoru pod magistrálou u křižovatky U Bulhara, kde v současné době sídlí středisko pro bezdomovce Naděje.   cap mkv  