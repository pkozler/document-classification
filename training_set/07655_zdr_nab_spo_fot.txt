 Smrt fotbalové legendy oživila v Izraeli spor o transplantace  Jeruzalém 6. ledna (ČTK) - Za svého života byl Avi Cohen izraelskou fotbalovou legendou. Od své smrti minulý týden se stal symbolem diskusí a sporů kolem dárcovství orgánů. To jeho rodina pod vlivem ortodoxních rabínů navzdory vůli zemřelého odmítla, napsala agentura AFP.   Bývalý kapitán izraelské fotbalové reprezentace a vůbec první izraelský hráč v anglické lize, čtyřiapadesátiletý Avi Cohen utrpěl těžké zranění hlavy při dopravní nehodě v Tel Avivu. Po několika dnech v komatu u něj lékaři diagnostikovali mozkovou smrt a prohlásili ho 28. prosince za mrtvého.     Přestože měl zesnulý u sebe kartičku dárce, členové jeho rodiny na nátlak ultraortodoxních rabínů nakonec odmítli dát lékařům svolení k odebrání jeho orgánů.   Toto rozhodnutí vyvolalo vášnivé debaty v Izraeli, kde pouze deset procent osob souhlasí s posmrtným odebráním svých orgánů k transplantaci, což není ani polovina oproti západním státům. Kolem stovky Izraelců podle agentury AFP každoročně zemře proto, že se pro ně nepodaří získat vhodného dárce.   Ve snaze řešit kritický nedostatek orgánů pro transplantace se proto Izrael rozhodl zavést do systému transplantací i nezdravotnická kritéria a parlament v prosinci schválil příslušnou změnu zákona.   Na jejím základě Izrael jako první země na světě poskytne lidem, kteří dají souhlas s transplantací svých orgánů, právo na přednostní vlastní léčbu. Určité výhody získají také jejich partneři a blízcí příbuzní. V novém systému bude ten, kdo podepíše dárcovskou kartu a ocitne se v situaci, že bude sám potřebovat transplantát, vybrán pro operaci přednostně před člověkem, který dárcovskou kartu nemá.   Ultraortodoxní rabíni v Izraeli tvrdí, že člověk stále žije, dokud bije jeho srdce, a že ukončení mozkových funkcí nestačí ke konstatování smrti, upřesnil univerzitní expert v oboru lékařské etiky Daniel Sperling. Čekání na srdeční zástavu však vylučuje veškerou možnost odebrat orgány k transplantaci.   Ve snaze překonat tento problém byl v Izraeli nedávno přijat zákon definující smrt jako zastavení aktivity mozku. K získání souhlasu rabínů s tímto zákonem bylo ale zapotřebí přistoupit na obtížnou proceduru.   Prohlásit mozkovou aktivitu za ukončenou smějí jen speciálně vyškolení lékaři, kteří absolvovali zvláštní kurzy u deseti expertů, z toho tří rabínů, vysvětlil Sperling. Takové speciální lékařské týmy však ve většině izraelských nemocnic chybí.   Podporu novým ustanovením navíc vyjádřili jen umírněnější rabíni, včetně sefardského vrchního rabína Šloma Amara. Vlivní ultraortodoxní rabíni si ale zachovali své veto, v důsledku čehož zůstává počet dobrovolných dárců orgánů a tkání v zemi stále nízký a rodiny zesnulého nadále v mnoha případech neplní jeho vůli.   "Chránit život Žida, který utrpěl nevratná poškození mozku, se pro tyto nezodpovědné osoby stalo důležitějším, než zachránit život lidské bytosti," napsal tento týden v kritickém úvodníku list The Jerusalem Post.   tw sva  