 Největším obchodům na Slovensku loni dle odhadu stouply tržby  Bratislava 17. ledna (ČTK) - Největším obchodním sítím na Slovensku loni stoupl obrat o 5,8 procenta na 3,8 miliardy eur (92,6 miliardy Kč). Vyplývá to z odhadu agentury Terno. Předloni desítka největších prodejců zaznamenala pokles tržeb poprvé za 15 let.   Zlepšení výsledků podle agentury ovlivnilo rozšiřování a úprava prodejen, jakož i postupný růst maloobchodních cen. Do žebříčku největších prodejců, kterému opět dominoval britský řetězec Tesco Stores, se nedostala žádná nová firma. Na druhou pozici se propracoval řetězec Billa, jenž na třetí místo odsunul prodejny Metro Cash&amp;Carry, které se zaměřují na prodej zboží podnikatelům.   Mezi největší prodejce v zemi z hlediska obratu se řadí také prodejce tabákových výrobků GG Tabak, obchodní síť s elektronikou Nay a žebříček uzavřel provozovatel hobbymarketů Baumax.   Statistický úřad zatím nezveřejnil čísla o maloobchodních tržbách za celý loňský rok. Z údajů za prvních 11 měsíců vyplývá, že obrat slovenského maloobchodu po očištění od inflace klesl meziročně o 2,2 procenta.   boa vju    