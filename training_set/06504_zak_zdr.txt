 Lékaře zlínské interny prý příčina úmrtí pacientky překvapila  Zlín 12. ledna (ČTK) - Výslechem svědků dnes před zlínským okresním soudem pokračovala kauza čtyř zlínských lékařů obžalovaných z ublížení na zdraví s následkem smrti. Bývalý přednosta interní kliniky Čestmír Číhalík dnes uvedl, že náhlé úmrtí ženy ze Zlínska i při pitvě zjištěná příčina smrti lékaře překvapily. Podle obžaloby doktoři předloni v květnu pacientku v nemocnici T. Bati nedostatečně vyšetřili a žena dva dny poté zemřela na prasklý žaludeční vřed. Obžalovaní vinu odmítají, hrozí jim až pět let vězení.   Číhalík v úvodu své svědecké výpovědi vyslovil účast i omluvu příbuzným zemřelé pacientky. Lékaři se však podle něho nedopustili pochybení. "Probíhalo to normálně, situace s náhlým úmrtím byla šokující pro všechny. Do té doby nikdo netušil, že je tam jakási medicínská past," uvedl Číhalík. Problém by dle něj odhalilo gastroskopické vyšetření, pro které však údajně nebyly důvody. "Umění je v tom vyslovit to podezření," řekl.   Poznamenal, že lékaři zřejmě měli pacientku hospitalizovat. "Mohli ji přijmout třeba na kožní. Byla by pod lékařským dohledem a na problém se mohlo přijít včas. Po bitvě je ale každý generál. Faktem je, že ji vyšetřovali na interně, neurologii i na chirurgii a nikdo správnou diagnózu neurčil," uvedl Číhalík.   Zdravotní sestra na neurologii Zuzana Macková dnes u soudu řekla, že lékařka chtěla paní zapsat k přijetí a pacientka byla do knihy přijetí zapsána. Proč hospitalizována nakonec nebyla, si ale sestra nevzpomněla.   Podle Číhalíka se na případu mohlo podepsat i nadměrné vytížení lékařů. "Na klinice je 150 lůžek, dvě jednotky intenzivní péče a dialýza. Mělo by tam sloužit 5,6 lékaře, ale jsou tam jen tři. Baťova nemocnice topící se v dluzích si jich více dovolit nemůže. Systém zdravotnictví v kraji je zoufalý, pacienti jsou ve srovnání se zbytkem republiky diskriminováni," doplnil bývalý přednosta zlínské interny, jenž nyní působí jako docent kardiologie na olomoucké univerzitě.   Soudce Ivo Krinke hodlal dnes také číst znalecký posudek o příčině úmrtí poškozené. Obžalovaní však k tomuto nedali souhlas, neboť požadují konfrontaci všech znalců, kteří v případu zpracovávali posudky. Krinke tak kauzu odročil na neurčito. "Soud zváží další postup," uvedl.   Na chirurgii ženu předloni 10. května vyšetřovala pětatřicetiletá Klára Konečná. Obžalobě čelí i dva lékaři interní kliniky, třiatřicetiletý Michal Varga a pětapadesátiletý Zbyněk Šišlák, a třiatřicetiletá lékařka neurologického oddělení Kateřina Lípová. Dvaatřicetiletá matka tehdy dvouapůlletého a osmitýdenního dítěte přijela do nemocnice s velkými bolestmi. "Včasná operace jí mohla zachránit život," uvedl státní zástupce Jan Zubek.   Poškozená dva dny poté, co ji lékaři Baťovy nemocnice odeslali domů, omdlela a upadla do bezvědomí. Přivolaní záchranáři ji resuscitovali, ženu už ale nebylo možné zachránit a na chirurgické ambulanci zlínské nemocnice krátce po převozu zemřela.   jav mol  