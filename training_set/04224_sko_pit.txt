 Univerzita Pardubice zavedla e-mailový servis zájemcům o studium  Pardubice 11. ledna (ČTK) - Zájemci o studium na Univerzitě Pardubice mohou získávat všechny potřebné informace k přijímacímu řízení elektronickou cestou. Stačí se zaregistrovat pro odběr zpráv na webové stránce univerzity  www.uni-pardubice.cz  a škola jim bude zdarma zasílat podklady do jejich e-mailové schránky. Registraci je možné provést i mobilním telefonem, řekla ČTK mluvčí univerzity Valerie Wágnerová.   "Výhodou registrace je přednostní získání aktuálních informací k přijímacímu řízení, možnost dozvědět se informace z jedné i více fakult, získat ukázky přijímacích testů z minulých let a rady a tipy, jak například správně vyplnit přihlášku ke studiu," uvedla Wágnerová. Uchazeči se také dozvědí informace o univerzitním kampusu, stravování v menze, bydlení na kolejích i zájmových aktivitách pardubických vysokoškoláků.   Registraci mohou zájemci provést také pomocí mobilního telefonu prostřednictvím takzvaného QR kódu. Vyfotografováním speciálního obrazce tvořeného černobílými čtvercovými bloky a s využitím volně dostupného programu dojde k přenosu dat a propojení přímo na webovou stránku univerzity, kde uchazeči vyplní údaje k odběru zpráv, které jim pak škola bude zasílat e-mailem. "Zasíláme i připomínky a upozornění na termíny, které je nutné dodržet," řekla mluvčí.   Informace o studiu jsou dostupné na stránkách univerzity a jednotlivých fakult a v řadě tištěných materiálů. Dotazy mohou zájemci také zdarma vznášet na jednotlivá studijní oddělení a poradenská centra fakult s využitím bezplatné služby Volej zdarma na webu školy. Použít lze také komunikaci prostřednictvím programu Skype.   dos snm  