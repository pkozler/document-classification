 Největší československý letoun bude vystaven v areálu Kovosteel  --------------------    Ke zpravodajství: FOTO ve Fotobance  ID foto:  P200812300333101 ,  P200812300333501    --------------------    Kunovice/Staré Město (Uherskohradišťsko) 5. května (ČTK) - První prototyp letadla L-610, který byl před více než 20 lety vyvinut na objednávku Sovětského svazu v závodech LET Kunovice, bude vystaven v areálu společnosti Kovosteel ve Starém Městě. Jde o největší československý letoun. Převoz trupu bez křídel ze společnosti Aircraft Industries do Kovosteelu je naplánován na neděli 15. května. Od září bude přístupný veřejnosti, informovalo dnes ČTK vedení společnosti Kovosteel.   Čtyřicetimístný dopravní letoun L-610 měl být chloubou československého leteckého průmyslu. Stroj z dílen kunovické firmy LET, jehož prototyp poprvé vzlétl v prosinci 1988, se však v důsledku rozpadu východního bloku a následných finančních potíží výrobce nikdy nedočkal sériové produkce. Celkem bylo vyrobeno šest prototypů původní verze, označované jako L-610M.   "Převoz trupu letadla nebude žádný oříšek. Při jeho dvaadvacetimetrové délce, bezmála šestimetrové šířce a takřka osmimetrové výšce bude jeho přesun po souši připomínat tak trochu zázrak. Vždyť bez paliva váží 12 tun," uvedl Bronislav Janeček, jednatel společnosti Kovosteel, v jejímž areálu bude letadlo vystaveno.   Atrakce bude přístupná veřejnosti. Zástupci společnosti hodlají zachovat původní bílo-červené provedení letounu i interiér stroje včetně sedaček. Stěny tubusu budou obnaženy, aby si veřejnost mohla prohlédnout, kolik kabelu bylo zapotřebí, aby se letadlo stalo funkčním.   Letoun L-610 bude veřejnosti přístupný přibližně od září letošního roku. Společnost Kovosteel v té době plánuje otevření nového kongresového centra, které vzniká rekonstrukcí někdejšího cukrovarnického skladu.   Kovosteel není jediný, který L-610 od společnosti Aircraft Industries získal. Nedávno si jej z Kunovic přivezlo i olomoucké letecké muzeum.   slu mol  