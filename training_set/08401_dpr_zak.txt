 Hasiči ze Staré Boleslavi havarovali cestou k zásahu  Doplnili jsme do čela zprávy a do citace informaci o namrzlé silnici.   --------------------    Lázně Toušeň (Praha východ) 17. ledna (ČTK) - Cestou k zásahu dnes ráno na namrzlé silnici havarovala hasičská cisterna ze Staré Boleslavi. Po nehodě skončila na střeše. Jeden hasič skončil kvůli zranění hlavy v nemocnici, další tři mají lehčí poranění. ČTK to sdělila mluvčí středočeských hasičů Lenka Kostková.   Profesionální hasiči z HZS Stará Boleslav vyjeli k zásahu u dopravní nehody dvou osobních aut v Lázních Toušeň. "Hasiči havarovali kvůli kvalitě silnice. Byla namrzlá a nebyla ošetřená," uvedla Kostková. Cisterna Mercedes Benz Atego skončila po havárii na střeše, hasiči zatím neznají ani předběžnou škodu.   Jeden z hasičů skončil se zraněním hlavy na pozorování v nemocnici, podle Kostkové musí podstoupit další vyšetření. Jeho tři kolegové mají jen lehčí poranění. Nehodu vyšetřuje policie, pak se budou hasiči snažit cisternu vytáhnout a vrátit na kola.   zik jpt  