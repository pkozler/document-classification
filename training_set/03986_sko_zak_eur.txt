 Audit v centru maturit nenašel pochybení v čerpání dotací z EU  Praha 12. května (ČTK) - Audit ohledně čerpání dotací z EU nezjistil na centru pro přípravu maturit CERMAT žádná pochybení. ČTK to sdělil mluvčí centra Petr Habáň. Prověrku si nechalo udělat ministerstvo školství v březnu tohoto roku. Audity prověřující na CERMAT kvůli zadávání veřejných zakázek v minulých letech ale už tak dobře nedopadly, pochybení prošetřuje Úřad pro ochranu hospodářské soutěže (ÚOHS).   Při březnové kontrole kontroloři zjišťovali, jak centrum nakládá s penězi z Evropského sociálního fondu (ESF), zda vykázané výdaje souhlasí s účetními záznamy a jsou v souladu s předpisy evropské i české legislativy. "Audit odhalil pouze několik drobných administrativních pochybení, jejichž významnost byla klasifikována jako nízká a v tuto chvíli jsou již odstraněny. Ani v jediném případě ale podle závěru auditu nedošlo k nesrovnalostem v hospodaření ze strany CERMAT," sdělil Habáň.   Výsledky nepřekvapily ani šéfa CERMAT Pavla Zeleného. "Hospodaření s finančními prostředky, ať už z ESF, nebo ze státního rozpočtu, podléhá velmi přísné interní kontrole. O všech operacích navíc pravidelně informujeme příslušné odbory ministerstva školství," sdělil. Jeho úřad čerpal z evropských fondů například peníze na rozjezd státních maturit, na tyto účely šlo 250 milionů korun.   Ministr školství Josef Dobeš (VV) si ale nechal udělat i prověrku hospodaření CERMAT v letech 2006 až 2010, audit ukázal nesrovnalosti při zadávání veřejných zakázek a v hospodaření centra. To si například objednalo a zaplatilo studie a analýzy za 4,5 milionu korun, které ale nikdy nebyly dodány. Některé veřejné zakázky prý navíc byly nastaveny tak, aby v nich mohla uspět jen konkrétní firma. Podle Zeleného zadávali zmiňované zakázky jeho předchůdci. Pochybení nyní prověřuje antimonopolní úřad.   kli mkv  