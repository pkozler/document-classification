 Některé středočeské porodnice při odchodu lékařů omezí péči  Kladno 27. ledna (ČTK) - Pokud se naplní scénář s plánovanými odchody lékařů, budou mít některé středočeské krajské nemocnice od března problémy s provozem porodnic. Ředitelka kladenské nemocnice a současně zastřešující příspěvkové organizace Krajská nemocnice Středočeského kraje Kateřina Pancová dnes ČTK řekla, že nemocnice určitě nebude schopna vypomáhat například Praze. Problémy by podle ní mohly nastat zejména v Příbrami, kde podalo výpověď celé gynekologicko-porodnické oddělení kromě primáře. Podle mluvčí příbramské nemocnice Moniky Bouškové však bude provoz oddělení zajištěn.   Boušková ČTK řekla, že lékaři z porodnického oddělení patří mezi ty, kteří akci Děkujeme odcházíme podpořili s tím, že chtějí v nemocnici nadále zůstat. Vedení nemocnice o jejich odchodech jedná. Žádný z nich však podle Bouškové výpověď zatím nestáhl. Primář oddělení prý vedení nemocnice ujistil, že bude provoz porodnice zajištěn. "Čtyřiadvacetihodinový provoz porodnice, vedení porodů a provádění císařských řezů bude i v případě nedohody lékařských odborů a vlády zajištěno stejně, jako tomu je například o víkendech," sdělila ČTK Boušková.   Nemocnice v Kladně podle Pancové zajistí v porodnici pohotovostní provoz minimálně na dobu tří týdnů. Pokud lékaři odejdou, tak prý budou problémy zejména s nedonošenými dětmi a novorozenci. "Patologická těhotenství pro nás budou problémem, protože dal výpověď velký počet dětských lékařů. Uvidíme, jak dlouho bude akce trvat a jak dlouho vydržíme s pohotovostní službou v akutním provozu. Péče bude určitě omezena," uvedla Pancová. Nemocnice podle ní rovněž nebude schopna vypomoci například s porody pražských nemocnic. "Sami budeme mít problémů dost a budeme to těžko zvládat," dodala.   Naopak žádný lékař neodchází například z porodnice mladoboleslavské Klaudiánovy nemocnice, sdělila ČTK mluvčí Kamila Hamáčková. "Navíc klesá porodnost, takže žádné problémy neočekáváme," uvedla mluvčí. Doplnila, že porodnice uvažuje o zrušení registrací budoucích matek, takže bude moci v porodnici přivést na svět dítě neregistrovaná matka. Zda by nemocnice zvládla případný zvýšený nápor rodiček kvůli výpadku Krče a Bulovky, neumí nyní mluvčí odhadnout. "Bude záležet na aktuální situaci, na domluvě s ohledem na naše počty porodních boxů," řekla Hamáčková.   Ve Středočeském kraji na konci loňského roku podalo výpověď 143 z 828 lékařů krajských nemocnic. Podle hejtmana Davida Ratha (ČSSD) by chod celých nemocnic mohly ochromit především odchody anesteziologů. V odborářské akci Děkujeme, odcházíme podalo v celé ČR výpověď asi 3800 ze zhruba 20.000 nemocničních lékařů. Nejsou spokojeni s výší mzdy a stavem českého zdravotnictví. Odbory žádají zvednutí příjmů na 1,5 až trojnásobek průměrného platu podle kvalifikace a praxe.   mar zik jpt    