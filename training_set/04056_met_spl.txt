 O víkendu se bude lyžovat na většině středočeských sjezdovek  Praha 20. ledna (ČTK) - Ve středních Čechách se bude o víkendu lyžovat ve většině zimních areálů. Mimo provoz bude pouze v sobotu Šibeniční vrch u Mnichovic, od neděle by měl mít již otevřeno. Nejisté je kvůli nedostatku sněhu také lyžování v Kvasejovicích, zjistila ČTK.   Naopak dobré podmínky k lyžování nabízí největší středočeský areál Ski Relax Monínec, kde na sjezdovce leží kolem 80 centimetrů. Podle provozovatele Jaroslava Krejčího napadly tři centimetry sněhu a podmínky jsou téměř ideální. Po oblevě z minulých dní není ani památky, krásně zasněžené jsou i stromy v okolí sjezdovky, dodal.   Příbramská sjezdovka Padák je podle Vladimíra Kovalčíka z provozovatelské společnosti Novadus v provozu a otevřeno by měla mít i o víkendu. "Mělo by mrznout, takže by se mohlo zasněžovat," dodal.   Podobně jsou na tom v Chotouni u Prahy, kde chtějí v příštích dnech chladnějšího počasí rovněž využít k zasněžování. Svahy tam přitom pokrývá v průměru metrová vrstva. "Teď napadly dva tři centimetry mokrého sněhu," uvedl provozovatel Jan Němeček.   Sjezdovka na Šibeničním vrchu u Mnichovic, kterou v minulých dnech uzavřela obleva, by měla otevřít v neděli od 10:00. "Dnes máme ještě zavřeno, začínáme zasněžovat, ale potřebujeme ještě dvě tři rána. To sobotní lyžování by bylo nekvalitní, takže zahajujeme až v neděli," poznamenal provozovatel Jan Zenkl.   Mimo provoz je v současnosti také areál v Kvasejovicích, který je zatím odkázán pouze na přírodní sníh. Pokud by ale připadl další sníh, mohlo by být o víkendu otevřeno. "My můžeme teoreticky otevřít ze dne na den," uvedl provozovatel Petr Kroužil.   khj mol  