 Koryto řeky Jihlavy v Třebíči má po úpravě odolat i stoleté vodě  Třebíč 11. května (ČTK) - Zvládnout i stoletou vodu by mělo po protipovodňových úpravách koryto řeky Jihlavy v Třebíči. Pracovníci odborné firmy tam při druhé etapě protipovodňových opatření odtěží až 10.000 kubických metrů naplavené zeminy. Nové betonové protipovodňové zdi obloží kamenem. Novinářům to dnes řekl technicko-provozní ředitel Povodí Moravy Mojmír Pehal.   Poslední povodeň zažili obyvatelé Třebíče před 25 lety, v roce 2005 však začala ochranná zeď prosakovat a hrozilo její protržení. "Pokud by se nezačalo s protipovodňovými opatřeními, byly by ohrožena nejcennější část města - židovská čtvrť, zapsaná na seznam UNESCO," uvedl starosta Třebíče Pavel Heřman.   Práce na druhé etapě začaly loni v září, dokončeny budou na jaře 2012. Stavbaři navázali na protipovodňové úpravy, které byly v Třebíči provedeny před několika lety. Tehdy se práce dotkly říčního toku před Podklášterským mostem. Teď se postupuje od mostu po proudu řeky.   Průtok koryta by se měl zvýšit ze současných 170 kubických metrů na 260 kubických metrů za sekundu. Náklady dosáhnou 130 milionů korun. Z větší části je hradí ministerstvo zemědělství, osm milionů korun zaplatí město.   Výtoky z kanálů budou osazeny zpětnými klapkami, což při zvýšeném průtoku zamezí pronikání vody do centra města kanálovými vpustěmi. Dvanáct objektů na pravém břehu řeky získá protipovodňové dveře. Na místech, kde by vyšší zeď mohla narušovat historický ráz města, se budou při zvýšeném průtoku instalovat mobilní hliníkové protipovodňové stěny. Podle Martina Řehořka ze společnosti Eurovia se tak na některých místech ochrana zvýší až o 120 centimetrů.   Radnice využije probíhajících stavebních prací k výstavbě nové lávky ve Zdislavině ulici.   bjr hj  