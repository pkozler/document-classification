 Vědci v USA zkoumají příčinu masových ptačích sebevražd  Zprávu jsme přepracovali, v 5. odstavci jsme doplnili informaci ze Švédska a v závěru názory odborníků.   --------------------    Washington/Stockholm 5. ledna (ČTK) - Ve Spojených státech byl zaznamenán v krátké době už druhý záhadný úhyn ptáků, kteří doslova popadali z nebe. Poblíž Baton Rouge, hlavního města jižního státu Louisiana, bylo nalezeno na 450 mrtvých opeřenců. Téměř stovka mrtvých ptáků byla nalezena dokonce i ve městě Falköping na jihozápadě Švédska.   Louisianská média v úterý napsala, že stovky uhynulých ptáků se našly v pondělí na polní cestě u malé obce Pointe Coupee nedaleko Baton Rouge. Podle ekologů přinejmenším někteří z uhynulých ptáků vletěli do rozvodů elektřiny. Veterinář Jim LaCour řekl, že uhynulí vlhovci, špačci a kosi měli polámaná křídla a kosti. Někteří měli zlomená křídla, ale žili.   Po Novém roce svět obletěla zpráva o silvestrovském případu, kdy v městečku Beebe ve státě Arkansas, asi 500 kilometrů severně od Pointe Coupee, uhynulo a na zem popadalo přes 3000 kosů. Státní veterináři ve své předběžné zprávě vylučují, že by tito ptáci druhu vlhovec červenokřídlý uhynuli na následky nemoci nebo nákazy.   Sílí naopak podezření, že ptáky vyděsila silvestrovská pyrotechnika, a ti tak zcela ztratili orientaci. Padající ptáci vráželi do sloupů veřejného osvětlení, do vozidel i do lidí nebo vzájemně jeden do druhého. Někteří letěli z nebe kolmo přímo do země.   V malém městě Falköping na jihozápadě Švédska se v úterý pozdě večer našlo na jedné z ulic mezi 50 a 100 ptačích mrtvol. Zvěrolékaři nyní mrtvé kavky vyšetřují ve snaze zjistit příčinu hromadného úhynu.   Mohlo by se zdát, napsala dnes agentura AP, že být ptákem není v těchto dnech žádné velké štěstí. Podle vědců ale není zdánlivě vysoký počet ptačích úmrtí ničím jiným, než shodou okolností umocněnou novoročním zájmem médií. Neexistuje žádný důkaz, že by případy hromadných úhynů cokoli spojovalo. Nejsou navíc žádnou výjimkou.   Webové stránky americké geologické služby vypočítávají na 90 případů masové smrti ptáků a jiné zvěře v období od loňského června do prosince. V dobré paměti expertů je případ z roku 1999, kdy v severní Louisianě spadlo z nebe několik tisíc vlhovců nachových. Trvalo pět měsíců, než vědci zjistili, že je zahubila infekční choroba.   Podle Paula Sloty z americké veterinární služby by to tentokrát nemělo trvat tak dlouho. Vzorky těl uhynulých ptáků z Arkansasu i Louisiany byly odeslány k expertize, která ve wisconsinské veterinární centrále začala už v úterý. "Pokud není příčinou úmrtí zranění, může zkoumání trvat opravdu déle," tvrdí Slota. "Když testy nic neprokážou, musí se to zkoušet znovu a znovu."   jas ik zdp mik  