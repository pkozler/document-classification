 Právo: O titul přijdou další čtyři rychlostudenti z Plzně  Plzeň 12. května (ČTK) - Počet rychlostudentů plzeňských práv, kteří přijdou o titul, se podle dnešního Práva zvýší ze čtyř na osm. Mezi novými hříšníky má být i Jan Harangozzo, který figuruje v kauze údajných podvodných konkurzů kolem soudce Jiřího Berky, informuje Právo. Podle listu právní expert Západočeské univerzity František Korbel předal čtyři nová rozhodnutí o zrušení diplomů rektorce Iloně Mauritzové ve středu 11. května.   "Příslušné dopisy by měly odejít do konce týdne," řekla listu rektorka. Podle Korbela jsou důvody k zásahu průkazné. "U všech je to podobné. Krátká doba studia, chybějící zápočty i diplomové práce, pochybná rozhodnutí o přijetí a také podivný průběh studia, při němž nemuseli chodit do školy," prohlásil a dodal: "Ve čtyřech případech rušíme magisterský diplom, k tomu ve dvou i automaticky diplom JUDr."   Právo píše, že mezi těmi, kdo přijdou o obojí, je i Harangozzo. Pětiletý magisterský obor zvládl za pouhé 2,5 měsíce přes prázdniny v roce 2005. Hájil se mimo jiné studii na univerzitě v Bratislavě, která ale potvrdila, že na Slovensku studoval pouhý rok, pak ho vyloučili.   Čtyři magisterské diplomy zrušila Západočeská univerzita již počátkem roku. Podle médií o ně přišli podnikatelé Ladislav Cirhan a Petr Matuška, šéf Sdružení sportovních svazů Zdeněk Ertl a Barbora Havlová.   Obavy ze soudních sporů se zatím nenaplnily. "Na soud se podle mých informací dosud nikdo neobrátil," uvedl Korbel. Mauritzová sdělila, že univerzita chce aféru s neoprávněně získanými diplomy - celkem by jich mohlo být až 20 - uzavřít do konce června. "Termín by ale mohl ohrozit případný odchod Františka Korbela z právnické fakulty a univerzity," řekla rektorka.   Korbel, který je jako někteří další pedagogové nespokojen se současným vedením fakulty, potvrdil, že o odchodu uvažuje. "Určitě ale zůstanu do konce semestru, tedy do září," dodal.   hš mol  