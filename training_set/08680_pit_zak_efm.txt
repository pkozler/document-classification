 USA obvinily dva muže z krádeže údajů o uživatelích iPadů  New York 18. ledna (ČTK) - Americká prokuratura obvinila dva muže z krádeže e-mailových adres a osobních údajů zhruba 120.000 uživatelů tabletových počítačů iPad vyráběných společností Apple. Informovaly o tom dnes agentury AP a Reuters.   Daniel Spitler a Andrew Auernheimer byli uvězněni a obviněni z podvodu a konspirace s cílem získat přístup k počítači bez oprávnění. Základem obvinění je údajné loňské proniknutí do serverů telekomunikační společnosti AT&amp;T, které se dotklo uživatelů iPadů připojujících se k internetu prostřednictvím 3G sítě AT&amp;T.   Skupina hackerů, která si říká Goatse Security, před sedmi měsíci uvedla, že k datům těchto uživatelů pronikla. Získala tak údajně seznam e-mailových adres, jenž zahrnoval celebrity, vedoucí pracovníky firem i politiky, včetně několika vysokých vládních představitelů.   Firma Apple zahájila prodej tabletů iPad loni v dubnu a slaví s nimi na trhu velké úspěchy. Tablet je zařízení s dotykovým displejem, které vyplňuje mezeru mezi laptopy a chytrými telefony.   pmh jw  