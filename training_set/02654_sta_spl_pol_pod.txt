 V K. Varech začala stavba bazénu, město ale stále jedná o ceně  Karlovy Vary 6. května (ČTK) - V Karlových Varech začala výstavba krytého plaveckého bazénu, který bude v sousedství multifunkční KV Areny. Náklady se pohybují kolem 271 milionů korun, avšak nemusí být definitivní. Město jako investor akce stále vyjednává o některých změnách v projektu a také o snížení ceny. Plavecký areál má být dokončen příští rok v srpnu. ČTK to dnes řekl mluvčí magistrátu Jan Kopál. Stavba KV Arény se dostala do povědomí lidí v Česku kvůli nestandardně dlouhému výběru dodavatele při losování. Město za to dostalo pokutu půl milionu korun.   Smlouvu na výstavbu bazénu uzavřelo město se sdružením firem Tima, Baustav a Metrostav. Byla doplněna o dodatek upravující termín. Původně měla stavba začít loni, tendrem na dodavatele se ovšem zabýval antimonopolní úřad kvůli podnětu na jeho údajné diskriminační podmínky. Správní řízení s městem však zastavil, když neshledal pochybení. "Nyní se staví podle smlouvy s cenou 271 milionů a rezervou pět milionů korun," uvedl mluvčí.   Změny v projektu se mají podle Kopála týkat především interiéru plaveckého areálu. Jedná se například o doplnění některých atrakcí pro návštěvníky nebo určitých úprav relaxační části krytého bazénu. Náměstek primátora Jiří Kotek (Alternativa) už před časem uvedl, že by cenu rád dostal na úroveň nejnižší nabídku v tendru, jež byla o 27 milionů korun nižší než vítězná. Definitivní rozhodnutí o ceně ale dosud nepadlo.   Přípravné terénní práce před zahájením vlastní stavby bazénu skončily už v polovině dubna. Na místě začalo hloubení stavební jámy. Protože je stavba ve značně geologicky složitých podmínkách pro zakládání (vysoká hladina podzemní vody a jílové vrstvy), na všechny práce musí dohlížet geolog, uvedl jednatel KV Areny Roman Maleček. "Nechybí ani stálý dohled hydrogeologa a archeologa," poznamenal Maleček.   Plavecké centrum bude v podstatě součástí celého komplexu KV Arena a bude využívat i technologické zařízení arény. Třeba odpadní teplo z energetického centra arény poslouží k ohřevu vody. Společná pro oba komplexy budou rovněž parkoviště. "Nyní je na řadě vrtání pilot, což je speciální způsob hlubinného zakládání pro oblasti se složitými geologickými poměry. Postup prací prozatím jde podle harmonogramu," dodal Maleček.   Karlovarská losovačka při výběru dodavatele stavby KV Areny se v Česku stala opravdu pojmem. Záběry ze sporného losování vidělo na webovém portálu youtube.com přes 100.000 lidí. Dvouapůlminutový snímek dokazuje, že organizátor soutěže vybíral dvě z firem včetně vítěze z uzavřeného osudí několik desítek sekund, zatímco ostatní lístky vytáhl podstatně rychleji. Losující to komentoval tak, že jsou lístky slepené, a nemůže je proto v osudí oddělit. Všemu přihlížela notářka, kterou mužovo počínání rozesmálo. Případem se zabývala policie, nikoho ale neobvinila.   vlm mol  