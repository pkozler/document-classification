 Na náledí v Plzeňském kraji se zranily desítky lidí  Aktualizovali jsme v 2. odstavci informaci o povodňovém stupni na Úhlavě.   --------------------    Plzeň 7. ledna (ČTK) - Desítky lidí si od čtvrtečního večera přivodily na náledí na zledovatělých chodnících a silnicích zranění. Záchranáři dnes mají v regionu napilno, plno je i v úrazových čekárnách lékařů. Při pádech se zraňují lidé všech věkových kategorií, lékaři ošetřují vymknuté kotníky i operují zlomeniny kyčlí, zjistila dnes ČTK v plzeňské fakultní nemocnici a u záchranářů.   Obleva a srážky, kdy v Českém lese a na Šumavě napadlo úhrnem deset až 15 milimetrů vody, zvyšují také hladiny řek v Plzeňském kraji. Na Úhlavě v Tajanově u Klatov už hladina dosáhla druhého povodňového stupně. Podle dispečera plzeňské pobočky Povodí Vltavy Jana Bláhy mohou v kraji dosáhnout prvního či druhého stupně i další řeky. Na horních tocích by měly řeky kulminovat ještě dnes v noci, na středních tocích během soboty.   "Od čtvrtečních 18:00 do dnešních 10:00 evidují lékaři úrazových ambulancí fakultní nemocnice Plzeň přes čtyři desítky úrazů," řekla ČTK mluvčí nemocnice Renata Jenšíková. Některé pacienty lékaři ošetří přímo v ambulancích, jiní jdou s vážnějšími zraněními hned na operační sál. "K těm vážnějším zraněním patří například zlomeniny v oblasti ramenního kloubu nebo zlomeniny krčku stehenní kosti, k méně vážným pak zlomeniny zápěstí nebo vymknutý kotník," doplnila.   Záchranná služba podle své mluvčí Lenky Ptáčkové zasahovala zejména během noci a dopoledne v kraji u zhruba dvacítky úrazů. "K nejzávažnějším patřily otevřené zlomeniny a úrazy hlavy," uvedla. Záchranáři nejčastěji vyjížděli v Plzni, ale i na Rokycansku, na severním a jižním Plzeňsku i na Tachovsku. I když většina lidí, kteří na náledí spadli a zranili se, byla ve věku nad 50 let, záchranáři ošetřovali i mladé lidi kolem 20 let.   Zimní obleva přináší v kraji opakovaně starosti obcím, které ohrožují kry nahromaděné především na Otavě. Podle českobudějovického dispečera Povodí Vltavy Petra Hovorky zatím ale kry nepůsobí větší problémy. V Luhu v Sušici se dnes ráno lehce vylila Otava z břehů, v zátopovém území ale nezpůsobila škody. Ve městě jsou na Otavě kry, zatím neškodí.   Vodohospodáři sledují situaci také dál po toku Otavy ve Velkých Hydčicích, které kry ohrožovaly před Vánocemi. Na řece jsou rozlámané kusy ledu, které zmrzly v kompaktní celek. Voda pod nimi podtéká. Pokud nepřijdou větší srážky, mohla by tekoucí řeka podle Hovorky kry zespodu postupně rozpustit. "Sledujeme řeku, situace se může rychle změnit, ale zatím je to v pořádku," uvedl starosta Velkých Hydčic Jaroslav Portášik.   S ledem na ulicích bojují města. Například v Plzni pomáhají v obvodech lidé na veřejné službě. "Každý den je v ulicích 32 lidí, sledovali jsme předpověď a připravili se. Už včera jsme preventivně posolili chodníky, stoupání a nebezpečné úseky," popsal starosta nejlidnatějšího prvního obvodu Miroslav Brabec. Lidé na veřejné službě podle něj také například procházejí chodníky a zastávky MHD a kovovými tyčemi a škrabkami rozbíjejí a odstraňují zledovatělou vrstvu.   Lada Pešková mol  