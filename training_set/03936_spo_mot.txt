 Ve zlatočerné formuli Lotus bude znovu jezdit Senna  Valencie (Španělsko) 31. ledna (ČTK) - Černozlatý monopost Lotus a slavné jméno Senna jsou znovu společně ve formuli 1. Toto spojení dnes nostalgicky oživila stáj Lotus Renault, jež ve Valencii představila nový vůz pro příští sezonu i nového náhradního pilota Bruna Sennu. Jeho legendární strýc, trojnásobný šampion Ayrton Senna, právě ve zlatočerných barvách Lotusu jezdil v 80. letech.   Slavné zbarvení původního týmu nese i nový monopost pro seriál závodů mistrovství světa R31, za jehož volant usednou Polák Robert Kubica a Rus Vitalij Petrov. Sedmadvacetiletý Brazilec Senna jim bude krýt záda poté, co neudržel angažmá v týmu Hispania. "Máme jediný cíl, jedinou ambici - vyhrávat," prohlásil před novináři ředitel týmu Lotus Eric Boullier.   maz ura  