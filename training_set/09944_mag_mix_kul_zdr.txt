 Hollywoodská herečka Gaborová se zotavuje po amputaci nohy  --------------------    Ke zpravodajství: FOTO ve Fotobance  ID foto: P200901260292201   --------------------    Los Angeles 15. ledna (ČTK) - Hollywoodská herečka Zsa Zsa Gaborová se zotavuje po operaci, při níž jí lékaři v pátek amputovali pravou nohu. Amputace byla podle nich nutná pro záchranu jejího života, uvedl mluvčí bezmála čtyřiadevadesátileté herečky John Blanchette.   Komplikace se u Gaborové objevily poté, co si loni v červenci zlomila kyčel a byla operována. Do nohy se jí dostala infekce a gangréna. Hospitalizována byla znovu 2. ledna a lékaři se jí neúspěšně snažili nohu zachránit podáváním antibiotik.     "Operace proběhla dobře, nicméně ji vzhledem k jejímu křehkému zdraví budeme nadále pozorně sledovat," řekl podle agentury AP lékař David Rigberg z losangeleského medicínského centra Ronalda Reagana.   Mluvčí Blanchette uvedl, že Gaborová v nemocnici stráví týden nebo dva, přičemž doufá, že bude moci 6. února oslavit doma své 94. narozeniny.   "U paní Gaborové bylo nutné amputovat nohu nad kolenem kvůli špatnému krevnímu oběhu a rozsáhlým vředům na její pravé noze," uvedl Rigberg. "Po konzultaci s jejím manželem, princem Frederikem von Anhaltem, jsme dospěli k závěru, že to (amputace) je nejlepší lékařský postup," dodal.   Někdejší hollywoodská hvězda maďarského původu se potýká se zdravotními problémy již delší dobu. Loni v srpnu, kdy byla hospitalizována kvůli komplikacím po operaci kyčle, pozvala si do nemocnice kněze a přijala od něj poslední pomazání. Pak se ale zotavila a vrátila se domů.   V roce 2002 skončila Gaborová po autonehodě na invalidním vozíku, v roce 2005 prodělala mrtvici a stáhla se do ústraní.   Gaborová se narodila v roce 1917 v Budapešti v tehdejším Rakousku-Uhersku. V roce 1936 se stala Miss Maďarska a poté se vydala do Hollywoodu. Ve třicátých až padesátých letech hrála v televizních seriálech a v desítkách filmů. K nejznámějším patří Příběh tří lásek, Dívka v Kremlu, Dotek zla nebo Moulin Rouge Johna Hustona z roce 1952. Od automobilové nehody v roce 2002 je herečka upoutána na kolečkové křeslo.   Loni v srpnu Gaborová oslavila 24. výročí svatby se svým devátým manželem, jímž je o téměř 35 let mladší německý princ Frederic von Anhalt.   kš sd  