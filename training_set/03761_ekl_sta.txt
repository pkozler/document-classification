 V brněnské zoo se začne příští rok stavět parkoviště pro 300 aut  Brno 3. ledna (ČTK) - Příští rok se zřejmě začne před brněnskou zoologickou zahradou stavět parkoviště. Nedostatek parkovacích míst nyní brání dalšímu rozvoji zoo, řekl dnes ČTK ředitel zahrady Martin Hovorka. Podle původních plánů už měla místa pro zhruba 300 aut vzniknout předloni. Měla být součástí zcela nového vstupu, jehož vybudování by stálo asi 200 milionů korun. Zahradu ročně navštíví asi čtvrt milionu turistů.   "Bez parkoviště se dále neobejdeme. Proto bude patrně nutné projekt rozdělit na etapy a začít právě jeho výstavbou," uvedl Hovorka. Součástí nového pavilonu podle projektu mělo být i největší mořské akvárium ve střední Evropě. Při jeho projednávání ale vznikly problémy. Nyní bude nutné udělat podrobnou studii ke vlivu celé stavby na životní prostředí v Kníničkách. Hotova by měla být v květnu.   Nové parkoviště pojme 300 osobních aut a deset autobusů. Vznikne v zatím nevyužité lokalitě v městské části Kníničky.   Zoo neustále buduje nové expozice. Bez parkoviště si ale nemůže podle ředitele dovolit větší kampaň, která by přilákala více návštěvníků. Není jim schopna poskytnout zázemí. "Pokud ale s projektem parkoviště uspějeme, budeme moci oslovit například obyvatele Dolních Rakous, kteří to mají na Moravu blízko," doplnil Hovorka. Po vytvoření nových parkovacích ploch by se mohla návštěvnost zvýšit až o 50.000 osob ročně.   Zoo dosud nabízí parkování na svém bezmála 50 let starém parkovišti. Kvůli jeho malé kapacitě musí návštěvníci využívat parkovací plochy u nedalekého hypermarketu Obi.   Zahrada chová 800 zvířat 200 živočišných druhů. Její největší atrakcí jsou lední medvědi, výběh polárních vlků s indiánským srubem, nová expozice Beringie s kamčatskými medvědy, pavilon Tygří skály nebo Tropické království s četnými plazy.   Vladimír Klepáč sap  