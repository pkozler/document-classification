 Trh s technickým zbožím na Slovensku v 1. čtvrtletí rostl  Bratislava 25. května (ČTK) - Trh s technickým spotřebním zbožím na Slovensku v prvním čtvrtletí vzrostl meziročně o více než 14 procent na 201 milionů eur (4,94 miliardy korun). Nárůst obratu zaznamenala většina sektorů s výjimkou kancelářské techniky a telekomunikací. Vyplývá to z údajů, které zveřejnila společnost GfK.   Objem obchodů s technickým zbožím dlouhodobé spotřeby zaznamenal výrazný pád v roce 2009, důvodem byly dopady světové hospodářské krize. Oživení prodeje sice nastalo už loni, předchozí pokles se ale ještě nepodařilo vymazat.   Nejsilnější růst v prvním čtvrtletí zaznamenal obrat se spotřební elektronikou, jenž vzrostl proti stejnému období loňska o 24,5 procenta na 51 milionů eur. "Tento nárůst tvoří hlavně televizory s plochou obrazovkou," poznamenala agentura. O téměř čtvrtinu na 58 milionů eur přidal trh s informačními technologiemi.   Naopak, o bezmála pětinu klesl odbyt v sektoru kancelářské a výpočtové techniky, což agentura připsala mimo jiné pokračujícím zlevňováním tohoto druhu zboží. Stejný důvod byl hlavní příčinou dvouprocentního poklesu obratu s telekomunikačním zbožím, dodala GfK.   Celkově slovenský maloobchod i velkoobchod z hlediska tržeb zaostává za loňským rokem, kdy maloobchod rovněž zaznamenal horší výsledky než v 2009. Důvodem byla mimo jiné stoupající nezaměstnanost v zemi.   boa vju  