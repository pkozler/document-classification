 Situace v Tunisku o víkendu napjatá, politici ale hledají řešení  --------------------    Ke zpravodajství: FOTO/aktuality   Víkendové SHRNUTÍ.   --------------------    Tunis 16. ledna (ČTK) - V severoafrickém Tunisku se během víkendu začalo rýsovat východisko z politické krize vyvolané sociálními nepokoji a pouličními násilnostmi. Po pátečním útěku prezidenta Zína Abidína bina Alího ze země začal premiér Muhammad Ghannúší jednat s opozicí o nové vládě a předčasných parlamentních a prezidentských volbách. V metropoli Tunisu se přesto v sobotu i v neděli ozývaly sporadické přestřelky.   Klíčem k uklidnění situace v Tunisku jsou jednání o vládě národní jednoty. Rozhovory se konaly celý víkend. Opoziční předák Nadžíb Šábbí už v sobotu po jednání s tuniským premiérem řekl, že by se svobodné volby mohly uskutečnit do sedmi měsíců, a to pod dohledem mezinárodních pozorovatelů. Premiér údajně rovněž souhlasí, aby se na vládě národní jednoty podílely i opoziční demokratické strany.   Premiér Ghannúší už dříve slíbil, že po 23 letech bin Alího autoritářské vlády bude bojovat proti korupci a posílí svobodu slova.   Po celý víkend vládlo v Tunisu, hlavním městě Tuniska, napětí. Centrum města proto bylo neobvykle vylidněné. V noci na sobotu metropole zažila i rabování. V sobotu se odehrály přestřelky mezi pořádkovými silami a povstalci před budovou ministerstva vnitra, dnes před sídlem opoziční Demokratické pokrokové strany PDP.   Zatčeno bylo několik lidí včetně cizinců, kteří údajně stříleli na policisty. Podle policie měli dva zatčení švédské pasy a další čtyři německé. Dnes se střílelo i v blízkosti tuniské centrální banky. Ostřelovači byli zabiti.   Dnes ráno svým zraněním podlehl francouzsko-německý fotoreportér Lucas Dolega, jehož v pátek zasáhl granát se slzným plynem vystřelený tuniskou policií.   Na násilí se podle několika svědectví podílejí i členové bezpečnostního aparátu svrženého prezidenta, který uprchl do Saúdské Arábie. Šéf jeho bezpečnosti dnes byl zatčen a obviněn ze spiknutí proti bezpečnosti státu.   Prozatímním tuniským prezidentem byl v sobotu jmenován předseda Sněmovny reprezentantů Fuád Mbazaa, muž s pověstí zkorumpovaného a autoritářského politika.   Tunisané protestovali několik týdnů proti vysoké nezaměstnanosti, korupci, cenzuře tisku a autoritářské vládě prezidenta. Tvrdé policejní zásahy proti demonstracím si vyžádaly desítky mrtvých.   V sobotu se bouřili i chovanci tuniských věznic, z jedné z nich byla zhruba tisícovka odsouzenců propuštěna. Nejméně 47 vězňů při požárech v nápravných zařízeních a potlačování nepokojů zahynulo.   Dění v Tunisku může mít dopad i na další země arabského světa s autoritářskými vládami a nespokojeným obyvatelstvem. Liga arabských států (LAS) v sobotu tuniské politiky vyzvala, aby se snažili udržet pořádek a vyvést zemi z krize. Vůdce sousední Libye Muammar Kaddáfí prohlásil, že bin Alí je stále "právoplatným prezidentem" Tuniska.   Egyptské ministerstvo zahraničí uvedlo, že Káhira respektuje vůli tuniského lidu a věří, že Tunisané nedovolí, aby v jejich zemi zavládl chaos. Íránské ministerstvo zahraničí doufá, že "požadavky tuniského muslimského národa budou uspokojeny".   V jemenské metropoli Saná dnes asi tisícovka studentů vyzývala arabské národy, aby se po vzoru Tunisanů vzbouřily proti svým vedoucím představitelům.   Z Tuniska se také postupně vrací zahraniční turisté. Češi v zemi podle dosavadních informací nejsou.   zdp sd   