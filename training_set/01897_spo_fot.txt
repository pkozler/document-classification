 Zranění fotbalisté Hodek a Kovačevič neodletí s Brnem do Turecka  Brno 27. ledna (ČTK) - Dlouhodobě zranění fotbalisté Zbrojovky Brno Andrej Hodek a Zdravko Kovačevič se stále nezapojili do zimní přípravy. Kvůli zdravotním komplikacím neodletí ani na únorové herní soustředění do Turecka. Naopak od začátku týdne už s úlevami trénuje další dlouhodobě zraněný hráč Josef Šural.   Šestadvacetiletý srbský levonohý obránce Kovačevič po svém letním příchodu do Brna odehrál pouze jedno ligové utkání. Po zranění podstoupil operaci kolena a stále není plně v pořádku.   O tři roky starší slovenský útočník Hodek přišel do Brna loni v zimě. Po dvou ligových kolech si zlomil zánártní kůstku. Když se po uzdravení začal znovu prosazovat do základní sestavy, utrpěl v závěru podzimu stejné zranění.   Zatím Hodek chodí o berlích, nyní čeká na sundání sádrové dlahy. "Pokud všechno dobře půjde, tak začnu trénovat až koncem února," poznamenal na klubovém webu Hodek.   poš nkr  