 Brněnský krajský soud zahájil insolvenční řízení s firmou CE WOOD  Zlín 7. ledna (ČTK) - Krajský soud v Brně zahájil na návrh brněnské společnosti NIKAS družstvo insolvenční řízení s lesnickou společností CE WOOD. Podle navrhovatele mu CE WOOD dluží 392.000 korun a má i další nesplacené závazky vůči minimálně pěti věřitelům. Vyplývá to z insolvenčního rejstříku.   Podle předsedy představenstva společnosti NIKAS družstvo Ivana Hereha firma uzavřela se CE WOOD smlouvu o dílo. Na jejím základě věřitel vystavil fakturu na 537.000 korun. Po vzájemném započtení pohledávek se částka ponížila o 145.000 korun. "Dlužník je povinen zaplatit vedle jistiny dluhu i úroky z prodlení ve výši 0,05 procent denně z dlužné částky," uvedl v návrhu Hereh.   Za další věřitele navrhovatel v návrhu na insolvenci označil město Jeseník, firmy Biocel Paskov, M - PRO, DUBL M a Miroslava Strapka.   CE WOOD se tak v krátké době ocitá v insolvenci podruhé. Na konci listopadu na podnik podal insolvenční návrh moskevský Volkswagen Group Finanz. O několik týdnů později řízení krajský soud zastavil, a to na návrh moskevské firmy.   Skupina CE WOOD se zabývá výrobou, zpracováním a prodejem dřeva. Mateřskou společností holdingu je a.s. CE WOOD. Ta v roce 2007 vykázala tržby 3,358 miliardy Kč, její ztráta činila 47,8 milionu korun.   slu jpt  