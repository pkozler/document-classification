 Kuś podal před volbami v Č. Těšíně trestní oznámení na Brady  Český Těšín (Karvinsko) 4. ledna (ČTK) - Lídr kandidátky Strany pro otevřenou společnost (SOS) pro Český Těšín Marián Kuś dnes oznámil, že podal u Nejvyššího státního zastupitelství v Brně trestní oznámení na místopředsedkyni SOS Pavlu Brady. Podezírá ji mimo jiné z trestných činů podvodu a pomluvy. Kuś to sdělil ČTK elektronickou poštou. Pavla Brady jeho obvinění odmítá.   Brady v pondělí oznámila, že SOS odvolala v Českém Těšíně celou kandidátku pro opakované volby do zastupitelstva, které se budou konat v sobotu 8. ledna. Opakování hlasování nařídil soud kvůli masivnímu skupování hlasů pro českotěšínskou SOS. Vedení strany se od toho distancovalo.   Kuś tvrdí, že se Brady odvoláním volebního zmocněnce a kandidátky mohla dopustit podvodu, protože už není místopředsedkyní strany. "Dne 11. prosince 2010 se dle dostupných zdrojů konala Celostátní konference strany SOS, která zvolila nové vedení a paní Ing. Brady ani další přítomné osoby za stranu SOS ve statutárních orgánech již nefiguruje," uvádí Kuś ve svém trestním oznámení. Žádá státní zastupitelství rovněž o prověření, zda se Brady nedopustila trestných činů pomluvy nebo maření voleb, protože podle něj její kroky směřují ke zpochybnění vážnosti kandidátů SOS pro Český Těšín.     Brady ČTK řekla, že je přesvědčena, že nespáchala žádný trestný čin. "Kdokoli může podat trestní oznámení na cokoli. Otázka je, jestli má oznámení pana Kuśe vůbec nějaký právní základ," řekla. Místopředsedkyní strany je od ledna 2010, od té doby se podle ní nekonala žádná konference, která by mohla zvolit nové vedení. Brady uvedla, že to dokazuje i zápis v rejstříku ministerstva vnitra.   Mluvčí českotěšínské radnice Dorota Havlíková v pondělí řekla, že městský úřad oznámení SOS přijal, avšak dle volebního zákona nemůže kandidáty odvolat. Uvedla, že podle stanoviska ministerstva vnitra není přípustné, aby zmocněnec volební strany, tedy sdružení politické strany a nezávislých kandidátů, odvolal jednotlivé kandidáty. To je možné v případě politické strany, hnutí nebo jejich koalice, což však není případ kandidátky SOS v Českém Těšíně.   Ostravský krajský soud nařídil opakovat hlasování v celém městě kvůli masivnímu kupčení s hlasy. Podle původních výsledků skončila SOS pro Český Těšín ve volbách s 19 procenty hlasů na druhém místě za ČSSD s 23 procenty. Skupováním hlasů se nadále zabývá policie, která podle mluvčí karvinského policejního ředitelství Zlatuše Viačkové čeká na rozhodnutí Ústavního soudu.   Vlastimil Vyplel sap  