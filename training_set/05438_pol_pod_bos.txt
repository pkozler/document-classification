 Ukrajina žádá ČR o vysvětlení Danylyšynova azylu  Doplnili jsme vyjádření českého ministerstva zahraničí a další informace v 1. až 3. odstavci   --------------------    Kyjev/Praha 18. ledna (ČTK) - Ukrajina dnes požádala Českou republiku, aby jí dala oficiální informaci o poskytnutí politického azylu bývalému ukrajinskému ministru hospodářství Bohdanu Danylyšynovi. Oznámil to na tiskové konferenci v Kyjevě mluvčí ukrajinského ministerstva zahraničí Oleh Vološyn. Podle české diplomacie si Kyjev také stěžuje na postup českých úřadů a žádá odpověď na otázku, jaké byly důvody pro udělení ochrany ukrajinskému politikovi.   České velvyslanectví v Kyjevě dnes dostalo nótu, v níž je ukrajinská žádost obsažena. Ukrajinská strana v ní Česko žádá, aby předalo do Kyjeva výsledky svého šetření v Danylyšynově kauze. "Předpokládáme, že v kontextu přátelských a partnerských vztahů mezi našimi zeměmi bude naše prosba vyslyšena," řekl novinářům ukrajinský mluvčí. Černínský palác odpověď na nótu připraví.   Mluvčí českého ministerstva Vít Kolář ČTK řekl, že ukrajinští diplomaté vyjádřili znepokojení nad tím, že je čeští kolegové o azylu dopředu neinformovali. Azyl vydalo české ministerstvo vnitra.   Danylyšyn, který je na Ukrajině stíhán pro zneužití služebního postavení, získal politický azyl minulý čtvrtek v Česku a o den později opustil pražskou vazební věznici.   Danylyšyn působil ve vládě Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek. Státu údajně způsobil škodu ve výši v přepočtu asi 31 milionů korun. V Česku byl zadržen loni v říjnu na základě ukrajinského zatykače.   Vološyn na tiskové konferenci řekl, že ukrajinské ministerstvo zahraničí "co nejkategoričtěji odmítá obvinění z politického charakteru Danylyšynova stíhání, protože jeho případ má výlučně právní základ".   Dodal zároveň, že vzniklá situace by neměla mít negativní vliv na rozvoj ukrajinsko-českého politického dialogu. "Česko je pro nás významný partner v Evropské unii, s nímž těsně spolupracujeme. Daná konkrétní situace by neměla mít na naše vztahy vliv," konstatoval Vološyn.   jas lp hej  