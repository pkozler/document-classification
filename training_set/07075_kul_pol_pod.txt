 Olomoucké muzeum chce jednat o SEFO s politiky  Olomouc 24. ledna (ČTK) - Muzeum umění v Olomouci nevzdává boj o vznik Středoevropského fora (SEFO), které neuspělo v soutěži o půlmiliardovou dotaci z evropských fondů. O dalším osudu projektu, jenž počítá se vznikem ojedinělé expozice výtvarného umění střední Evropy, bude jednat s vedením ministerstva kultury, kraje, olomouckého magistrátu i zákonodárci. Novinářům to dnes řekl ředitel Muzea umění Pavel Zatloukal, který odmítá důvody, jimiž ministerstvo zamítnutí žádosti odůvodnilo.   Podle ministerstva projekt naplňuje všechny čtyři znaky veřejné podpory: financování z veřejných prostředků, narušení hospodářské soutěže, zvýhodnění konkrétního subjektu či odvětví výroby a ovlivnění obchodu mezi členskými státy. Vedení muzea to ale odmítá. Podle této logiky by podle Zatloukala nemohla uspět žádná státní příspěvková organizace.   "Jakým způsobem může naše muzeum konkurovat například muzeu ve Vídni? A lze vůbec v oblasti kultury mluvit o konkurenci? Proč projekt, který podporovalo několik ministrů kultury a jenž jsme konzultovali mnohokrát se státními úředníky, nebyl z tohoto formálního důvodu zastaven již na počátku," uvedl Zatloukal.     Podle něj činnost SEFO bude pokračovat. Instituce jako taková totiž existuje, založení SEFO v roce 2008 podepsali v Olomouci ministři kultury zemí visegrádské čtyřky. "Projekt má velkou podporu i v zahraničí. Obávám se reakcí z ciziny na jeho zamítnutí, bude to ostuda," uvedl Zatloukal.   Kulturní centrum mělo vzniknout v nové budově v proluce vedle Muzea umění. Za zdmi architektonicky odvážné budovy měla být vystavena moderní výtvarná díla z celé střední Evropy, v zadní části se počítalo se zahradou se sochami i nálezy archeologů a součástí muzea mělo být i mezinárodní badatelské centrum. Otevřít se mělo muzeum v roce 2013. Pracovníci Muzea umění strávili přípravou projektu čtyři roky, muzeum zaplatilo 23 milionů korun za výkup pozemku a 21 milionů za výkupy výtvarných děl.   O peníze z Integrovaného operačního programu, ve kterém po mnohaměsíčních odkladech zůstal jen zlomek z původně slibovaných sedmi miliard korun, žádalo šest institucí. Uspěly jen dvě.   srd mol  