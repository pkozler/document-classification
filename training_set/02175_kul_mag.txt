 Herec Michael Caine dostal vysoké francouzské vyznamenání  --------------------    Ke zpravodajství: FOTO ve Fotobance  ID foto: P201101060738201, P201101060737501, P201101060737401   --------------------    Paříž 6. ledna (ČTK) - Britský herecký veterán Michael Caine se dnes stal komandérem francouzského Řádu umění a literatury. Vyznamenání mu v Paříži předal francouzský ministr kultury Frédéric Mitterrand, který ho označil za giganta herecké profese.   Sedmasedmdesátiletý Caine řekl, že do Francie se už jako mladík zamiloval a že dostat toto vyznamenání je pro něho něco jako být oceněn milenkou.   Komandér je nejvyšší stupeň řádu, který francouzské ministerstvo kultury uděluje lidem, jež mimořádně přispěli k lesku umění a literatury ve Francii a ve světě. Komandérem řádu se může stát nanejvýš dvacet osobností ročně. Od roku 2004 je jím také český režisér Jiří Menzel.   Caine hrál ve víc než sto filmech. Má mimo jiné dva Oscary pro nejlepšího herce ve vedlejší roli. Britská královna ho povýšila do šlechtického stavu.   pz dr    