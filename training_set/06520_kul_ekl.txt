 Na statek Bernard přivezli první makety pro centrum řeky Ohře  --------------------    Ke zpravodajství: FOTO/aktuality   --------------------    Královské Poříčí 6. května (ČTK) - Do historického statku Bernard v Královském Poříčí se dnes začaly navážet první modely připravované expozice zábavního centra řeky Ohře. Montéři dnes začali sestavovat obří kolo středověké pracovní zdviže, ve kterém si po dokončení budou moci návštěvníci statku vyzkoušet, jak tehdejší stavební stroje fungovaly, řekl ČTK jednatel statku Bernard Miroslav Makovička.   "Kolo bude umístěno venku na nádvoří. Má v průměru 3,6 metru. Člověk vleze dovnitř a šlapáním kolo rozhýbe. Je udělené tak, aby jej mohl roztočit jeden člověk, ale do kola se vejdou i dva," popsal Makovička.   V expozici bude i dalších zhruba 35 modelů, které interaktivní formou představí nejrůznější činnosti, které se týkají řeky Ohře, od stavebních prvků, přes zemědělství, vodáctví a podobně.   Téměř dokončeny jsou už úpravy nádvoří statku, kde vznikly dva rybníčky, jeden hlubší pro okrasné ryby, druhý, symbolizující řeku od jejího pramene, bude vybaven i jezem. Vedle se staví maketa bahenní sopky a dvě pece, jedna na chleba, druhá na keramiku.   Centrum řeky Ohře bude stát přes 35 milionů korun. Peníze na něj statek, který patří obci, získal z evropských dotací. Definitivní dokončení centra je plánováno na srpen letošního roku.   Pavel Peňás mol  