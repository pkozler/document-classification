 V Praze začal třídenní běžecký veletrh Marathon Sport Expo  --------------------    Ke zpravodajství: FOTO ve Fotobance  ID foto:  P201005090241901 ,  FO00121565 ,  P201005090135101    --------------------    Praha 5. května (ČTK) - Nejmodernější speciální běžeckou obuv i prádlo, ledvinky a batůžky, energetické drinky i poháry a další dárkové předměty pro vítěze sportovních klání mohou ode dneška do soboty nakupovat sportovní či amatérští běžci na veletrhu Marathon Sport Expo, který dnes začal na Výstavišti v pražských Holešovicích. Již v okamžiku pomyslného úvodního výstřelu zaplnily Průmyslový palác stovky běžců všech věkových kategorií.   Veletrh předznamenává mezinárodní maraton, který se ulicemi Prahy poběží v neděli. Jeho loňský 16. ročník přilákal rekordní počet startujících. Počet přihlášených se vyšplhal na 7900,  což je o 30 procent více běžců než v roce 2009. Loni pořadatelé pro Pražský mezinárodní maraton získali ocenění nejvyšší kvality Mezinárodní atletické federace zvané IAAF Gold Label.   "Letos na veletrhu své výrobky představuje 80 vystavovatelů," řekla ČTK mluvčí organizátorů Markéta Holatová. "Doprovodný program veletrhu je maximálně atraktivní a vhodný pro celé rodiny včetně čtyřnohých miláčků," prohlásila. Zájemci všeho věku mohou pod dohledem odborníků vyzkoušet jízdu na in-line bruslích, rodinám je určen nedělní minimaraton o délce 4,2 kilometru. Pejskaři mohou se svými čtyřnohými nejlepšími přáteli vyrazit na 4,5 kilometru dlouhou procházku Stromovkou.   Běžci na veletrhu mohou využít také služby odborníků, kteří jim doporučí, jaké boty pro ně budou nejvhodnější. Zjistí to na základě vyšetření na moderních přístrojích, které udělají diagnózu jejich chodidel. Podle jejich výsledků běžcům doporučí, jaké boty si mají pořídit, nebo zda je třeba nechat si zhotovit speciální vložky.   Na programu veletrhu jsou besedy a přednášky; zájemci se dozvědí i podrobnosti o nedělním pražském maratonu.   Podle některých odhadů v ČR pravidelně běhá asi 100.000 lidí. "Odhaduje se to těžko. Spočítat se dá poměrně dobře, kolik lidí chodí na závody," řekl ČTK Radek Narovec z internetového běžeckého magazínu Běhej.com. V jeho databázi je zaneseno 30.000 lidí z ČR i Slovenska, kteří se od roku 2007 zúčastnili alespoň jednoho oficiálního běžeckého závodu v Česku nebo zahraničí.   "Drtivá většina lidí ale neběhá kvůli závodům. Běhají pro radost a jen občas si zajdou třeba na půlmaraton. To je vzdálenost, která se dá uběhnout s běžnou kondicí," dodal Narovec.   Jiří Janda dr    