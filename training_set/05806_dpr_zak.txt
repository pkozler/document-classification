 Ruské úřady zanechaly pátrání po nezvěstné lodi  Moskva 10. ledna (zpravodaj ČTK) - Ruské úřady dnes zanechaly dalšího pátrání po posádce nezvěstné rybářské lodi Partňor, která zmizela koncem minulého týdne v Tatarském průlivu u dálněvýchodního ostrova Sachalin po odvysílání signálu SOS. Pokud se loď skutečně potopila, podle specialistů neměli rybáři šanci přežít. Není však prý vyloučeno ani to, že ztroskotání bylo fingované, aby loď mohla změnit identitu a snadněji se věnovat pytláctví.   Loď plula pod kambodžskou vlajkou, majitel je zaregistrován v Belize. Posádku však tvořili výlučně Rusové ze Sachalinu, na palubě bylo podle různých údajů 11 až 14 lidí. Ruská agentura pro rybolov Rosrybolovstvo má podezření, že plavidlo se věnovalo pytláctví.   "Na těchto lodích nikdo nemyslí na speciální záchranné oděvy či na záchranné prámy," uvedl šéf agentury Andrej Krajnin. Bez těchto prostředků námořníci z potápějící se lodi neměli v ledové a rozbouřené vodě žádnou šanci přežít, a proto "osud posádky byl nejpravděpodobněji tragický".   Kapitán bárky minulý pátek stačil jen odvysílat, že loď se potápí a ze záchranných vorů se podařilo spustit jen jediný, a to nikoliv správně. Pak se spojení přerušilo. Záchranný letoun a lodě nenašly po pohřešované bárce žádné stopy, podobně jako záchranáři, kteří pročesávali pobřeží ve snaze najít případně vyplavená těla. Pátrání ztěžovala sněhová vichřice i skutečnost, že loď nebyla vybavena satelitní navigací. V ledové vodě, jejíž teplota nepřesahovala dva až tři stupně nad nulou, by trosečníci podle expertů neměli ani ve speciálních oblecích šanci přežít déle než několik minut.   Úřady však podle Krajnina nevylučují ani druhou verzi událostí, a sice, že bárka mohla úmyslně klamně odvysílat signál SOS o hrozícím potopení v Tatarském průlivu, aby posléze odplula do některého přístavu v regionu, kde by se přemalovala, přejmenovala a znovu se věnovala pytláctví. Kvůli tomu totiž loď v srpnu - tehdy se jmenovala Glen Grant - zadrželi ruští pohraničníci. Posléze však byla vrácena na kauci majiteli, který ji přejmenoval na Partňor a vybavil novými dokumenty a novým kapitánem. Zarážející je podle Krajnina také skutečnost, že na úřady se neobrátil ani rejdař z Belize, ani příbuzní nezvěstných námořníků.   Pytláctví v ruských vodách je podle agentury výnosný obchod: lodě plující pod podezřelými vlajkami prý nejprve výlovek legalizují v japonských přístavech a produkci pak prodávají na jihokorejském trhu, kde jsou ceny více než dvojnásobné než v Japonsku.   msk mik  