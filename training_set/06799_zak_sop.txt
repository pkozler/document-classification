 Soud zprostil viny učitelku obžalovanou z týrání svých dětí  Liberec 31. ledna (ČTK) - Liberecký okresní soud dnes zprostil viny dvaačtyřicetiletou učitelku, která podle obžaloby týrala své dvě děti. Uvedly to servery Novinky.cz a iDnes.cz. Žena podle spisu děti nepřiměřeně trestala a často zbila tak, že měly podlitiny po celém těle. Podle soudu se ale dlouhodobé týrání prokázat nepodařilo. Rozsudek zatím není pravomocný, státní zástupkyně se proti němu odvolala.   "Výchovná opatření v rodině nebyla v pořádku a výchovné prostředí nebylo zdravé, ale nebylo to v míře, aby to bylo trestným činem. Znakem žalované skutkové podstaty je dlouhodobé týrání a ponižování, a to se nepodařilo prokázat," řekl serveru Novinky.cz předseda soudního senátu Lukáš Korpas. Týrání podle něj nepotvrdily ani kontroly sociálních pracovníků a odejmout děti z péče nedoporučil ani znalec.   Žena, která 20 let působila jako učitelka na základní škole, podle obžaloby děti týrala v letech 2000 až 2009. Před soudem to popřela. "Jsem temperamentní člověk cholerické povahy. I když jsem se snažila všechno řešit v klidu, občas jsem děti trestala," uvedla s tím, že tresty ale vždy byly přiměřené.   Trestat děti ženu viděli jen dva ze svědků, které soud vyslechl, ani v jednom z případů nebylo trestání bezdůvodné. "Ostatní svědci trestání dětí přímo neviděli a děti ho u soudu popřely," dodal soudce.   Po odvolání státní zástupkyně bude o případu rozhodovat krajský soud. Pokud ženu uzná vinnou, hrozí jí až osm let vězení.   jem mol  