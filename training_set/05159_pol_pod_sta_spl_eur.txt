 Semily letos začnou stavět další úsek cyklostezky kolem Jizery  Semily 10. ledna (ČTK) - Město Semily se letos pustí do stavby další části cyklistické stezky kolem Jizery. Součástí stavby bude kromě trasy pro milovníky jízdy na kole a pěší i nová dřevěná lávka přes řeku. Stavební práce začnou v březnu a hotové by měly být koncem září, řekl dnes ČTK vedoucí odboru investic semilské radnice Vladimír Bělonohý. V budoucnu by měla trasa vést až do Polska.   Nový úsek cyklistické trasy povede od bývalého koupaliště novou lávkou přes Jizeru a dále po Ostrově směrem k hasičské zbrojnici na nábřeží Svatopluka Čecha. "Je to jeden z dílčích úseků cyklotrasy Greenway Jizera," dodal Bělonohý. Radnice už začala hledat firmu, která úsek postaví. Využívat jej budou moci chodci i cyklisté.   První část cyklotrasy podél Jizery radnice vybudovala v roce roce 2009. Úsek okolo sídliště Řeky finančně podpořil Státní fond dopravní infrastruktury. Pro druhou část město získalo dotaci z operačního programu přeshraniční spolupráce.   Podobná stezka totiž vzniká také na straně polského partnera, kterým je Jelenia Góra. Trasa tam vede podél toku řeky Bobr. Stezka v budoucnu údolí obou řek propojí. "Později stezka povede až do Polska," dodal vedoucí odboru investic.   Evropská cyklotrasa Greenway Jizera má vést od pramene Jizery až po její soutok s Labem. Záměrem nadregionálního projektu je vybudovat páteřní cyklotrasu podél celého toku řeky. S myšlenkou na vytvoření Greenway Jizera přišlo Sdružení Český ráj. V budoucnu by její celková trasa měla měřit zhruba 190 kilometrů.   jem jpt  