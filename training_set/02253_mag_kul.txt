 Olympic se vrátí k projektu Olympic Unplugged, zahraje ve Zlíně  --------------------    Ke zpravodajství: FOTO ve Fotobance  ID foto: P201010141055901, P201010141057101   --------------------    Zlín 29. ledna (ČTK) - Kapela Olympic v čele s frontmanem Petrem Jandou zopakuje po 15 letech úspěšný projekt Olympic Unplugged, který tehdy odehrála společně s pražskou filharmonií. Jediný koncert se uskuteční v dubnu ve zlínském Kongresovém centru, kde Olympic vystoupí společně se zlínskou Filharmonií Bohuslava Martinů. ČTK to řekl Jan Holcman z pořádající Agentury Velryba.   "Nápad oživit vystoupení Olympiku v doprovodu orchestru se zrodil před půl rokem, když jsem viděl první fotky a vizualizace koncertního sálu Kongresového centra. Poslali jsme tehdy Petru Jandovi pár vizualizací sálu a odpověď přišla do dvou dnů - Je to nádherný, jdeme do toho," uvedl ředitel Agentury Velryba Michal Žáček.   Výstavba Kongresového centra, které zahájilo svou činnost letos v lednu a nové zázemí v něm našla Filharmonie Bohuslava Martinů, stála přes 630 milionů korun. Zlín na investici získal evropskou dotaci. Stavba z dílny architektky Evy Jiřičné se mnohokrát stala terčem kritiky a Zlín dodnes rozděluje na dva tábory - odpůrce a obdivovatele. Nicméně ředitel filharmonie Josef Němý již dříve ČTK řekl, že objekt zvýšil zájem významných sólistů o koncertování ve Zlíně. Do té doby orchestr sídlil v nevyhovujících prostorách Domu umění. "Dříve jsme se snažili oslovovat i významné sólisty a někdy bylo obtížné se domluvit i z důvodů těch podmínek. Jsou zvyklí na určitý standard a bohužel jsme v Domě umění tento nemohli nabídnout," řekl ČTK a Českému rozhlasu Němý.   Olympic, který vznikl v 60. letech, již přes 20 let vystupuje v nezměněné sestavě. Vedle jejího zakladatele, kapelníka, kytaristy a zpěváka Petra Jandy ji tvoří baskytarista Milan Broum, klávesista Jiří Valenta a bubeník Milan Peroutka.   V roce 1968 skupina debutovala albem Želva, které je první českou beatovou dlouhohrající deskou. Za svou kariéru vydala téměř dvě desítky dlouhohrajících alb a mnoho různých výběrů. Poslední studiovou desku Sopka vydal Olympic v září 2007.   Gabriela Sluštíková dr  