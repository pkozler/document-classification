 Úprava rodičovského příspěvku zapomněla na děti z března 2010  Brno 19. ledna (ČTK) - Při úpravě rodičovského příspěvku zákonodárci zapomněli na děti narozené v březnu 2010. Jejich rodiče nedostali čas na to, aby si požádali o kratší tříletou rodičovskou dovolenou, a striktní aplikací zákona by měli spadnout do nejpomalejšího čtyřletého období. Od desátého měsíce věku dítěte do jeho čtyř let mají měsíčně pobírat 3800 korun místo 7600 korun určených pro tříletou variantu. Jeden z rodičů se už obrátil na veřejného ochránce práv. Vyčíslil ztrátu na 40.000 korun, zveřejnil dnes ombudsman Pavel Varvařovský.   Podle nové úpravy platné od letoška si lze vybrat dvouletou, tříletou i čtyřletou rodičovskou dovolenou, změnily se však lhůty. Pro tříletou variantu je třeba se rozhodnout v devíti měsících věku dítěte. Dřív to bylo 21 měsíců.   Pro děti, kterým bylo 1. ledna od desíti do 23 měsíců, zavedl zákon přechodnou lhůtu. Jejich rodiče si tříletou rodičovskou dovolenou mohou vybrat do konce letošního února, a o peníze tak nepřijdou. Když se nerozhodnou, spadnou do čtyřleté lhůty. Úprava však zapomněla na děti narozené loni v březnu, jimž bylo 1. ledna teprve devět měsíců.   "Zatím to vypadá, že v praxi se postupuje tak, že se pracovníci úřadů práce tváří, že si (rodiče) měli volit už v prosinci, ale to ten zákon ještě nebyl účinný," řekl právník Jiří Hrubý z Kanceláře veřejného ochránce práv. Rozdíl mezi tříletou a čtyřletou variantou činí 57.000 korun. Ombudsman se obrátil na ministerstvo práce a sociálních věcí, aby záležitost řešilo.   Rodičovský příspěvek v základní výměře činí 7600 korun měsíčně. Pro rodiče, kteří si vyberou čtyřletou variantu, od desátého měsíce klesá na 3800 korun. Dvouletou rodičovskou dovolenou, kdy příspěvek činí měsíčně 11.400 korun, si rodiče musí zvolit do 22. týdne života dítěte. Do 31. týdne, pokud se ženě při porodu narodilo více než jedno dítě.   lce sap  