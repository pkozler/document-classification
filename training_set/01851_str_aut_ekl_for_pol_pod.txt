 Sběrny autovraků už nebudou muset být v každé větší obci  Praha 27. ledna (ČTK) - Sběrné dvory pro vraky automobilů nebudou muset být v každé větší obci. Tuto povinnost pro výrobce a dovozce automobilů dnes zrušil v zákoně o odpadech Senát. Podle něj je poslední přijatá úprava tohoto zákona přísnější, než rámcová směrnice EU o odpadech, kterou převáděla do českého právního řádu. Novelu nyní dostane k posouzení prezident.   Senátor ODS Vítězslav Jonáš za autory novely uvedl, že síť sběrných míst pro autovraky je v Česku dostatečná z hlediska dostupnosti. "V současné době existuje na území republiky 534 sběrných a zpracovatelských zařízení, cca 370 z nich vykazuje činnost. Požadavky směrnice jsou tím tedy splněny," dodal Jonáš.   Parlament loni na jaře současnou úpravu schválil kvůli tomu, aby se její projednávání neprodlužovalo. Rychlé přijetí bylo nutné kvůli postoji Evropské komise, která podle tvůrců novely vedla s Českou republikou už tři řízení kvůli absenci směrnice v českém právním řádu.   Výrobci a dovozci automobilů také musejí podle platné úpravy poskytovat zpracovatelům vraků podrobnější údaje o automobilech, třeba o jejich demontáži a skladování, a informovat je o možnostech recyklace automobilů. Podle senátní novely se z okruhu v souladu se směrnicí výslovně vyjmou informace, které jsou předmětem obchodního tajemství, či práv průmyslového vlastnictví výrobců.   mhm vju  