 Tříkrálová sbírka ve Zlínském kraji vynesla rekord: 10,44 mil.Kč  Zlín 18. ledna (ČTK) - Tříkrálová sbírka ve Zlínském kraji vynesla rekordních 10,44 milionu korun. Organizátorům v regionu zbývá sečíst peníze už jen z 16 kasiček ve Vsetíně z celkového počtu 2162 pokladniček v kraji. Letošní výtěžek je o přibližně 40.000 vyšší než vloni, kdy sbírka vynesla 10,40 milionu Kč. Tradičně nejvíce se podařilo vykoledovat Charitám Uherské Hradiště, Valašské Meziříčí a Zlín, zjistila ČTK z  webových stránek Arcidiecézní charity Olomouc .   "V tuto chvíli jsou již všechny finance odeslány na celorepublikový tříkrálový účet, odkud jsou následně podle jasných pravidel přerozděleny," řekla ČTK koordinátorka sbírky na Zlínsku Pavla Romaňáková. Ve Zlíně vyneslo tříkrálové koledování rekordních 1,35 milionu korun, do zlínské charity se vrátí 65 procent výtěžku. "Sedm procent z této částky zůstane v krizovém a nouzovém fondu na pomoc potřebným při nepředvídaných situacích v olomoucké arcidiecézi," doplnil ředitel Charity Zlín Vlastimil Vajďák.   Vedle podpory Nemocnice Milosrdných bratří ve Vizovicích má místní organizace v plánu nákup kompenzačních pomůcek a sterilizátoru pro pečovatelskou a ošetřovatelskou službu, kterou provozuje. Velká část výtěžku pak bude, tak jako i v předešlých letech, použita na tak zvanou přímou pomoc potřebným. "O lidech v regionu, kteří pomoc potřebují, se dozvídáme od tříkrálových spolupracovníků, starostů obcí, pracovníků sociálních odborů, kněžích," dodala Romaňáková.   Rekordní částku hlásí například i Farní charita Rožnov pod Radhoštěm na Vsetínsku. Koledníci zde vybrali 1,05 milionu korun, což je o téměř 140.000 více než vloni. Na charitu se vrátí 58 procent výtěžku. "Z této částky chceme přímou pomocí podpořit sociálně potřebné rodiny v regionu, financovat pečovatelskou službu a část peněz zůstane také pro nově plánované Centrum služeb pro seniory a osoby se zdravotním postižením, které se bude stavět v Rožnově," sdělila Zlatuše Lušovská z Farní charity Rožnov pod Radhoštěm.   Největší sbírka v zemi začala v olomoucké arcidiecézi, jejíž je Zlínský kraj součástí, předposlední den loňského roku, a to v kostele svatých Andělů strážných ve Veselí nad Moravou. Do ulic Zlínského kraje koledníci vyrazili hned v prvních dnech nového roku. Celorepublikově se akce konala pojedenácté, nicméně v celé olomoucké arcidiecézi se letos uskutečnila podvanácté.   Gabriela Sluštíková sap  