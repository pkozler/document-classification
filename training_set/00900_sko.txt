 Dobeš v pondělí zveřejní srovnávací úlohy pro žáky 5. a 9. tříd  Praha 14. ledna (ČTK) - Ministerstvo školství v pondělí zveřejní vzorové úlohy pro plošné testování žáků 5. a 9. tříd. Testování podobné státním maturitám chce ministr školství Josef Dobeš (VV) zavést na základních školách od roku 2013, má se tak sjednotit úroveň znalostí. Zkoušky by děti měly dělat elektronicky, celý plán se však setkal s kritikou některých odborníků na vzdělávání.   "Vzorové úlohy (český jazyk, cizí jazyk, všeobecný přehled) budou v pondělí 17. ledna zveřejněny k veřejné diskuzi," sdělil dnes ministr novinářům. Zároveň budou zveřejněny standardy, které popisují, co by měli žáci na konci 5. a 9. třídy znát a umět. Tyto materiály od října připravovala na ministerstvu 70člená pracovní skupina, nyní se k nim budou moci vyjádřit odborníci na vzdělávání.   Dobeš zároveň oznámil, že chystá výběrové řízení na společnost, která by zajistila technické řešení testování, ale také připravila obsah testů. Ve hře prý může být třeba příspěvková organizace ministerstva CERMAT, která připravuje státní maturity, ale také třeba soukromé firmy jako Scio nebo Kalibro, které se dlouhodobě zabývají měřením výsledků vzdělávání.   Někteří experti na vzdělávání ale plošné testování ostře kritizovali. "Obsah testů bude určovat, nač žáci a učitelé zaměří svou pozornost, tedy na to, co se snadno testuje. Jiné důležité cíle vzdělávání se rychle dostanou na okraj pozornosti učitelů, žáků a jejich rodičů," napsali v dopise premiérovi zástupci spolku EduIn.    Testy pro žáky základních škol by podle plánů ministerstva rozhodně neměli dosáhnout stamilionových nákladů jako v případě státní maturity, zkoušení by se mělo uskutečňovat přes počítač. Na potřebné technické vybavení nyní mohou mimopražské základní školy čerpat dotace z EU.   Původně chtěl ministr zorganizovat pilotáž celého projektu už na konci tohoto školního roku, nakonec však ověřování odložil na říjen 2011. Velká generálka by se pak měla uskutečnit za rok. Dobeš také už dříve avizoval, že chce testy měřit i takzvanou přidanou hodnotu vzdělávání, tedy do bodování zahrnout třeba celkové klima školy nebo to, kolik se zde vzdělává žáků s poruchami učení.   Z nedávno zveřejněných výsledků mezinárodního srovnání PISA (Programme for International Student Assessment) vyplynulo, že znalosti českých žáků se zhoršily nejvíce ze všech 65 zkoumaných zemí. Plošné testování má tedy srovnat úroveň jednotlivých škol, v budoucnu by prý mohlo nahradit přijímací zkoušky na střední školy.   kli mal  