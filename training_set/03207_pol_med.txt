 Abbás po vysílání Al-Džazíry potvrdil oddanost mírovému procesu  Jeruzalém 26. ledna (ČTK) - Palestinský prezident Mahmúd Abbás dnes v telefonátu s izraelským prezidentem Šimonem Peresem potvrdil své pevné odhodlání pokračovat v blízkovýchodním mírovém procesu. Tímto ujištěním reagoval na svízelnou situaci, do níž palestinské vedení v minulých dnech přivedla katarská televize Al-Džazíra zveřejňováním důvěrných dokumentů dokazujících údajně velké ústupky Palestinců vůči Izraeli v klíčových sporných bodech vzájemných jednání. Studio, které využila Al-Džazíra na západním břehu Jordánu, se dnes stalo terčem ozbrojeného útoku, informovala agentura Reuters.   "Nepřipustíme, aby byla mírovému procesu zasazena smrtelná rána," citovala agentura DPA Abbásovo prohlášení s odvoláním na úřad izraelského prezidenta.   Peres podle téhož zdroje Abbáse povzbudil. "Vysoce oceňuji váš pevný postoj vůči provokačním snahám upřít (palestinské) samosprávě a mírovému procesu legitimitu," řekl.   Palestinské vedení v čele s Abbásem se dostalo zveřejněním takzvaných "palestinských dokumentů" pod palbu kritiky. Televize Al-Džazíra začala v neděli se zveřejňováním údajně uniklých důvěrných dokumentů, svědčících o tom, že palestinští vyjednávači dali Izraeli najevo ochotu k příliš velkým ústupkům. Al-Džazíra a britský deník The Guardian se údajně chystají v příštích dnech zveřejnit další výbušné podrobnosti ze zhruba 16.000 tajných dokumentů z minulých deseti let.   Abbás odvysílané informace odmítl s tím, že úmyslně zaměňují postoje jednotlivých stran. Hlavní palestinský mírový vyjednávač Saíb Irikát Al-Džazíru otevřeně obvinil z toho, že ho svou "ničemnou pomlouvačnou kampaní" přímo ohrozila na životě. Podle vysokého palestinského představitele Jásira Abida Rabúa "dal zelenou" kampani proti palestinskému vedení na západním břehu Jordánu katarský emír.   Podporu Abbásovi přišly v úterý vyjádřit do Ramalláhu tisíce Palestinců z Předjordánska, kteří zároveň ostře odsuzovali Katar a jeho televizi Al-Džazíra.   Tato televize dnes využila studio palestinské společnosti Palmedia v Nábulusu k odvysílání živého interview s kritikem Abbásovy správy, univerzitním profesorem Sattárem Kásimem. Krátce nato přepadla studio čtveřice ozbrojených mužů, kteří se podle zaměstnanců citovaných agenturou Reuters sháněli po Kásimovi. Když jim bylo řečeno, že už odešel, rozbili počítač, fax, kameru a okno.   tw hej  