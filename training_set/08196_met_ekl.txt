 Nečistoty v ovzduší Moravskoslezského kraje dál překračují limity  Zprávu jsme aktualizovali v celém rozsahu. Aktualizovali jsme tabulku.   --------------------    Ostrava 12. ledna (ČTK) - Čistota ovzduší v Moravskoslezském kraji se během dnešního dne zlepšila, průměrné denní koncentrace polétavého prachu však na většině území stále překračují povolené limity. Dál trvá signál upozornění, který varuje před vznikem smogové situace a byl vyhlášen v úterý večer. ČTK to zjistila na stránkách Českého hydrometeorologického ústavu  www.chmi.cz .   Limit průměrné denní koncentrace polétavého prachu ve vzduchu je 50 mikrogramů na metr krychlový. Nad touto hranicí jsou hodnoty na 11 stanicích ze 14. Zatímco ale ráno v 06:32 překročily údaje na sedmi stanicích 100 mikrogramů, v 15:22 už byly hodnoty nad stovkou jen v Bohumíně a Dolní Lutyni-Věřňovicích. Ve Studénce je podle meteorologů stav ovzduší vyhovující a v Třinci uspokojivý.   Meteorologové očekávají, že se situace bude dál mírně zlepšovat a hodnoty průměrných 24hodinových koncentrací prašného aerosolu klesnou pod limitní hranici, nebo se budou pohybovat kolem ní. Ovzduší v Moravskoslezském kraji je dlouhodobě mezi nejhoršími v Evropě. Rozptylové podmínky tam bývají velmi špatné hlavně v zimě.     Stav ovzduší v Moravskoslezském kraji:     Město  Průměrné 24hodinové koncentrace PM10 v mikrogramech na metr krychlový (v úterý v 18:46)  Průměrné 24hodinové koncentrace PM10 v mikrogramech na metr krychlový (ve středu v 06:32)  Průměrné 24hodinové koncentrace PM10 v mikrogramech na metr krychlový (ve středu v 15:22)     Ostrava-Fifejdy  105  112  77     Ostrava-Zábřeh  137  135  87     Ostrava-Přívoz  106  107  62     Ostrava-Mariánské Hory  95  112  80     Ostrava-Bartovice        Opava  91  101  80     Studénka  61  57  43     Bohumín  95  120  100     Český Těšín  95  93  62     Havířov  84  114  87     Karviná  78  111  87     Orlová  69  72      Věřňovice  77  121  101     Frýdek-Místek  82  81  55     Třinec-Kanada  61  44  34     Třinec-Kosmos  57  36  32     zdroj: ČHMÚ   Vlastimil Vyplel snm  