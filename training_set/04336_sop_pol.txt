 Již pět pokusů o upálení v Egyptě, šíření nepokojů prý nejisté  --------------------    Ke zpravodajství: FOTO/aktuality   Ve 2.-4. odstavci jsme doplnili vyjádření velkého muftího v Saúdské Arábii a instituce Al-Azhar.   --------------------    Káhira 21. ledna (ČTK) - Již na pět stoupl podle oznámení egyptské policie počet lidí, kteří se zřejmě po vzoru tuniského mladíka pokusili upálit v Egyptě. V Tunisku podobné gesto před měsícem odstartovalo sociální nepokoje a následný pád vlády. Podle odborníků citovaných dnes agenturou AFP však zatím není jisté, zda by události v Tunisku mohly být inspirací i v dalších státech regionu. Velký muftí Saúdské Arábie dnes odsoudil sebeupálení jako velký hřích.   Šajch Abdal Azíz bin Abdalláh, saúdskoarabský velký muftí dnes v deníku Al-Haját zakázal sebevraždu i za velmi těžkých životních podmínek. Sprovodit se ze světa upálením je hanebný zločin. Zapálit se a zabít se označil za velké hříchy.   "Takový zločin se nesmí šířit a muslim se nesmí k takovému činu uchýlit, poněvadž tím špiní pověst všech muslimů," řekl velký muftí.   Rovněž nejvyšší instituce sunnitské větve islámu Al-Azhar tento týden vyhlásila, že islám sebevraždu, ať už z jakéhokoli důvodu, zakazuje. "Islám nedovoluje sebevraždu jako reakci na těžkou situaci či jako výraz pobouření nebo protestu," uvedla tato instituce, k níž se řadí mešita, univerzita, školy a další vzdělávací instituce fungující po celém Egyptě.   Tunisan Muhammad Búazízí zemřel na následky popálenin začátkem ledna. Osm pokusů o upálení bylo od té doby zaznamenáno v Alžírsku a jeden v západoafrické Mauritánii.   V Egyptě počet těchto případů stoupl na pět poté, co se dva dělníci pokusili upálit na protest proti chystaným změnám v textilní továrně v governorátu Minúfíja, kde pracovali. Oba byli převezeni do nemocnice.   Incidenty sledovaly se znepokojením ostatní arabské země kvůli hrozbě rozpoutání podobných nepokojů. Pád tuniské vlády a odchod prezidenta sice podle odborníků citovaných agenturou AFP poskytly argumenty opozičníkům v Ománu, Jordánsku či Súdánu, opakování tuniských událostí v regionu ale prý zůstává nejisté.   Profesorka politologie na americké univerzitě v Káhiře Rabáb Mahdíová se domnívá, že povstání v Tunisku bude mít "dopad na kolektivní paměť národů regionu" a dodá jejich obyvatelům "sebedůvěru". Nějaký větší dopad v dohledné době však prý nelze čekat. Ředitel pařížského střediska zaměřeného na arabské země Antoine Basbous nicméně soudí, že to, zda se tuniské událostí stanou příkladem ostatním zemím, se bude odvíjet hlavně od dalšího vývoje v Tunisku.   Dosavadní odezvy na nepokoje v Tunisku jsou podle AFP nejednoznačné. V Ománu proti vysokým životním nákladům v pondělí protestovalo asi 200 lidí. V Jordánsku se konaly protesty proti inflaci a nezaměstnanosti. V Jemenu zřejmě tuniský případ inspiroval shromáždění studentů i separatistů požadujících oddělení jihu země. Maroko však prý projevy nespokojenosti spojené se situací v Tunisku nezaznamenalo.   pel kne sva mik  