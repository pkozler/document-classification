 Kvůli stavbě D3 se musí přeložit hlavní vodárenský řad  České Budějovice 3. května (ČTK) - Kvůli stavbě dálnice D3 mezi Táborem a Veselím nad Lužnicí se bude muset na šesti úsecích přeložit hlavní vodárenský řad. Dálnice kříží trasu stávajícího vodovodu. Jihočeský vodárenský svaz (JVS) proto plánuje v červnu a září výluku v částech úseku dlouhého 52 kilometrů. ČTK o tom informoval náměstek pro provoz František Rytíř.   Většiny odběratelů by se odstávka neměla dotknout, jen v několika případech budou lidé zásobeni vodou z cisteren. Kvůli této akci bude třeba uvést do plného provozu záložní úpravnu vody v Táboře. Ta je nyní udržovaná jen jako rezervní a běžně vodu do sítě nedodává. Kvůli dálnici vznikl také náhradní podzemní vodárenský vrt pod Vidovem, který je určený k nouzovému čerpání.     Tři nové vodárenské přeložky potrubí se budou dělat mezi Veselím nad Lužnicí a obcí Myslkovice, další dvě u rybníka Koberný a za obcí Strkov, poslední u Plané nad Lužnicí.   V září se napojí tři úseky na trase Myslkovice - Tábor. Trasa dálnice koliduje s vodovodním potrubím v úseku úpravna vody Plav - Tábor na několika místech. Proto se už loni musel odkalit celý tento úsek dlouhý 70 kilometrů.   Úsek dálnice mezi Táborem a Veselím nad Lužnicí bude stát 9,5 miliardy korun bez daně z přidané hodnoty. Zatím motoristům slouží sedmnáctikilometrový úsek dálnice. Na výstavbě dalších zhruba 25 kilometrů se pracuje, motoristé by po nich mohli jezdit v závěru příštího roku.   kpe jpt  