 Starwood chce letos otevřít 70 až 80 nových hotelů  San Diego 24. ledna (ČTK) - Hotelová společnost Starwood Hotels &amp; Resorts Worldwide Inc. chce letos otevřít 70 až 80 nových hotelů, zhruba stejně jako loni. Většina hotelů má být v zahraničí, zvláště v Číně. V Severní Americe otevře firma letos přes 20 hotelů. Řekl to v rozhovoru pro agenturu Reuters prezident Starwoodu pro globální vývoj Simon Turner. Starwood provozuje hotely pod značkami W, Sheraton či St. Regis   Ve Spojených státech je Starwood sedmou největší hotelovou společností. Z velkých amerických hotelových společností má však největší účast na zahraničních trzích. Z celkového počtu hotelů jich má 80 procent v zahraničí.   Nejvíce hotelů chce firma letos otevřít v oblasti Asie a Tichomoří, hlavně v Číně. Na celkovém počtu se region bude podílet polovinou. Zaměřit se chce rovněž více na hotely střední cenové úrovně, jako jsou jeho značky Aloft a Four Points. V Číně mají mít tyto hotely na celkovém počtu otevřených hotelů podíl 15 procent.   Hotely střední cenové úrovně budou převládat i v Severní Americe. Na celkovém počtu nových otevření se budou podílet dvěma třetinami. Loni měly poloviční podíl.   Starwood má více než 1000 hotelů ve 100 zemích světa.   irl jw  