 Crosby byl podruhé za sebou vyhlášen první hvězdou měsíce v NHL  New York 5. ledna (ČTK) - Kapitán Pittsburghu Sidney Crosby byl podruhé za sebou v NHL vyhlášen první hvězdou uplynulého měsíce. Suverénní lídr produktivity si v 13 prosincových zápasech připsal 24 bodů za 14 branek a 10 asistencí. Druhý skončil v anketě brankář Roberto Luongo z Vancouveru a třetí obránce Nicklas Lidström z Detroitu.   V posledním měsíci kalendářního roku Crosby navázal na bodovou sérii z listopadu. Alespoň bod si připsal v prvních 12 zápasech a celkově se sérií 25 utkání udělal nejdelší šňůru od sezony 1992/93, kdy Mats Sundin v dresu Québeku bodoval ve 30 duelech za sebou. Celkově vládne Crosby produktivitě NHL s 65 body a s 32 góly je i nejlepším střelcem.   Luongo při deseti prosincových startech za Vancouver vychytal osm výher, měl průměr 2,07 obdržené branky na zápas, úspěšnost zákroků 92,2 procenta a jednou udržel čisté konto. Jednatřicetiletému brankáři, který stejně jako Crosby získal v únoru v dresu Kanady zlato na olympijských hrách ve Vancouveru, chybí ještě 12 výher k tomu, aby jako 25. gólman v NHL dosáhl na hranici 300 vítězství.   Už čtyřicetiletý Švéd Lidström v uplynulém měsíci nasbíral v 16 zápasech 16 bodů za osm branek a stejný počet asistencí. Dvakrát přitom zaznamenal v jednom utkání čtyři body, přičemž 15. prosince proti St. Louis vstřelil svůj první hattrick v NHL.   jip gi  