 Prodej osobních aut v EU loni klesl o 5,5 pct na 13,4 milionu  Doplnili jsme komentář analytika ve 4. a 5. odstavci   --------------------    Paříž 14. ledna (ČTK) - Prodej nových osobních automobilů v Evropské unii loni klesl o 5,5 procenta na 13,36 milionu. Oznámilo to dnes Evropské sdružení výrobců automobilů (ACEA). Za poklesem prodeje aut je podle sdružení hlavně slabší poptávka po ukončení programu šrotovného ve více zemích EU. Během prosince se pokles zmírnil na 3,2 procenta a prodej slabě překročil hranici jednoho milionu.   "Výsledky roku 2010 poznamenalo ukončení vládní podpory programu obnovy vozového parku v mnoha zemích EU," píše se ve zprávě. Evropské automobilky se přitom stále více snaží pronikat na trhy, pro které je charakteristický rychlý růst. To je například Čína nebo Brazílie.   V Německu, které má největší automobilový trh v Evropě a kde má sídlo i největší evropská automobilka Volkswagen, loni prodej aut klesl o 23,4 procenta na 2,92 milionu vozů. Šrotovné v Německu skončilo už v roce 2009. Výraznější propad v EU zaznamenalo už jen Maďarsko a Řecko. Naopak v České republice prodej vzrostl o 4,7 procenta na 169.236 aut.   Prosincové výsledky se podle analytika české pobočky KPMG Jana Linharta příliš neliší od předpokladů. Česko se vzhledem k relativně malému růstu umístilo zhruba uprostřed žebříčku evropských zemí. "Tento výsledek odráží stav české ekonomiky s přihlédnutím k tomu, že prodeje jsou pozitivně ovlivněny poklesem cen nových aut na českém trhu," dodal.   Doba meziročních poklesů by však podle Linharta již brzy měla skončit. "Vliv šrotovného, které ještě stále ovlivňuje výsledky předchozího roku, postupně slábne. Očekáváme proto, že nejpozději v dubnu by trh měl začít vykazovat meziroční nárůsty," uvedl.   Největší automobilový trh světa má Čína, která už dříve předstihla dlouho první Spojené státy. Loni se v Číně prodalo rekordních 13,8 milionu vozů, což byl proti předchozímu roku nárůst o 33,2 procenta.   spr jsa vju  