 Cirkusoví sloni v Maroku prý rukojmími evropských směrnic  --------------------    Ke zpravodajství: FOTO ve Fotobance  ID foto: P201009210717901   --------------------    Rabat 20. ledna (ČTK) - Spletitá síť evropských pokynů a nařízení prý uvěznila čtyři cirkusové slony v Maroku. Zvířata se odtud měla vrátit do Francie, v cestě jim však prý brání směrnice Evropské unie. Sloni jsou v severoafrické zemi již několik měsíců. Jejich krotitel se kvůli nim zadlužil a říká, že je bude muset utratit. Napsala o tom agentura AFP.   Čtveřici tlustokožců měl ve Francii angažovat cirkus Pinder. Pokusy přepravit je ze severní Afriky do Francie však zatím ztroskotaly a krotitel Josef Gartner se zvířaty uvázl v Casablance. Cestu podle něj zablokovala směrnice EU omezující dovoz divokých zvířat z Afriky na území Evropské unie.   Gartner prý nadělal dluhy za asi 120.000 eur (téměř tři miliony korun), aby zvířatům zajistil krmení. Prostředky však nyní došly.   "Budeme je muset uspat. Už nemám žádnou další možnost. EU si z nás udělala rukojmí," řekl AFP Gartner, který sám prý pochází z cirkusové rodiny a sloni jsou údajně "jeho život".   Krotitel je se svými zvířaty na cestách od roku 2005. Tehdy opustil jižní Francii a přes Rumunsko a Tunisko se dostal do Maroka.   kne sva  