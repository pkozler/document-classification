 Zemské muzeum v Brně vydalo novou publikaci o dějinách Moravy  Brno 22. ledna (ČTK) - Moravské zemské muzeum vydalo v těchto dnech reprezentativní publikaci o dějinách Moravy od počátků jejího osídlení paleolitickými lovci až po 20. století. Svým názvem Poklady Moravy odkazuje na stejnojmennou velkou výstavu, která je od loňska v nové budově Národního muzea v Praze. Nejde však o katalog, ale plnohodnotný příspěvek k dějinám Moravy. Kolektiv autorů dnes knihu představil na autogramiádě v Galerii Vaňkovka.   "Záměr vydat podobnou publikaci zde existoval už dříve, teď jsme využili výstavu jako příležitost. Na knize pracoval kolektiv odborníků z muzea. Její součástí jsou fotografie a popis 190 předmětů z výstavy," řekla ČTK Eva Pánková z muzea.   Publikace je dvojjazyčná, a tak jako průvodce historií i kulturou Moravy poslouží i cizincům, kteří ovládají angličtinu. Textovou část tvoří 19 příspěvků archeologů, historiků, etnografů, literárních, hudebních a divadelních vědců. Texty přibližují přibližují významné jevy a osobnosti v dějinách Moravy a v její kulturní historii.   Knihu s rozsahem 376 stran muzeum uvolnilo do běžné distribuce. Na jejím přebalu je fotografie loutky staré až 25.000 let. Archeologové ji našli v při vykopávkách v Brně v hrobě muže, pravděpodobně šamana paleolitických lovců.   Moravské zemské muzeum v brněnské Galerii Vaňkovka propaguje výstavu Poklady Moravy až do 30. ledna. Brněnští muzejníci se na ní významně podíleli. Expozici tvoří skvosty dokumentující moravské dějiny v různých dobách. Celkem jde o 2337 exponátů, mezi nimi je právě loutka z šamanova hrobu, unikátní soubor venuší, pluh, s nímž oral císař Josef II., a taktovka Leoše Janáčka.   Brněnští muzejníci chtějí v budoucnu představit část výstavy také ve svém domovském městě. "Mohlo by to být například formou aktualizace naší stálé expozice, která je stará asi 25 let," uvedl náměstek ředitele muzea Zdeněk Drahoš. Část výstavy možná čeká repríza v zahraničí.   tmd mkv  