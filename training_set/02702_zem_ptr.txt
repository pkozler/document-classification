 Produkce medu loni vzrostla, přibylo včelstev i včelařů  Praha 14. ledna (ČTK) - Tuzemská produkce medu loni meziročně vzrostla o osm procent na 7455 tun. ČTK to řekl Miroslav Peroutka z Českého svazu včelařů (ČSV). Nárůst produkce nastal v důsledku zvýšeného počtu včelstev i příznivějšího počasí. Oproti roku 2009 přibylo také včelařů.   Ti loni na podzim zazimovali přibližně 528.000 včelstev, o 31.000 více než o rok dříve. Počet včelstev tak již mírně překročil úroveň před epidemií nemoci varroáza, která zdecimovala domácí chovy včel v roce 2008. "Trvalo to tři roky, než jsme se dostali na stav z roku 2007," uvedl Peroutka s tím, že počet včelstev by mohl i nadále růst. V minulosti chovali tuzemští včelaři i 800.000 včelstev, upozornil.   Na rozdíl od roku 2008, kdy se v Česku nedostávalo tmavého medovicového medu, loni se jej urodilo podstatně více a co se týče množství převládl nad medem světlým, kterého naopak meziročně v důsledku jarních dešťů ubylo.   Cena medu se výrazněji nezměnila, světlé medy se prodávají za 110 až 120 korun za kilogram. Tmavý med zůstává přes meziročně vyšší úrodu dražší a na pultech stojí kolem 150 korun, sdělil ČTK Peroutka.   Většinu v Česku vyprodukovaného medu prodávají včelaři přímo ze dvora zákazníkům. Obchodníci od nich vykoupili 1620 tun. Naprostá většina vykoupeného medu směřovala na vývoz. V obchodních řetězcích naopak dlouhodobě převládají dovážené medové směsi. Spotřeba medu v Česku se řadu let pohybuje kolem půl kilogramu na osobu. Poptávka po něm však v poslední době mírně roste.   Počet včelařů se zvýšil zhruba o pět stovek na 47.887. "Po téměř dvaceti letech, kdy se stav včelařů snižoval, došlo k určitému zlomu," podotkl Peroutka. Pozitivním jevem je podle něj především rostoucí počet mladších včelařů.     Výroba medu v ČR     rok  produkce     2000  7500 tun     2001  6300 tun     2002  5883 tun     2003  6306 tun     2004  7740 tun     2005  8371 tun     2006  9080 tun     2007  8467 tun     2008  6078 tun     2009  6891 tun     2010  7455 tun     Zdroj: Český svaz včelařů       Petr Majer vju  