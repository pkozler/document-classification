 Za nelegální zpracováni odpadu v Itálii zatčeno 14 osob  Řím 28. ledna (ČTK) - V rámci vyšetřování nelegálního zpracování odpadu v jihoitalské Kampánii bylo dnes zatčeno 14 osob, včetně prefekta a zástupce šéfa civilní ochrany. Informovala o tom dnes italská média.   Vyšetřování se celkem týká 31 osob. Z toho 14 bylo zatčeno. Osm z nich bylo umístěno do předběžné vazby a šest do domácího vězení, uvedl deník La Repubblica na svých internetových stránkách.   Obžalovaní jsou podezřelí ze zločinného spolčení, zpronevěry a trestných činů proti životnímu prostředí, napsal list Corriere della Sera.   Podle prokuratury v Neapoli, metropoli Kampánie, uzavřeli státní úředníci dohodu se správci zařízení na zpracování odpadu, která umožňovala vypouštět přímo do moře tekutiny, které se tvoří na skládkách, místo toho, aby byly zpracovány, jak to stanoví zákon.   Tyto tekutiny podle listu La Repubblica znečistily desítky kilometrů pobřeží kolem Neapole.   K těm, jimž bylo určeno domácí vězení, patří Marta Di Gennarová, bývalá druhá nejmocnější osoba italské civilní ochrany, dále prefekt a bývalý komisař regionu pro otázky odpadu Corrado Catennaci a bývalý generální ředitel ministerstva životního prostředí Gianfranco Mascazzini, uvedla agentura ANSA.   Kampánie zažívá již léta problémy s odpadem, částečně i proto, že do tohoto výnosného sektoru pronikla místní mafie Camorra.   Krize s odpadem z let 2007 a 2008, kdy fotografie historického centra Neapole zaplaveného odpadky obletěly celý svět, přispěla k vítězství Silvia Berlusconiho v parlamentních volbách v roce 2008. Šéf vlády přislíbil, že krizi vyřeší. Postaveny měly být nové spalovny, to se však nestalo. Podle nedávných odhadů expertů bude zapotřebí nejméně tří let, než bude výstavba těchto zařízení dokončena a Neapol tak bude mít naději na vyřešení krize s odpadem.   pel hej  