 Osobností roku 2010 na výtvarné scéně se stal Josef Bolf  --------------------    Ke zpravodajství: FOTO ve Fotobance  ID foto: F201008310074001, P201008310254701   --------------------    Praha 25. ledna (ČTK) - Výtvarník Josef Bolf se stal laureátem ceny Osobnost roku 2010, která se každoročně ohlíží za nejzajímavějšími výtvarnými projekty roku. Cena vznikla v roce 2002 při Galerii Klatovy/Klenová, od letošního roku ji společně pořádají odborný měsíčník o umění  Art &amp; Antiques , internetový časopis  artalk.cz  a galerie GAVU Cheb. ČTK o tom informoval šéfredaktor Art &amp; Antiques Jan Skřivánek.   Vítěze vybrala desetičlenná porota složená z historiků umění, kurátorů a novinářů. Současně se hlasovalo i ve čtenářské anketě, také v ní shodou okolností zvítězil Josef Bolf.   "Smyslem ceny není autoritativně určit, který z českých umělců je ten nejvýznamnější, ale připomenout, co zajímavého se na zdejší výtvarné scéně v minulém roce odehrálo," řekl Skřivánek.   Bolf byl oceněn hned za několik svých loňských aktivit - za výstavu v galerii Na shledanou ve Volyni, výstavu Osobní dispozice v galerii Hunt Kastner Artworks, účast na výstavě Decadence Now!, výstavu Ještě místo - pustá zem v Západočeské galerii v Plzni a mozaiku pro Jurkovičovu vilu v Brně.   Josef Bolf se od tohoto pátku představí také Berlíňanům. Výstavu jeho obrazů v Berlíně pořádá do 26. března Galerie Jiřího Švestky. Bolfovy malby bývají někdy označovány za depresivní, on sám za mistra smutku a deprese. Jeho obrazy jsou charakterizované černo-růžovou barevností, hororovými scenériemi plnými vyhořelých sídlišť, krví potřísněnými chodbami a zraněnými postavami.   Mezi nominovanými byli dále například Dominik Lang za účast na Bienále Zvon a na výstavě Moravské galerie Brno s názvem ...a nezapomeňte na květiny a za architektonické řešení expozice 100 let Domu umění brněnské Galerie G99. Dalšími nominovanými byly Adriena Šimotová za instalaci v pražském kostele Nejsvětějšího Salvátora a za výstavu Ruce v Památníku Leoše Janáčka v Brně a Jitka Válová za výstavu v Topičově salonu v Praze a expozici Lité kresby v galerii VŠUP.     Nominováni byli i Tomáš Vaněk, Viktor Pivovarov, Zbyněk Baladrán, Krištof Kintera nebo Zdeněk Sýkora.   V porotě zasedli mimo jiné zakladatel ceny a ředitel GAVU Cheb Marcel Fišer, kurátorky Marie Klimešová a Lenka Lindaurová, šéfredaktor Art &amp; Antiques Jan Skřivánek nebo novinář Jan H. Vitvar.   Cenu v předešlých ročnících získali mimo jiné Jan Merta (2009), skupina Rafani (2008), Jiří Kovanda (2007) či Pavel Brázda (2006).   hck pba  