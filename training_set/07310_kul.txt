 Spisovatel Zdeněk Jirotka proslul jako autor románu Saturnin  --------------------    Ke zpravodajství: FOTO ve Fotobance  ID foto: FO00026849, FO00452463, FO00431426   --------------------    Praha 5. ledna (ČTK) - Výborný vypravěč, autor humoristických románů a povídek. Publikoval i v časopisech, podílel se na rozhlasovém a televizním pořadu Sedmilháři a napsal také řadu her pro rozhlas. Nejvíce se však spisovatel Zdeněk Jirotka proslavil jako autor humoristické knihy o vynalézavém sluhovi s názvem Saturnin. Jirotka se narodil před 100 lety, 7. ledna 1911.   Kromě Saturnina (1942) napsal také románovou parodii na detektivní žánr Muž se psem (1944) a veselé příběhy z prostředí školy Profesor biologie na žebříku (1956). Jeho rozhlasové hříčky vyšly pod názvem Hvězdy nad starým Vavrouchem (1946). Věnoval se také psaní soudniček, byl i novinářem a fejetonistou.   Rodák z Ostravy v roce 1933 maturoval na stavební průmyslové škole v Hradci Králové. Ještě předtím studoval na ostravské reálce a učil se zedníkem. Po maturitě vstoupil do armády, kde sloužil jako důstojník pěchoty v Košicích, Banské Bystrici, Olomouci, Brně a Vyškově. První dva okupační roky působil na ministerstvu veřejných prací, pak se až do konce války věnoval výhradně spisovatelství. To mu umožnil i mimořádný ohlas jeho nepřekonané prvotiny Saturnin.   Název Můj sluha Saturnin nesla původně jedna z Jirotkových prvních povídek, kterou uveřejnily Lidové noviny. Spisovatel si ovšem záhy uvědomil, že hlavní postava této povídky by byla schopna unést i celou knihu, která pak v roce 1942 skutečně vznikla. Jirotka do ní promítl svůj obdiv k suchému anglickému humoru, zejména k románům a povídkám, které napsal Pelham Grenville Wodehouse, jejichž hrdinou je nevšední sluha Jeeves. Postavu Saturnina zjevně inspiroval.   Z Jirotkova Saturnina se poté stal legendární humoristický román, jenž se dočkal i filmového zpracování. Ve stejnojmenném snímku režiséra Jiřího Věrčáka z roku 1994 exceluje v hlavní roli Oldřich Vízner. Film se objevil i na televizních obrazovkách jako čtyřdílný seriál. Saturnin navíc pronikl i na divadelní prkna. Kromě řady dřívějších dramatizací měla loni v květnu v pražském Divadle ABC premiéru stejnojmenná inscenace režiséra Ondřeje Havelky pojatá jako hudební féerie.   Jednou z oblíbených pasáží románu Saturnin, nesoucím se v poklidném duchu první republiky, jsou například úvahy o povaze lidí podle jejich přístupu k míse koblih v kavárně.   Další z Jirotkových románů Muž se psem z roku 1944 byl zfilmován v Polsku. Humorná parodie na detektivní román vypráví o hloupých podvodnících a neomylném amatérském detektivovi, který odhalí zločince.   Jirotka od roku 1940 úzce spolupracoval s Lidovými novinami a v letech 1945-1951 byl jejich redaktorem. V roce 1951 se přemístil do redakce humoristického týdeníku Dikobraz, v letech 1953-1962 působil v redakci Československého rozhlasu, odkud se opět vrátil do Dikobrazu jako zástupce šéfredaktora. Od roku 1971 byl v důchodu. V 70. a 80. letech jej postihl publikační zákaz. Ten skončil až v roce 1985, kdy nakladatelství Československý spisovatel vytisklo Saturnina v padesátitisícovém nákladu. Román se poté dočkal dalších vydání a také překladů do angličtiny, francouzštiny a dalších jazyků.   Jirotka byl rovněž jednou z duší party zvané Sedmilháři, která v 60. letech bavila svými více či méně uvěřitelnými historkami rozhlasové posluchače a poté i televizní diváky. Stejnojmenná sbírka povídek vyšla v roce 1970. Posledním Jirotkovým dílem je sbírka povídek Pravidla se změnila z roku 2000. Oblíbený humorista skonal v úctyhodném věku 92 let v dubnu 2003.   Zdeněk Jirotka byl ženatý, s manželkou Helenou měl dvě děti, dceru Hanu a syna Antonína. Ten také propadl kouzlu psaného slova a je známým autorem kriminálních románů.   Dana Petrů rmi  