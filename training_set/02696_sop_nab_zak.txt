 Řada Belgičanů požádala o zrušení svého křtu  --------------------    Ke zpravodajství: FOTO ve Fotobance   --------------------    Brusel 6. ledna (ČTK) - Především série skandálů kolem pedofilních kněží v Belgii i jinde ve světě otřásly důvěrou belgických křesťanů, z nichž se jich řada dokonce rozhodla zrušit svůj křest a vystoupit z katolické církve. Uvedla to dnes agentura AFP.   Začátkem týdne byl v Belgii zveřejněn průzkum, podle kterého důvěřuje katolické církvi již pouhých osm procent obyvatel. V Belgii je pokřtěno asi 60 procent obyvatel. V roce 2010 se podle AFP objevilo 1700 žádostí o zrušení křtu, zatímco v roce 2009 jich bylo 380 a v roce 2008 jen 66.   "Vystupování papeže Benedikta XVI. proti prezervativu, loňské jmenování konzervativce Andrého-Josepha Léonarda do čela belgické církve a provalení se pedofilních skandálů vyvolaly zvýšené odstupování od křtu," usoudil představitel sdružení Přátelé laické morálky Daniel Leclerq.   "Když nesouhlasíte s organizací, do které jste navíc nevstoupil z vlastní vůle, je nejzdravější věcí odejít," vysvětlil své rozhodnutí čtyřiadvacetiletý Damien Spleeters z Bruselu.   Proces "odkřtění" spočívá v napsání požadavku farnosti, kde byl člověk pokřtěn, zpravidla krátce po narození. U jeho jména v místním registru křtů je po obdržení žádosti zaznamenáno, že bývalý věřící opustil církev.   Případy pedofilních kněží z posledního období se týkají nejen církve v Belgii, ale také ve Spojených státech, Irsku či Německu. Belgičtí biskupové, kteří dříve zavírali oči nad pedofilií kněží, se již veřejně omluvili. Odmítli ale odškodnit oběti s odvoláním na to, že jejich instituce nese jen "morální odpovědnost".   "Stali se z nich mistři v umění zametat špínu pod koberec," usoudil podle AFP Spleeters.   pek sva  