 Veletrh módy v Brně představí obří šaty od kanadské návrhářky  Brno 31. ledna (ČTK) - Obří, více než šest metrů dlouhé červené  šaty  od kanadské návrhářky a malířky Jeanne Stangelandové budou mít šanci zhlédnout návštěvníci únorového veletrhu módy a obuvi Kabo a Styl. Podle manažera veletrhu Jaromíra Krejčího budou šaty, jež mají být oslavou ženskosti, vystaveny na brněnském výstavišti v pavilonu módního prádla a bižuterie.   Veletrh, který se uskuteční od 15. do 17. února, představí více než 700 značek z 20 zemí z oděvního, textilního a obuvnického průmyslu.   "Šaty nazvané Kate's Red Dress (Katčiny rudé šaty) existují pouze v jediném exempláři na světě a jsou stvořeny jako oslava krásy, lásky, přirozenosti i sexuality," prohlásil Krejčí. Šaty měří na délku 6,5 metru a na šířku šest metrů, jsou ušity částečně z baldachýnu, částečně z tylu.   "Jméno Kate se opakovaně objevuje v rodinné linii návrhářky ze strany matky. Je to pokrevní linie přenášená z jedné Kateřiny na druhou po mnoho generací. Korzet šatu byl ušit na tělo poslední Kateřiny této pokrevní linie a začíná tuto konceptuální studii pro sérií rudých šatů," doplnil k historii šatů Krejčí.   Stangelandová se narodila v kanadské provincii Saskatchewan, kde vystudovala kresbu a sochařství. Později studovala univerzitu v Calgary v provincii Alberta. Podle jejích webových stránek nyní pracuje v ČR.   lab jnd  