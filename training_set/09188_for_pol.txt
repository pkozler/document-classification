 Nazarbajev nechce prodloužit mandát, poslanci ho možná přehlasují  Zprávu jsme přepracovali, ve 4. odstavci jsme vysvětlili budoucí možný postup kazašského parlamentu.   --------------------    Astana 7. ledna (ČTK) - Kazašský prezident Nursultan Nazarbajev odmítl návrh parlamentu, aby pomocí referenda zůstal u moci i po vypršení nynějšího mandátu, a to rovnou o deset let do roku 2020. Podle kazašského tisku prezident ve čtvrtek podepsal zvláštní dekret, v němž poslaneckou iniciativu odmítl. I bez prezidentského souhlasu ale parlament může podle ústavy svůj návrh prosadit. Nynější mandát Nazarbajevovi vyprší v roce 2012.   Návrh uspořádat v Kazachstánu místo prezidentských voleb všelidové referendum o prodloužení Nazarbajevova mandátu vzešel před vánočními svátky z regionálního shromáždění místních politiků v Usť Kamenogorsku na východě země. Podle autorů iniciativy je smyslem návrhu "neodvádět prezidenta organizováním voleb od plnění významných úkolů" při správě státu. Obě komory parlamentu poté jednomyslně přijaly návrh za svůj.   Na podporu referenda už iniciativní skupiny podle státní agentury KazTAG shromáždily 3,1 milionu podpisů. Bez ohledu na prezidentovo zamítavé stanovisko bude sběr podpisů pokračovat až do pondělí.   Podle kazašské ústavy má parlament možnost čtyřpětinovou většinou prezidentův dekret anulovat a referendum s konečnou platností prosadit. Opoziční média v této souvislosti připomínají, že velmi podobný scénář se loni odehrál kolem návrhu udělit Nazarbajevovi čestný titul "vůdce národa". Návrh schválil parlament, ale prezident příslušný zákon odmítl podepsat. Protože ho ale přímo nevetoval, titul už mu oficiálně patří. Autoritativní šéf státu tak podle opozice hromadí osobní moc, aniž by o to navenek sám usiloval.   V Kazachstánu neexistuje parlamentní opozice a všichni poslanci patří k vládní Nazarbajevově straně Světlo vlasti. Zemi ovládá propojený systém rodinných a kmenových vazeb, přes které se rozdělují výnosy z obrovských zásob zemního plynu.   Možnost faktického zrušení prezidentských voleb v minulých dnech kritizovaly Spojené státy, které varovaly, že referendum by znamenalo krok zpět na cestě k demokracii. Kazachstán už podobné referendum absolvoval v roce 1995, kdy Nazarbajev prodloužil svůj mandát do roku 2000. Volby, které by odpovídaly západním demokratickým standardům, se v zemi nikdy nekonaly.   Nazarbajev zahájil svou kariéru jako dělník metalurgického závodu, postupně šplhal po stranickém žebříčku funkcí a v roce 1989 se stal prvním tajemníkem komunistické strany Kazachstánu. Při rozpadu Sovětského svazu koncem roku 1991 nezaváhal a stal se prezidentem nezávislého Kazachstánu. Tuto funkci drží dodnes.    jas ik sva  