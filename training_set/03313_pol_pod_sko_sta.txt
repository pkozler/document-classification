 V Šumperku dokončí rekonstrukci školy, děti budou mít delší volno  Šumperk 23. května (ČTK) - O týden delší prázdniny budou mít školáci ze ZŠ na ulici 8. května v Šumperku, vysvědčení si odnesou již 23. června. Objekt ovládnou během volna stavebníci, kteří provedou generální opravu elektroinstalace ve dvou podlažích. Náklady přesáhnou pět milionů korun, řekl dnes ČTK ředitel školy Radovan Pavelka.   "Jedná se o třetí etapu rozsáhlé rekonstrukce. Vzhledem k velikosti budovy, která má čtyři podlaží, bylo nutné práce rozplánovat," uvedl ředitel školy Radovan Pavlík. Kolaudace bude provedena nejpozději na konci srpna. Při rekonstrukci bude vyměněna elektroinstalace a ve třídách prvního stupně a školní družiny dělníci sníží stropy a opatří je novým osvětlením.   Zkrácený školní rok měly děti i v uplynulých letech. Stavebníci tam totiž nejprve opravovali třetí podlaží s centrálami rozvodů a o rok později se vrhli i na čtvrté podlaží. Školu navštěvuje 560 žáků.   Podle vedoucí odboru školství Hany Kolaříkové si žádná další základní škola prázdniny neprodlouží. Stavební práce se ale během nich uskuteční i v MŠ Veselá školka, kde budou dobudovány další dvě třídy pro zhruba 50 dětí. Po zápisech totiž město muselo odmítnout asi 190 dětí, některé ale nesplňovaly kritéria. Bez místa nakonec zůstalo asi 70 dětí. Radnice předpokládá, že na vybudování nových sociálních zařízení a vybavení tříd novým nábytkem investuje zhruba 450.000 korun. V MŠ na Jeremenkově ulici město opraví střechu.   srd jpt      