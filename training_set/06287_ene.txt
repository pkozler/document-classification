 V dole Rožná bylo loni vytěženo 240 tun uranu, podle plánu  Dolní Rožínka (Žďársko) 7. ledna (ČTK) - V uranovém dole Rožná na Ždársku bylo loni vytěženo planovaných 240 tun uranu. Proti roku 2009 klesla produkce přibližně o dvě tuny. Kvalita těžené rudy se v meziročním porovnání snížila o 6,5 procenta, sdělil ČTK ředitel odštěpného závodu Geam Pavel Koscielniak. V Rožné je poslední otevřený uranový důl ve střední Evropě, zásoby uranové rudy má zřejmě už jen na několik let. V dole se nyní chystá stavba obřího zásobníku na zemní plyn.   V minulém roce bylo z dolu vytěženo 141.000 tun rudy. Obsah uranu v jedné tuně se pohyboval kolem 1,7 kilogramu. Horníci se při těžbě pohybují i více než kilometr pod zemí. Kvůli letošní plánované těžbě 220 tun uranu by na povrch mělo být vyvezeno 137.000 tun rudy.   V dole stále pokračují i průzkumné práce kvůli ověřování zásob. Horníci razí průzkumné chodby a dlouhé boční vrty, jimiž se upřesňuje průběh zrudnění v masívu. "Během roku 2010 se podařilo tímto způsobem navýšit geologické zásoby na ložisku," podotkl ředitel.   Uranová ruda se v Rožné těží přes půl století. Podle tři roky starého rozhodnutí vlády by měla pokračovat, pokud se vyplatí. Kromě zásob rudy mohou uzavření dolu ovlivnit i světové ceny uranu. Veškerý uran odebírá firma ČEZ, smlouva platí do poloviny roku 2013. Podle Koscielniaka může být kontrakt prodloužen.   Geam je součástí státního podniku Diamo. V Geamu pracuje 1000 lidí; v dole je zaměstnána zhruba polovina z nich. Průměrné platy v závodě loni činily 25.100 korun měsíčně. Objem mzdových prostředků meziročně stoupl jen o inflaci, tedy o 1,2 procenta.   V uranovém dole začaly během loňského léta průzkumné práce pro stavbu obřího zásobníku s objemem až 180 milionů metrů krychlových zemního plynu. Ražba zhruba 120 kilometrů nových podzemních chodeb bude stát kolem devíti miliard Kč.   Do konce minulého roku už kvůli tomu bylo vyraženo 170 metrů průzkumné chodby. Pevnost masívu je ověřována vrty. Průzkum bude kompletně hotov do konce roku 2012. Ražba zásobníku potrvá pět až šest let, zaměstnat by měla až 1000 lidí. Investorem je firma GSCeP společnosti Česká plynárenská, stavbu bude zajišťovat Diamo spolu s Metrostavem.   vst jpt  