 Ropa se vrátila k poklesu, Brent stojí zhruba 118 dolarů  Londýn 15. června (ČTK) - Ceny ropy na světových trzích nenavázaly na úterní růst a vydaly se opět směrem dolů. Komodita zlevňovala jednak kvůli rostoucímu kurzu dolaru, částečně ale i kvůli novým obavám o zdraví americké a evropské ekonomiky. Náladu na trzích pokazila především zpráva o vyšší květnové inflaci v USA.   Kolem 17:00 se barel severomořské ropy Brent prodával za zhruba 118,80 USD a proti předchozímu závěru v New Yorku byla jeho cena nižší o více než jedno procento. Během odpoledne se přitom dostala až pod 117,50 USD. Barel americké lehké ropy West Texas Intermediate (WTI) nicméně počáteční ztráty smazal a vystoupil na 99,70 USD.   Spotřebitelské ceny ve Spojených státech v květnu podle takzvaného jádrového indexu vzrostly o 0,3 procenta, a stouply tak nejvýrazněji za téměř tři roky. Meziročně jsou vyšší o 1,5 procenta. Za růstem cen byl v květnu převážně citelný růst cen motorových vozidel. Zvýšily se ale i ceny ošacení.   "Možná budeme (v případě WTI) testovat hranici podpory na úrovni 95 dolarů," poznamenal analytik společnosti Tradition Energy Gene McGillian. Upozornil přitom, že hůř než čekal trh dopadla i statistika vývoje lehkého průmyslu pro stát New York.   Kurz dolaru dnes na devizových trzích všeobecně zpevňoval, a to jak vůči euru, tak vůči koši hlavních světových měn. Na euro nepříznivě doléhá bezvýsledné jednání evropských mocností o pomoci zadluženému Řecku, naopak dolar nachází podporu ve vyšší inflaci. Ta by mohla přimět americkou centrální banku (Fed) k dílčímu mezení široké podpory, i když se zvýšením úrokových sazeb se v USA v dohledné době nepočítá.       Ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  118,80  120,16     New York - Nymex  WTI  červenec  99,73  99,37     spr vju  