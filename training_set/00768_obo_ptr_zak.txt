 Odborníci vládě doporučili zrušit zákon o významné tržní síle  Doplnili jsme vyjádření Potravinářské komory v 1. a 4. a 6. odstavci a vyjádření právníka v 7. odstavci.   --------------------    Praha/Brno 5. ledna (ČTK) - Odborníci doporučili vládě zrušit zákon o významné tržní síle, který od loňského února reguluje vztahy mezi obchodními řetězci a dodavateli, a některé jeho pasáže zapracovat do jiných zákonů. Na dotaz ČTK to dnes uvedl mluvčí ministerstva průmyslu a obchodu Pavel Vlček. Zákon o významné tržní síle vypracovala skupina poslanců ČSSD a normu podpořila Potravinářská komora. Obchodníci zákon kritizují a tvrdí, že je nekvalitní a poškodil jejich vztahy s dodavateli. Potravináři si naopak pochvalují, že po zavedení zákona se chování řetězců vůči nim zlepšilo   Kontroverzní zákon posuzovala odborná komise tvořená zástupci ministerstev financí, průmyslu a obchodu a zemědělství a Úřadu pro ochranu hospodářské soutěže (ÚOHS). Doporučení zákon zrušit a některé jeho pasáže zapracovat například do zákona o ochraně hospodářské soutěže nyní podle Vlčka projedná Národní ekonomická rada vlády. Poté by se měl dostat na program porady ekonomických ministrů a vlády. Jak dlouho bude tento proces trvat, nelze podle Vlčka zatím odhadnout.   Informaci MPO dnes potvrdil místopředseda ÚOHS Hynek Brom, který stál v čele odborné komise. "Není to (doporučení komise) tedy žádná z mezních variant, ale jedna z těch, ke kterým jsme se přikláněli. Klíčová část zákona bude zapracována do zákona o ochraně hospodářské soutěže, což má svou logiku," řekl ČTK Brom.   "My se nebráníme tomu, aby se to zapracovalo do jiných zákonů, ale napřed by to mělo být rozpracované v těch zákonech. Tyto zákony by měly být novelizovány a potom teprve zákon o významné tržní síle zrušen," řekla ČTK v reakci na informaci o stanovisku komise mluvčí Potravinářské komory Dana Večeřová, která se obává, že v případě opačného postupu by následné novely vůbec nemusely vzniknout a dodavatelé by byli opět "hozeni napospas" řetězcům.   Zákon o významné tržní síle od loňského února ukládá především obchodním řetězcům, aby poskytovaly dodavatelům své všeobecné obchodní podmínky, které musejí obsahovat cenové podmínky i údaje o snižování cen. Norma stanovuje, že za zboží musí být zaplaceno nejpozději do 30 dnů od dodání. Řetězce také nemohou prodávat zboží za nižší cenu, než za jakou ho nakoupily, což se ale nemá vztahovat na rychle se kazící či sezonní výrobky. Řetězcům hrozí za zneužití tržní síly pokuta až deset milionů korun nebo trest v hodnotě deseti procent z obratu.   Jak dnes řekla ČTK Večeřová, v budoucích novelách stávajících zákonů by podle potravinářů měla být určitě zachována úprava maximální doby splatnosti a zákaz prodeje za podnákupní ceny a vybírání různých poplatků obchodníky od dodavatelů. Po zavedení zákona o významné tržní síle začaly například řetězce výrobcům dříve platit za dodané zboží. Třeba pekaři si pochvalují, že výrazně ubylo neprodaného pečiva, které jim řetězce následně vracely zpátky. Současná právní úprava tuto praktiku zakazuje.   Podle Aleše Kubáče z advokátní kanceláře Ambruz &amp; Dark zákon o významné tržní síle situaci na trhu nezlepšil, spíše naopak. "Je velmi nepřehledný, obtížně se interpretuje a navíc dosud nijak výrazně nepomohl těm, které má chránit. Přenesení některých jeho ustanovení do zákona o ochraně hospodářské soutěže je možné a koneckonců se toto řešení vyskytuje i v právních řádech některých zemích EU," sdělil na dotaz ČTK Kubáč.   Prezident Svazu obchodu a cestovního ruchu ČR Zdeněk Juračka dnes ČTK řekl, že podle zatím neoficiálních informací by do současných zákonů o hospodářské soutěži či o cenách měla být zapracována například třicetidenní splatnost či zákaz podnákladových cen. Díky přidání těchto bodů do již existujících zákonů by povinnosti podle Juračky platily pro všechny tržní subjekty, a ne pouze pro obchodníky.   "Doporučení komise samozřejmě podporujeme, protože tato opatření náš svaz navrhoval ještě dříve, než byl sporný zákon přijat. Už tehdy jsme upozorňovali, že zákon o významné tržní síle je nadbytečný, protože stačí doplnit stávající legislativu," uvedl Juračka.   Farmáři i výrobci potravin v minulosti kritizovali zejména cenový nátlak obchodních řetězců, kdy jsou prý nuceni dodávat zboží na hranici výrobních nákladů. Nelíbilo se jim ani vybírání poplatků ze strany řetězců. Dodavatelé platili třeba za to, že vůbec mohou řetězci dodávat, za umístění zboží na lukrativní místo v obchodě či na reklamních letácích obchodníků.   Nový zákon už využila Potravinářská komora a některé potravinářské firmy, které si na počínání řetězců stěžovaly antimonopolnímu úřadu. ÚOHS poté zahájil správní řízení s některými obchodními řetězci. Z porušení zákona o významné tržní síle úřad podezřívá společnosti Ahold a Kaufland. Obchodníci tvrdí, že zákon neporušili. Další správní řízení budou podle Broma zahájena v prvních měsících letošního roku.   Zákon o významné tržní síle loni na podzim začala prověřovat Evropská komise. Na spornou legislativní normu upozornili EK čeští obchodníci, podle kterých zákon odporuje unijním pravidlům. Obchodníci i někteří odborníci tvrdí, že tento zákon může zdražit potraviny na pultech obchodů a navíc sníží ochotu obchodních řetězců odebírat zboží od tuzemských firem.   beh vrn dvd mha  