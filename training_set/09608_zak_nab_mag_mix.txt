 Americký mladík slavil, že svět neskončil, a patrně se utopil  New York 23. května (ČTK) - Oslavy skutečnosti, že navzdory předpovědím samozvaného proroka nenastal v sobotu konec světa, skončily tragicky pro skupinu mladíků v Michiganu. Šestice teenagerů skočila radostí z mostu do řeky Kalamazoo, ale jednoho z nich strhnul silný proud a zatím se ho navzdory snažení záchranářů nepodařilo najít.   Jak místní televizi WWMT-TV řekl Jordan Skinner-Knapp, společně s pěti kamarády skočili z mostu do řeky, aby oslavili, že svět nekončí. Poté, co přistál v prudkém proudu, všimnul si prý s hrůzou, jak jeho kamaráda Anthonyho Thompsona pohltila voda.   "Proud ho strhnul. Snažil jsem se ho vytáhnout ven, ale tahal mě dolů a já ho nedokázal dostat z řeky," prohlásil s tím, že Anthony neuměl plavat, ale do vody skočil, přestože ho před tím přátelé varovali.   Záchranáři začali prohledávat řeku na lodích a vodních skútrech, ale mladíka se zatím najít nepodařilo.   Konec světa na sobotu prorokoval osmadevadesátiletý Harold Camping; bývalý stavební inženýr, který vede síť křesťanských stanic Family Radio a který světovou zkázu již jednou neúspěšně předpovídal na září 1994. Apokalypsa podle něj měla vypuknout v 18:00 hodin a postupovat všemi časovými pásmy. Po pěti měsících hrůzy a utrpení měl náš svět zcela zaniknout.   Stoupenci Campinga strávili několik posledních měsíců varováním před očekávanou zkázou, řada z nich se vzdala všech pozemských statků a vypumpovala bankovní konta. Řada Campingových věrných nyní prohlašuje, že odklad je jen další boží zkouškou víry. Někteří také tvrdí, že přesný čas nebyl nikdy pevně stanoven.   dk mik  