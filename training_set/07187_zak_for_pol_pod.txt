 Nečas: Výběr šéfa policie je jen stafáž určeného kandidáta  --------------------    Ke zpravodajství: FOTO/aktuality; AUDIO; VIDEO   --------------------    Praha 6. ledna (ČTK) - Způsob výběru policejního prezidenta působí jako stafáž předem určeného kandidáta, řekl dnes novinářům premiér a předseda ODS Petr Nečas. S ministrem vnitra Radkem Johnem (VV), který výběrové řízení na nového šéfa policie připravil, chce o této věci dále jednat. I po Johnově dnešní výtce, že se nechová státotvorně, premiér zopakoval ostrou kritiku ministerské výběrové komise a podmínek pro výběr policejního prezidenta.   "Nejsme sami, kdo má obavy z toho, že jsou dopředu nastavené výhybky ke konkrétnímu kandidátovi, kterého si někdo vybral, a teď se pouze dělá stafáž takzvaného výběrového řízení, kdy už je v podstatě možná dopředu rozhodnuto o tom, kdo to má být, a u toho já osobně i ODS bychom účinkovali velmi neradi," řekl Nečas.   Zopakoval, že komise sestavovaná Johnem je "kočkopes", který prý nemůže přinést nic pozitivního. Pochybnosti podle Nečase budí i krátký čas pro přihlášky kandidátů. Pokud se má výběrové řízení ukončit 10. ledna, budou fakticky jen tři dny pro přihlášky, upozornil. Nelíbí se mu ani to, jak ministerstvo nastavilo požadavky na vysokoškolské vzdělání kandidátů.   "Dělá to na mě dojem, že jsou nastavovány výhybky, aby tam někdo mohl být a někdo tam nemohl být," řekl Nečas. John by podle něj neměl zvyšovat koaliční napětí kolem výběru nového policejního prezidenta a přistoupit na další konzultace v této věci.   John dnes prohlásil, že trvá na tom, aby o policejním prezidentovi rozhodla komise. Novinářům ministr řekl, že ještě dnes požádá Nečase, aby upřesnil, který občanský demokrat se bude její práce účastnit. Nečasova středeční kritická slova na adresu výběrové komise John označil za nestátnická. Premiér ale v rozhovoru s novináři neupřesnil, koho by v komisi chtěl. Zopakoval jen kritiku celého výběrového řízení.   Spor o policejního prezidenta hrál klíčovou roli ve vážné vládní roztržce před Vánoci. Dosavadní šéf policie Oldřich Martinů nakonec odstoupil, tak jak žádaly Věci veřejné. ODS a VV ale po Novém roce pokračují ve sporech o to, jak vybrat nástupce Martinů a vyměňují si ostrá slova o tom, která strana se snaží ovládat policii.   ner pba mkv  