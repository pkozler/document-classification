 Střecha garáže v Petrovicích spadla na auto, řidiče nezranila  Praha 8. ledna (ČTK) - Pod tíhou mokrého sněhu dnes nevydržela střecha garáže u domu v obci Petrovice na Rakovnicku. Zbortila se na osobní automobil, ve kterém byl zrovna jeho majitel. Vyvázl bez zranění, vyproštěn byl ještě před příjezdem hasičů. ČTK o tom informoval vyšetřovatel středočeských hasičů Jiří Pospíšil.   Hasiči zasahovali v kraji kvůli těžkému mokrému sněhu dnes do 19:00 ve třech případech. V Petrovicích garáž provizorně zajistili a auto vytlačili ven, uvedl Pospíšil. Zasahovali také v Mnichovicích v okrese Praha-východ, kde se pod tíhou sněhu propadla střecha skladu. Do třetice je zaměstnal vyvrácený strom, který spadl do Litavky v obci Trhové Dušníky na Příbramsku.   Hasiči každou zimu nabádají majitele budov, aby si zajistili odklizení sněhu ze střech u odborných firem. Sněhové převisy a rampouchy mohou ohrozit kolemjdoucí, u některých konstrukcí hrozí také proboření střechy tíhou mokrého sněhu. Množství a tíha sněhu, které budova udrží, je zapsáno ve stavební dokumentaci.   zik snm  