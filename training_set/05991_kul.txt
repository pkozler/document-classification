 Ve Znojmě vrcholí práce na obnově středověkých hradeb  --------------------    Ke zpravodajství: FOTO/aktuality   --------------------    Znojmo 19. ledna (ČTK) - Ve Znojmě v těchto dnech vrcholí práce na obnově části středověkého opevnění. Památkáři obnovují 200 metrů dlouhý úsek hradeb přiléhající ke Střelniční věži, který byl léta ukryt za průmyslovým objektem. Ten byl už stržen. V místě je obnoven hradební příkop. Všechny práce by měly být hotovy do května a vyžádají si asi 15 milionů korun, řekla dnes ČTK mluvčí znojemské radnice Renáta Šimečková.   Město získá tímto projektem novou turistickou atrakci. Záměr počítá s osvětlením opravených hradeb. Asi čtyřmetrový příkop, který byl ve středověku naplněn vodou, překlene dřevěný most. Vznikne schodiště na jeho dno a prostor doplní lavičky.   Při pracích se našly v hradbě pozůstatky dřevěných trámů, které sloužily k zadržování vody v příkopu. Obránci města jej uměle napouštěli. Útočníci si při obléhání Znojma mohli pomoci zničením dřevených stěn v příkopu, bylo to ale riskantní.   Součástí projektu je i obnova Střelniční věže. O její podobu ale nyní vede město spor s památkáři. Objekt přišel o původní střechu asi před 150 lety a její podoba je neznámá.   Radnice by na věži ráda vybudovala romantickou dlátovou střechu, kterou má nedaleká Vlkova věž, a vytvořila z ní tak novou atrakci s vyhlídkou. Památkový ústav s tím ale nesouhlasí. Na tomto projektu se dále pracuje.   Vladimír Klepáč snm  