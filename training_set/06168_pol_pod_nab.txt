 Asi 60 lidí si v Teplicích připomnělo den obětí holokaustu  --------------------    Ke zpravodajství: FOTO/aktuality   --------------------    Teplice 26. ledna (ČTK) - Zhruba 60 lidí si dnes v Teplicích připomnělo Den památky obětí holokaustu, který připadá na čtvrtek 27. ledna a připomíná osvobození vězňů z nacistického koncentračního tábora v Osvětimi v lednu 1945. Lidé se dnes sešli před památníkem na místě bývalé synagogy, kterou v roce 1939 vypálili místní Němci. Teplická židovská komunita je jednou z mála, které zůstaly v chodu i po druhé světové válce. Má asi 120 členů.   Teplická židovská komunita čítala před válkou asi 6000 lidí a byla druhá největší v českých zemích. Těch, kteří se vrátili z nacistických koncentračních táborů, byly jen desítky.   "Ta vzpomínka je pořád živá a zůstane, dokud si lidé neuvědomí, že mají své temné stránky. Holokaust je pevně zakořeněný i v naší mladé generaci. Pořád žijí s vědomím toho, co zažili jejich dědové," řekl ČTK po dnešním aktu Michael Lichtenstein z teplické židovské obce.   Za dvě dekády demokratického vývoje se myšlení většinové populace posunulo k lepšímu, uvedl Lichtenstein. "Antisemitismus v české společnosti nebyl nikdy tak výrazný jako v okolních státech, třeba v Polsku nebo na Slovensku. Je znát, že tu vyrůstá nová generace lidí, která cítí, že společnost má stát na demokratických základech. Extremisté jsou v naprosté menšině, ale tyhle neblahé věci z minulosti je nutné pořád připomínat," dodal.   Právě v Teplicích v roce 2008 kdosi poškodil památník, který na místě vypálené synagogy vznikl.   Jan Beránek hš  