 Vatikán se distancuje od slov kněze Rydzyka kritizujícího Polsko  Vatikán 27. června (ČTK) - Vatikán dnes reagoval na sobotní nótu polské vlády, která si stěžovala na kontroverzního kněze Tadeusze Rydzyka kvůli tomu, že v zahraničí očerňuje Polsko. Rydzyk, známý díky ultrakonzervativní rozhlasové stanici Radio Maryja, před několika dny na semináři v Bruselu řekl, že Polsko je "necivilizovanou a totalitní zemí", a stěžoval si, že Polsko neřídí Poláci.   "Tadeusz Rydzyk hovořil jen svým jménem a jeho slova nemohou být spojována se Svatým stolcem ani s polskou církví," řekl dnes agentuře PAP mluvčí Vatikánu Federico Lombardi. Neuvedl ale, zda bude Vatikán na stížnost polské vlády oficiálně reagovat a zda proti němu podnikne nějaké kroky, jak o to v nótě žádá Polsko.   Polský ministr zahraničí Radoslaw Sikorski dnes dal najevo, že Polsko očekává vyváženou reakci na Rydzykovu aféru.     Tadeusz Rydzyk, člen řádu redemptoristů, před několika dny na semináři o obnovitelné energii v sídle Evropského parlamentu v Bruselu kritizoval současnou polskou vládu za to, že mu vzala státní dotace na jeden z jeho podnikatelských projektů. O Polsku se vyjádřil jako o zemi, která "není civilizovaná" a kde panuje totalita. V rozhovoru s polskou agenturou PAP také prohlásil, že "tragédií je to, že od roku 1939 Polsku nevládnou Poláci". Vysvětlil, že "nejde o krev ani příslušnost. Oni nemají polské srdce."   I když se nezmínil konkrétně o Židech, jeho jazyk je odrazem některých názorů, podle nichž Židé mají v Polsku přílišnou moc a že polští Židé nejsou "skutečnými Poláky", kterým by ležely polské zájmy na srdci.   Rydzykova slova na semináři prošla v Bruselu bez povšimnutí, ale v Polsku vyvolala rozsáhlé debaty. Média i diskusní pořady o víkendu analyzovaly sílu a dopad knězových slov.   Jerzy Buzek, šéf Evropského parlamentu a bývalý polský premiér, označil Rydzykova slova za "skandální a nepřijatelná."   Rydzyka se zastala největší opoziční strana, konzervativní Právo a spravedlnost bývalého premiéra Jaroslawa Kaczyńského.   Rydzyk patří k nejkontroverznějším postavám veřejného života v Polsku. Začátkem 90. let založil nacionálně-katolické Radio Maryja, které se nechvalně proslavilo antisemitskými, xenofobními a homofobními výroky. Podobně je tomu i v jiných Rydzykových médiích: televizi Trwam a listu Nasz Dziennik. Na denním pořádku tu jsou útoky proti členům vlády Donalda Tuska, o nichž se mluví jako o zrádcích.   Polsko se připravuje převzít od pátku rotující předsednictví Evropské unie, což Varšava považuje za šanci zlepšit svůj obraz na evropské politické scéně.   ko mik                    