 Výrobce svítící techniky Osram ČR se minulý rok dostal ze ztráty  --------------------    Ke zpravodajství: FOTO/aktuality   --------------------    Praha 12. května (ČTK) - Výrobce svítící techniky Osram Česká republika se v minulém finančním roce končícím loni v září vymanil ze ztráty. Podnik měl čistý zisk 186,6 milionu korun, o rok dřív byl ve ztrátě 148,8 milionu Kč. ČTK to dnes zjistila z výroční zprávy firmy ve Sbírce listin. Tržby Osramu se v minulém období zvýšily zhruba o 25 procent na 1,7 miliardy korun.   "Díky oživení světových trhů jsme v minulém roce zaznamenali růst objednávek, a tím i výroby. Toto oživení se týkalo všech našich výrobních závodů v České republice, včetně společnosti Osram," řekl dnes ČTK na výstavě o aktuálních trendech v osvětlení Pavel Kaidl, mluvčí koncernu Siemens v Česku, do jehož skupiny Osram patří. S ohledem na firemní pravidla komunikace konkrétněji výsledky Osramu nekomentoval.   Přes loňské dobré výsledky čelila tuzemská továrna Osramu v Bruntále propadu poptávky. Musela proto přechodně omezit výrobu. "V tuto chvíli už výroba zase jede na plné obrátky a s objednávkami nemáme žádné problémy," sdělil dnes ČTK mluvčí Osramu ČR Martin Kocourek.   Osram ČR v továrně v Bruntálu vyrábí dráty a spirály pro velkou část ze 46 závodů firmy rozmístěných po celém světě. Zhotovuje také speciální výbojky určené například pro kina. Podle výroční zprávy zaměstnával Osram na konci loňského září v Česku 979 lidí, o rok dřív to bylo 1013 zaměstnanců.   Osram jako součást Siemensu patří mezi největší výrobce světelných zdrojů na světě. Za finanční rok končící v září 2010 činily celosvětové tržby společnosti 4,7 miliardy eur, tedy asi 114 miliard korun. Pro firmu na celém světě pracuje kolem 40.000 lidí. Celkem má 46 výrobních závodů v 17 zemích.   Daniel Novák dvd  