 Centrum Ledovec Ledce zahájilo 11. sezonu Hromnicovým svíčkováním  --------------------    Ke zpravodajství: ilustrační FOTO ve Fotobance  ID foto: FO00109761, FO00157385   --------------------    Ledce (Plzeňsko) 29. ledna (ČTK) - Občanské sdružení Ledovec, jež v Ledcích na Plzeňsku pomáhá lidem s duševními chorobami, dnes vstoupilo do 11. sezony Hromnicovým svíčkováním. Na zahradu k faře, kde sdružení sídlí, přilákalo desítky lidí, aby si tu vyzkoušeli svou zručnost při tvorbě svíček hromniček a také poznali svět lidí s psychickými problémy a mentálním handicapem. Právě oni se věnují v jedné z terapeutických dílen výrobě svíček, řekl ČTK ředitel sdružení Martin Fojtíček.   Klienti centra Ledovec vyrobili pro tradiční akci výjimečnou svíčku, která připomíná jeho úspěšných deset let. Dvě téměř metrové svíce jsou překříženy, takže vytvářejí X, římskou číslici deset. Na jejich zhotovení padlo skoro 25 kilogramů vosku.   Ruční výroba svíček není jen terapií, nýbrž i cenným zdrojem příjmů sdružení, uvedl Fojtíček. "Prodej svíček v různých obchodech a na některých akcích nám přinese ročně kolem 100.000 korun," podotkl.   Kromě svíčkárny jsou v Ledovci i další dvě terapeutické dílny. Tradiční tkalcovna s výrobou ručně předených a ručně tkaných oděvů a šperků z ovčí vlny a druhá takzvaně recyklačně kreativní terapeutická dílna Horusarium, kde vzniká osobitý autorský nábytek. I z nich podle Fojtíčka plynou podobné částky jako ze svíčkařské dílny. "Přestože výrobky ve všech dílnách vznikají při terapii, snažíme se, aby byly naprosto perfektní a bez chyb," poznamenal ředitel.   Roční rozpočet samého Ledovce, který rozsahem a zaměřením nemá v regionu obdoby, je mezi šesti a sedmi miliony korun. Zhruba polovinu pokryje státní dotace, dál sdružení podporuje kraj, Plzeň a městské obvody, firemní nadace a sponzoři, část peněz pak získá prodejem výrobků. Ledovec nabízí mimo denního stacionář a terapeutických dílen rovněž poradenské centrum, chráněné bydlení, podporované vzdělávání či činnost sociálních firem. Dvě desítky pracovníků pomáhají zhruba stovce klientů z celého kraje.   vlm jup  