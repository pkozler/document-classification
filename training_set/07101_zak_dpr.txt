 Policie pokračuje ve vyšetřování údajného agresivního řidiče z D1  Praha 4. ledna (ČTK) - Krajské státní zastupitelství vrátilo polici k vyšetření případ řidiče, který agresivní jízdou údajně ohrožoval ostatní účastníky silničního provozu na dálnici D1. Podle policie na dálnici rovněž způsobil dopravní nehodu. Žalobci spis vrátili, jelikož se podle nich řidič nedopustil trestných činů pokusu o ublížení na zdraví a poškozování cizí věci. Jak dlouho pokračující vyšetřování potrvá, policisté zatím nedokážou odhadnout. Záležet bude na výpovědích svědků, řekl dnes ČTK mluvčí středočeské policie Pavel Truxa.     Podle Truxy policisté na případu nadále pracují a mluvit o jeho ukončení je zatím předčasné. Krajská státní zástupkyně Miloslava Zagarová dnes ČTK řekla, že v této fázi nebyl nikdo obviněn. Žalobci polici kauzu vrátili, jelikož podle nich bylo trestní stíhání zahájeno předčasně, spis prý navíc trpí podstatnými vadami. "Z těchto důvodů státní zástupce Krajského státního zastupitelství v Praze zrušil jako nezákonné usnesení policejního orgánu o zahájení trestního stíhání proti osobě obviněného řidiče a současně dal pokyn k propuštění této osoby ze zadržení," vysvětlilo zastupitelství v tiskové zprávě.   Podle policie řidič minulý týden ve dvou případech předjel pomalejší automobily zprava, opět se před ně zařadil a prudce brzdil. Tím donutil řidiče k zastavení. V jednom případě řidič pomalejšího auta nestačil zabrzdit a havaroval. Muž se podle policistů dopustil pokusu o těžké ublížení na zdraví a poškozování cizí věci, za což mu hrozilo pět až 12 let vězení.     Agresivní řidič je třiačtyřicetiletý šéf developerské firmy. V pondělí v televizi Prima řekl, že za havárii na D1 nemůže. Nehoda se podle něj stala tak, že začal brzdit a řidič ve voze za ním nedobrzdil. Vinu necítí. Před tímto incidentem si prý ještě s jiným řidičem vyměňovali vulgární gesta.   Podobný případ řešil letos v listopadu středočeský krajský soud. Řidiči Luboši Lacinovi uložil pětileté vězení a sedmiletý zákaz řízení za to, že vytlačil pomaleji jedoucí vozidlo z dálnice D1. Uznal ho vinným z pokusu o těžké ublížení na zdraví. Mazda, na kterou muž svým vozem najel, se několikrát přetočila přes střechu. Řidička a spolujezdec se lehce zranili.   mar mol  