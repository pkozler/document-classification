 Výzkum: Nejtěžší je studium medicíny, nejlehčí je zemědělství  Praha 11. května (ČTK) - Nejnáročnější studijní obor na vysokých školách je medicína, nejlehčí je zemědělství. Vyplývá to z odpovědí více než 8000 absolventů českých univerzit, průzkum provedlo Středisko vzdělávací politiky, což je pracoviště Pedagogické fakulty Univerzity Karlovy. Absolventi zpravidla kladně hodnotili kvalitu vyučujících i školy, studium je ale podle nich velmi teoretické. Příprava do školy, přednášky a učení se na zkoušky prý studentům zaberou průměrně 34 hodin týdně.     "Výrazně lépe než v jiných oborových skupinách vnímají akademickou prestiž absolventi práva. V tomto ohledu naopak nejhůře vnímají svůj obor absolventi zemědělství. Jeho studium je zároveň vnímáno jako nejméně náročné," uvedli autoři výzkumu. Jako nejnáročnější naopak hodnotí studium absolventi zdravotnických oborů, kteří také tráví přípravou do školy a na zkoušky nejvíc času. Během semestru je průměrná doba strávená studiem 34 hodin týdně, více se ale učí i právníci nebo studenti strojírenství.   Respondenti hodnotili také odbornost výuky, z tohoto srovnání vyšla nejlépe Vysoká škola chemicko-technologická. Praktickou výuku naopak nejvýše ocenili absolventi Akademie múzických umění. "Naopak nejhůře v obou aspektech vidí svou školu absolventi Veterinární a farmaceutické univerzity Brno," konstatuje zpráva.   Pražská Vysoká škola chemicko-technologická dopadla dobře i při posuzování kvality vyučujících a v celkovém hodnocení kvality školy. Dobré profesory ocenili i absolventi Akademie múzických umění, Masarykovy univerzity a Univerzity Palackého v Olomouci. Jako nadprůměrnou pak svou školu označili také absolventi ČVUT a VUT. V celkovém hodnocení kvality škol dopadly nejhůře Ostravská univerzita, Slezská univerzita v Opavě, Univerzita Jana Evangelisty Purkyně v Ústí nad Labem a zlínská Univerzita Tomáše Bati.   "Téměř 90 procent absolventů souhlasilo, že důraz na výuku teorie byl při jejich studiích výrazný," upozornili výzkumníci ze Střediska vzdělávací politiky. "Na druhou stranu důraz na výuku praktických znalostí a dovedností potvrdilo jen zhruba 25 procent absolventů, tedy podstatně méně než v ostatních zemích. I přesto, že tento fakt je v České republice již delší dobu kritizován, za poslední roky důraz na získávání teoretických znalostí klesl jen nepatrně a důraz na výuku praktických dovedností se takřka nezvýšil," dodali.         Obor  Podíl studentů přesvědčených, že je studium náročné (v procentech)     Přírodní vědy  52     Informatické obory  59     Strojírenství, hornictví a hutnictví  60     Elektrotechnika, telekomunikační a výpočetní technika  69     Stavebnictví a architektura  64     Ostatní technické vědy a nauky  50     Zemědělsko-lesnické a veterinární vědy a nauky  34     Zdravotnictví, lékařské a farmaceutické vědy a nauky  71     Humanitní vědy a nauky  40     Ekonomie, ekonomika a administrativa  41     Právo, právní a veřejnosprávní činnost  69     Vzdělávání a sport  42     Vědy a nauky o kultuře a umění  40     Zdroj: Středisko vzdělávací politiky   Adéla Klimešová mkv  