 Výdaje na opravy silnic jsou v Pardubickém kraji letos nízké  --------------------    Ke zpravodajství: GRAFIKA   --------------------    Pardubice 22. května (ČTK) - Pardubický kraj má na opravy silnic druhých a třetích tříd v letošním roce připraveno z rozpočtu 105 milionů korun. V minulosti vydával mnohem víc, bral si vysoké úvěry a platil rekonstrukce z dotací Evropské unie. Většinu peněz už ale vyčerpal. V příštím roce by kraj mohl vynaložit mnohem víc. Plánuje půjčit si formou úvěru a obligací miliardu korun. ČTK to řekl náměstek hejtmana Jan Tichý (ČSSD).   "Máme pouhopouhých 105 milionů korun, což je skutečně málo. Máme i menší prostředky z Evropské unie, asi 200 milionů korun, peníze jsou de facto dočerpané," řekl.   V letošním roce se například chystá oprava silnice v úseku Mladkov a Pastviny na Orlickoústecku, stavebníci dokončují z minulého roku modernizaci vozovky ze Seče do Běstviny na Chrudimsku. V tomtéž okrese opraví silnici mezi obcí Horka a Chrast. Počítá se i mimo jiné s opravou silnice mezi Pardubicemi a Nemošicemi. Velké uzavírky komunikací kraj neplánuje.   "Bývají problémy s objízdnými trasami, obce se proti tomu bouří. Většinou dopravu vedeme po té silnici v jednom jízdním pruhu. Osvědčilo se nám, že to řídí vysílačkou pracovníci zhotovitele, nepoužíváme semafory. Řidiče to bolí, chvilku počkají, ale maximálně pět minut a jedou dál," řekl Bohumil Salaba z odboru dopravy.   Náměstek Tichý už před časem varoval, že bezmála polovina silnic druhé třídy je v havarijním nebo nevyhovujícím stavu, u silnic třetích tříd jde téměř o 40 procent. Životnost silnic je zhruba 50 let a na území kraje se stavěly v 60. a 70. letech. Politik proto navrhuje kombinaci úvěru a obligací, jedna miliarda korun by podle něj mohla hrozivý stav silnic odvrátit.   "Projekt je postavený na tom, že by jej bylo možné splácet z prostředků odboru dopravy. I od opozičních zastupitelů slyším, že by to bylo rozumné. Potřebujeme stavět co nejdřív, kdy jsou ceny stavebních prací ještě nízké," řekl Tichý.   Náměstek připravuje projekt radním na červnové zasedání. Rada by měla detailněji projednat podobu obligací a úvěru. Pokud bude souhlasit, v září by návrh schvalovali zastupitelé. "Potřebujeme mandát od radních, ale zastupitelé budou mít rozhodující slovo," uvedl Tichý.   Jenom miliarda korun ale na silnice druhých a třetích tříd stačit nebude. Pomoct by mělo mýtné na silnicích nižších tříd, část problému vyřeší i změna rozpočtového určení daní nebo zapojení nezaměstnaných lidí do údržby silnic. Pomohla by i změna vyhlášky, která by jasně stanovila, jaká auta mohou po silnicích druhé a třetí třídy jezdit, dodal Tichý.   jlc hj  