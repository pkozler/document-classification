 Hodonínská elektrárna spálila celkem 50 tun vánočních stromků  Hodonín 25. ledna (ČTK) - Hodonínská elektrárna v prvních lednových týdnech tohoto roku spálila celkem 50 tun dřevní štěpky pocházející ze zpracovaných vánočních stromků. Elektrárna je jedním z největších zdrojů v ČR, která se spalováním biomasy zabývá. Její roční produkce je kolem 200 milionů kWh elektřiny. ČTK to řekl mluvčí skupiny ČEZ, která elektrárnu vlastní, Martin Schreier.   "Vánoční stromky se do elektrárny dostávají z okolí 30 až 50 kilometrů. Máme snahu tento prostor navyšovat," uvedl Schreier. Vánoční stromky jsou podle něj zpracovány na dřevní štěpku a následně z nich je vyráběna elektřina a teplo.   "Z pohledu získávání dalších zdrojů biomasy jde o jeden z vítaných příspěvků, který nám pomáhá udržovat stav operativních zásob v nestabilním zimním období," uvedl vedoucí řízení provozu hodonínské elektrárny Antonín Svěrák.   ČEZ před rokem zahájil provoz čtvrtého bloku hodonínské elektrárny, kdy je jako palivo používána výhradně biomasa. Tomu předcházelo dokončení projektu úprav fluidního kotle v hodnotě 120 milionů korun nebo spalovací zkoušky biopaliva na bázi fritovacího oleje, slunečnicového šrotu a drcených kukuřičných vřeten. Elektrárna z celkově ročně vyrobených 800.000 GJ tepla dodá 120.000 GJ do slovenského města Holíč.   vrn snm  