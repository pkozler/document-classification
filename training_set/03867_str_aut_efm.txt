 Německá automobilka Opel se opět stala akciovou společností  Rüsselsheim 6. ledna (ČTK) - Německá automobilka Opel se opět stala akciovou společností. Soud totiž schválil žádost o změnu právní formy podniku ze společnosti s ručením omezeným. Informovala o tom agentura DPA. Šéf Opelu Nick Reilly nicméně upozornil, že vstup na burzu jeho podnik v blízké době neplánuje. Stoprocentním vlastníkem Opelu je největší americká automobilka General Motors.   "Pro Opel je to skvělý vstup do nového roku a další krok při prosazování plánů pro budoucnost, jejichž prostřednictvím chceme podnik dovést zpět k hospodářskému úspěchu," prohlásil Reilly.   Opel se změnil z akciové společnosti na společnost s ručením omezeným v roce 2005 na popud vedení GM. "To byl začátek úpadku podniku," uvedl předseda závodní rady Opelu Klaus Franz. Opětovná proměna Opelu v akciovou společnost podle něj symbolizuje posílení samostatnosti německé automobilky.   Opel se předloni dostal na pokraj platební neschopnosti. GM původně hodlala divizi prodat kanadskému výrobci automobilových součástek Magna a ruské bance Sberbank. Nakonec se ale rozhodla, že si Opel ponechá a provede jeho restrukturalizaci sama.   pmh dvd    