 MF zpřesnilo loňský schodek státního rozpočtu na 156,4 mld. Kč  Praha 10. ledna (ČTK) - Ministerstvo financí zpřesnilo schodek státního rozpočtu za loňský rok na 156,42 miliardy korun, na počátku ledna uvedlo výši deficitu 156,3 miliardy Kč. Vyplývá to z informací, které MF zveřejnilo na  internetu . Deficit je nižší, než ministerstvo financí plánovalo, schválený rozpočet počítal se schodkem 162,9 miliardy korun.   Podle údajů na účtech ministerstva financí vedených v České národní bance činily loni celkové příjmy státního rozpočtu 1000,4 miliardy korun a celkové výdaje 1156,8 miliardy korun.   "Díky aktivním opatřením na straně výdajů (takzvanému vázání) a úspoře celkových nákladů na obsluhu státního dluhu se podařilo dodržet, a dokonce snížit deficit, navzdory nižšímu plnění příjmů," uvedlo MF.   Ve schváleném rozpočtu na letošní rok ministerstvo počítá se schodkem 135 miliard korun. Celkové příjmy jsou stanoveny na 1044 miliard korun, celkové výdaje na 1179 miliard korun. Aby bylo možné rozpočtový schodek snížit, schválil parlament čtyři změny legislativy snižující výdaje státu o zhruba 35 miliard korun. Uspořit stát chce prostřednictvím škrtů v sociální oblasti, omezením podpory stavebního spoření, snížením příspěvku politickým stranám za mandát a změnami v daních z příjmu. Cílem pro další roky je snižování deficitu hospodaření státního rozpočtu.   Předloni stát hospodařil se schodkem 192,4 miliardy korun.      Hospodaření státu v mil. Kč       2000  2001  2002  2003  2004  2005  2006  2007  2008  2009  2010     saldo  -46.061  -67.705  -45.716  -109.053  -93.684  -56.338  -97.580  -66.392  -20.003  -192.394  -156.416     Zdroj: MF   sos dvd  