 Korejská GM Daewoo změní jméno, začne používat značku Chevrolet  Soul 20. ledna (ČTK) - Jihokorejská divize největší americké automobilky General Motors začne pro většinu svých vozů používat značku Chevrolet. Změní rovněž své jméno z GM Daewoo Auto &amp; Technology na GM Korea. Oznámila to dnes firma, která se tak snaží podpořit svůj prodej na jihokorejském trhu.   Název divize přestane odkazovat na zkrachovalou jihokorejskou automobilku Daewoo Motor, jejíž aktiva GM převzala v roce 2002. "(Tato změna) je potřebným impulzem ke zvýšení tržeb a podílu na domácím trhu," uvedl generální ředitel divize Mike Arcamone.   Divize hodlá letos uvést na trh osm nových modelů. Chce díky tomu zvýšit svůj podíl na domácím trhu na více než deset procent z loňských 8,1 procenta. Divize loni prodala 751.453 vozů, většinu z nich však vyvezla do zahraničí, napsala agentura AP.   Americká GM předloni v červenci opustila bankrotový režim a v rámci rozsáhlé restrukturalizace zahrnující prodej některých značek se mění v menší a pružnější podnik.   pmh jw  