 Danylyšyn prý na Ukrajině způsobil škody za miliardy  Kyjev 20. ledna (ČTK) - Kontrolní orgány ukrajinské vlády odhadují škodu způsobenou údajně v době působení bývalého ministra hospodářství Bohdana Danylyšyna na 15 miliard hřiven (34 miliard korun). Podle dnešních zpráv ukrajinského tisku to ve středu na zasedání vlády v Kyjevě řekl náměstek ministra hospodářství Volodymyr Bandurov. Bez ohledu na fakt, že Danylyšyn v minulých dnech obdržel v České republice politický azyl, bude podle Bandurova ukrajinská justice dál jeho údajné přehmaty vyšetřovat.   Danylyšyn byl v Česku na žádost ukrajinských úřadů zadržen loni v říjnu, ale v minulých dnech byl z vazby propuštěn na svobodu, když české úřady vyhověly jeho žádosti o politický azyl. Kyjev nad tímto krokem vyjádřil podivení s poukazem na to, že exministr se politikou nikdy nezabýval. Ukrajinská média hodnotí český postup jako projev obav Evropské unie, že na Ukrajině dochází k politickým represím. Opozice český postup vítá.   Danylyšyna na Ukrajině stíhají za údajné zneužívání ministerských pravomocí při sjednávání státních zakázek. Podle ukrajinského tisku šlo o dojednávání zakázek na nákup paliva pro ministerstvo obrany a rovněž o podezřelý kontrakt na výstavbu parkovišť na kyjevském mezinárodním letišti Borispol. V době vydání zatykače operovaly ukrajinské úřady tvrzením, že exministr státu způsobil škodu ve výši 13,9 milionu hřiven (31 milionů korun).   "Celkový objem zneužívání pravomoci v této sféře dosahuje 15 miliard hřiven. Právní stanovisko vůči postupu bývalého ministra vydají kompetentní orgány, které vyšetřují zneužívání v hospodářské sféře," řekl na zasedání vlády náměstek Bandurov s odvoláním na výsledky vládní kontroly. Dodal, že většinu způsobené škody má na svědomí chybný postup při zadávání státních zakázek, kdy exministr Danylyšyn neprováděl výběrová řízení stanovená zákonem.   Ukrajinský tisk dnes široce informuje o prohlášení náměstka americké ministryně zahraničí pro demokracii a lidská práva Thomase Melii, který ve středu v Bruselu český postup v kauze Danylyšyn označil za "varovný signál pro ukrajinské úřady".   Melia podle agentury Unian řekl, že azyl pro Danylyšyna by měl Kyjev chápat jako "varovný signál o tom, jak Evropa a mezinárodní společenství vnímají nynější vývoj na Ukrajině". O mezinárodní izolaci země je podle amerického diplomata předčasné hovořit, ale uplatňování "selektivní spravedlnosti" na Ukrajině vyvolává americké znepokojení.   Melia je dnes očekáván v Kyjevě, kde má diskutovat o dodržování lidských práv a demokratických pravidel. Kromě zástupců ukrajinské vlády se má sejít i s představiteli opozice a nevládních organizací.   jas mik  