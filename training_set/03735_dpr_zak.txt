 U F. Lázní zahynuli po střetu auta s kamionem tři Němci  --------------------    Ke zpravodajství: FOTO/aktuality   Zprávu jsme doplnili v 1. a ve 2. odstavci o další informace policie.   --------------------    Františkovy Lázně (Chebsko) 26. ledna (ČTK) - Po střetu kamionu s osobním automobilem zahynuli v noci na dnešek u Františkových Lázní tři Němci ve věku 20, 21 a 22 let. Jejich Audi A3 skončilo převrácené mimo silnici. S těžkým zraněním vyvázl jeho sedmadvacetiletý řidič, jehož záchranáři převezli do nemocnice v Chebu a poté byl letecky transportován do Fakultní nemocnice v Plzni. Řidič kamionu nebyl zraněn. ČTK o tom informovala chebská policejní mluvčí Martina Hrušková.   Příčinu nehody vyšetřuje policie, podle prvních informací začal řidič osobního auta jedoucího směrem do Chebu náhle odbočovat vlevo ve chvíli, kdy už ho kamion předjížděl, poznamenala mluvčí. "Jestli byl případně pod vlivem alkoholu, to se bude teprve zjišťovat," podotkla.   Podle mluvčího krajských hasičů Martina Kasala museli záchranáři z havarovaného auta pomocí vyprošťovacích nástrojů odstranit všechny dveře, aby se dovnitř k cestujícím dostali. Tři z nich ale byli na místě mrtví a záchranáři jim už nedokázali pomoci, uvedl Kasal.   Nehoda se stala na silnici I/21 z Chebu na Aš v místě, kde už dříve zahynulo několik lidí. Před dvěma roky to byl například motorkář. Loni v říjnu tady zemřela po dopravní nehodě dvou osobních aut řidička jednoho z vozidel.   Dnešní nehoda byla první smrtelnou havárií, při které hasiči v Karlovarském kraji zasahovali. Během úterý pak vyjížděli ke dvěma dalším nehodám, kdy se osobní auto převrátilo na střechu. V Otovicích u Karlových Varů a u Velké Hleďsebe na Chebsku ale nebylo nutné zraněné řidiče vyprošťovat, na místě je ošetřila záchranná služba.   vlm mol  