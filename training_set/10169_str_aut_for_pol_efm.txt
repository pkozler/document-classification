 GM stáhla žádost o vládní půjčku v hodnotě 14 miliard dolarů  Washington 27. ledna (ČTK) - Největší americká automobilka General Motors stáhla žádost o vládní půjčku v hodnotě 14 miliard dolarů (zhruba 250 miliard Kč). Oznámila to dnes firma. Původně chtěla půjčku od ministerstva energetiky použít k investicím do výroby automobilů s nižší spotřebou pohonných hmot. Nyní se však její finanční situace zlepšila, takže má dostatek vlastních prostředků.   "Toto rozhodnutí je založeno na naší důvěře v celkový pokrok a sílu GM," uvedl finanční ředitel automobilky Chris Liddell. Firma předložila žádost o půjčku v říjnu 2009. Stažení žádosti by podle agentury Reuters mohlo GM pomoci zlepšit vztahy s veřejností, které narušila kontroverzní finanční podpora podniku ze strany vlády.   GM předloni opustila bankrotový režim a v rámci rozsáhlé restrukturalizace zahrnující prodej některých značek se mění v menší a pružnější podnik. Firma v prvních třech čtvrtletích loňského roku vydělala celkem pět miliard dolarů.   Vláda poskytla na záchranu GM zhruba 50 miliard dolarů z kapes daňových poplatníků. Velkou část těchto peněz již ale získala zpět, a to mimo jiné prodejem akcií podniku, nad kterým výměnou za poskytnutou pomoc získala většinovou kontrolu.   Automobilka GM se v listopadu po více než roce vrátila na burzu. Firma získala prodejem svých akcií 23,1 miliardy dolarů. Její primární nabídka akcií (IPO) se tak stala největší na světě. Vláda v rámci IPO ztratila v GM většinový podíl.   pmh mha  