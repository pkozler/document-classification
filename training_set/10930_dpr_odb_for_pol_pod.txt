 Odboráři v dopravě jsou kvůli reformám připraveni stávkovat  Upravili jsme první čtyři odstavce, doplnili jsme vyjádření šéfa Odborového svazu dopravy Luboše Pomajbíka. Změnili jsme titulek.   --------------------    Praha 30. května (ČTK) - Odboráři v tuzemské dopravě jsou připraveni stávkovat, pokud se do 10. června s vládou nedohodnou na kompromisech ohledně reforem. Stávkovat se chystají odbory v železniční, silniční, městské a letecké dopravě. ČTK to dnes sdělili zástupci dopravních odborových organizací. Odbory kritizují připravovanou zdravotnickou, důchodovou, sociální a daňovou reformu.   Připraveny stávkovat jsou Odborové sdružení Železničářů (OSŽ) a Federace strojvůdců, řekl ČTK předseda Asociace samostatných odborů (ASO) Bohumír Dufek. Další kroky bude ASO koordinovat s Českomoravskou konfederací odborových svazů (ČMKOS). Podle šéfa Odborového svazu dopravy Luboše Pomajbíka se k případné stávce kromě železničářů připojí odboráři v silniční, městské a letecké dopravě.   "Všechno je připraveno, včetně blokád," uvedl Dufek. Pokud se s vládou nedohodnou, jsou dopravní odboráři schopní zablokovat dopravu od 13. června prakticky kdekoliv. Podle Dufka bude nicméně pro odbory organizačně obtížnější adekvátně zareagovat, pokud ministr financí Miroslav Kalousek předloží kompromisní návrhy.   Podle šéfa Odborového svazu dopravy Pomajbíka mají připravované protesty jednoznačnou podporu centrál i z jiných odvětví v rámci ČMKOS, nevyloučil tedy jejich připojení k uvažovaným protestům. To záleží na tom, jakou formu protestu dopravní odbory zvolí, uvedl Pomajbík. "V první řadě by nám šlo o fyzickou přítomnost na těch místech, kde budou probíhat blokády," dodal. Dopravní odboráři by ocenili také materiální pomoc při organizování protestních akcí.   Kvůli současnému návrhu daňové reformy požaduje ASO zvyšování platů zaměstnanců v následujícím roce o pět procent, což by podle Dufka mělo kompenzovat předpokládanou inflaci a uvažované dvouprocentní zvýšení daňové zátěže. Podle Dufka je pro odbory nepřijatelné neustálé zvyšování rozdílu daňového zatížení zaměstnanců a osob samostatně výdělečně činných a omezování zaměstnaneckých benefitů.   U důchodové reformy se ASO staví proti případnému dobrovolnému vyvedení malé části odvodů ze státního systému do vlastního spoření u fondů. Tvrdí, že by pak chyběly peníze na penze. Odborářům podle Dufka vadí také zvyšování věku pro odchod do důchodu. Nesouhlasí ani s plánovaným růstem snížené sazby daně z přidané hodnoty.   Ve zdravotnické reformě odbory kritizují mimo jiné stanovení standardu a nadstandardu péče, který by si měl člověk platit. Podle nich tak chudší lidé dostanou horší ošetření než bohatí. Odbory poukazují také na to, že ve zdravotnictví unikají miliardy korun při nákupech léků či přístrojů. Peníze podle předáků vláda nechce získat díky "ucpání děr", ale hlavně z kapes lidí. U sociální reformy je terčem odborářské kritiky například vyplácení dávek na takzvané sociální karty.   cfr dvd  