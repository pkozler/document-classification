 Filipínský Kongres debatuje o zákonu o antikoncepci, církev proti  Manila 18. května (ČTK) - Filipínský prezident Benigno Aquino je připraven čelit exkomunikaci z katolické církve za to, že se staví za volný přístup k prezervativům. Vláda souostroví již v parlamentu předložila příslušný zákon, oznámila dnes agentura Reuters.   Na půdě parlamentu se již strhla prudká debata kolem návrhu vlády na jí sponzorovaný přístup obyvatel k antikoncepci. Filipíny patří k nejchudším a nejlidnatějším zemím jihovýchodní Asie.   V sázce je zákon týkající se zdraví a reprodukce, který vláda předložila poslancům v úterý. Návrh předpokládá, že by vláda poskytovala informace o rodinném plánování, umožnila bezplatný přístup k antikoncepci a ve školách zavedla sexuální výchovu.   Katolická církev, která má na Filipínách velmi silnou pozici, se ale proti tomuto kroku kategoricky postavila.   Aquino dnes nicméně zdůraznil, že nechce nikoho nutit k hlasování proti vlastnímu přesvědčení. Chce ale poskytnout lidem šanci činit rozhodnutí na základě dobré informovanosti.   Spory mezi filipínskou církví a vládou o používání antikoncepce se táhnou desítky let. Ale už v 90. letech měla drtivá většina obyvatelstva stejný názor na tuto záležitost jako vláda. A to navzdory nekompromisnímu postoji katolické církve, k níž se hlásí asi 85 procent obyvatelstva, i kritice antikoncepce, respektive potratů, kterou během návštěvy Filipín v roce 1995 přednesl tehdejší papež Jan Pavel II.   hit pz    