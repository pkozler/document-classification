 Obce na severu Písecka budou napojeny na vodárenskou soustavu  České Budějovice 26. ledna (ČTK) - Obce na severu Písecka budou nově napojeny na jihočeskou vodárenskou soustavu. Zásobovány budou z vodojemu Sedlice, na který se postupně napojí vesnice na trase Mirovice, Mirotice a Čimelice. Celkem by vodu z nového vodovodu získalo do 5000 lidí, řekl dnes ČTK náměstek pro provoz Jihočeského vodárenského svazu (JVS) Vladimír Fürth. Výstavba nových vodovodů bude trvat několik let. Obce mají sice své zdroje pitné vody, nejsou ale kvalitní.   JVS je vlastníkem vodárenské soustavy a stavby za téměř 140 milionů bude financovat. Žádat bude ale o dotace. Obce by se měly podílet na financování napojovacích řadů nebo různých úprav.   O prodloužení severní větve vodárenské soustavy v Jihočeském kraji se podle Fürtha uvažovalo od poloviny 70. let minulého století. Tehdy se plánovalo napojení Příbrami a zároveň s tím i připojení obcí podél nového vodovodu. Město ale přestalo mít o přivaděč z jihu Čech zájem, a tak JVS začalo připravovat samostatnou akci zaměřenou na sever kraje.   V první etapě by měl být postaven osm kilometrů dlouhý vodovod Sedlice - Mirotice. Práce by měly být zahájeny už letos a počítá se s náklady kolem 42 milionů korun. Vodovod by měl být hotov příští rok na podzim. Napojeny budou kromě Mirotic ještě obce Škvořetice a Lom.   Ve druhé etapě bude postaven 13,5 kilometru dlouhý vodovod na trase Mirotice, Čimelice, Mirovice a vodojem v Čimelicích. Náklady na tuto část výstavby se pohybují kolem 95 milionů korun. Kromě Čimelic a Mirovic se na vodovod napojí obce Rakovice, Horosedly a po dobudování odboček také Nerestce, Lety a Krsice, výhledově i další obce.   kpe vju  