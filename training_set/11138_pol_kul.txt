 Jednotné Rusko nechce na Rudém náměstí Lenina  Moskva 20. ledna (ČTK) -  Výzvu  k odstranění pomníku ruského bolševického vůdce Vladimíra Iljiče Lenina z centra hlavního města dnes na svých webových stránkách zveřejnila hlavní vládní strana Jednotné Rusko. Při příležitosti nadcházejícího 87. výročí Leninova úmrtí strana v prohlášení svého poslance Vladimira Medinského označila pomník za "pohansko-nekrofilní symbol".   Lenin, který v roce 1917 vedl bolševickou revoluci a později založil Sovětský svaz, byl po své smrti v roce 1924 nabalzamován a umístěn do mauzolea u Kremelské zdi. Osud revoluční ikony, která dodnes přitahuje davy turistů, je v postsovětském Rusku velmi emocionální otázka a podle průzkumů je společnost v tomto ohledu stále ještě rozdělená.   Medinský v prohlášení na webu Jednotného Ruska napsal, že sám Lenin o žádné mauzoleum nestál a kategoricky proti byla i jeho rodina. "Komunisti ale kašlali na přání příbuzných i na Lenina samotného. Potřebovali vytvořit kult, nové náboženství a z Lenina chtěli udělat Ježíše Krista. Nějak se jim to ale nepovedlo a s následky se musíme potýkat dodnes," napsal poslanec.   "Málokdo chápe, proč v centru města ta mumie vůbec leží," podpořil svého spolustraníka další poslanec Jednotného Ruska Robert Šlegel. "Soudruha Lenina měli už dávno pohřbít."   Návrhy vládní strany vyvolaly okamžitou reakci opozičních komunistů, kteří se k Leninově odkazu stále hlásí. "Vládní strana neumí nic jiného, než bourat pomníky, přejmenovávat ulice a likvidovat hroby," řekl vůdce ruských komunistů Gennadij Zjuganov a záměr poslanců Jednotného Ruska označil za politickou provokaci.   jas mik  