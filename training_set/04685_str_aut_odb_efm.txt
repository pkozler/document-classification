 Odbory IG Metall odmítly první nabídku Volkswagenu na růst mezd  Hannover 28. ledna (ČTK) - Odbory německých kovodělníků IG Metall dnes odmítly první nabídku největší evropské automobilky Volkswagen na zvýšení mezd pro německé zaměstnance. Vedení firmy nabídlo ve srovnání s požadavkem odborů jen poloviční nárůst 2,9 procenta s jednorázovým příplatkem 300 eur (asi 7300 Kč). Toto zvýšení má navíc platit celé dva roky namísto předpokládaného jednoho.   "Rozdíl mezi požadavkem a nabídkou je příliš vysoký. Navrhovaná délka dohody musí být kratší a navrhované zvýšení vyšší, než budeme vůbec moci jednat o kompromisu," prohlásil hlavní vyjednavač IG Metall Hartmut Meine. IG Metall minulý týden navrhl, aby se mzda zhruba 100.000 západoněmeckých zaměstnanců firmy zvýšila na příštích 12 měsíců o šest procent.   Vlastník české automobilky Škoda Auto je jediným strojírenským podnikem v Německu, který si vyjednává s odbory vlastní mzdovou dohodu a není vázán kolektivní smlouvou celého sektoru. Jeho dohoda však bývá na celoodvětvové postavena a zpožďuje se za ní o devět měsíců. Návrh Volkswagenu je mírně vyšší než loňská dohoda pro celé německé strojírenství.   Ekonomové sledují jednání ve Volkswagenu jako signál vývoje spotřební poptávky v Německu a jako indikátor budoucího vývoje inflačních tlaků, protože smlouva u Volkswagenu ovlivní mzdová jednání ve strojírenství v příštím roce. Současný mzdový kontrakt u Volkswagenu vyprší na konci tohoto měsíce.   Vyjednavač Volkswagenu Jochen Schumm vysvětlil odborům, že nabídka firmy se odvíjí od loňského dvouletého mzdového kontraktu ve strojírenství. V jeho rámci se zaměstnanci sektoru v prvním roce platnosti musejí vyrovnávat se stagnací mezd a od dubna dostanou přidáno 2,7 procenta.   Schumm dodal, že Volkswagen navíc platí zaměstnancům deset procent svého provozního zisku ve formě výkonnostních prémií. Odboráře také upozornil, že by měli vzít v úvahu velký rozdíl mezi cenou pracovní síly v Německu a na druhé straně ve východní Evropě a Číně.   Na kolektivní vyjednávání o mzdách se připravuje i Škoda Auto. Loni v dubnu se odbory s vedením firmy po několikatýdenních jednáních provázených hrozbou stávky dohodly na zvýšení mezd o 2,7 procenta. Průměrná mzda dělníků ve Škodovce činila loni 27.000 korun.   hp vju  