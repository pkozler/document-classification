 MfD: Šéf krkonošské vlekařské firmy Ski Pec Vambera skončil  Pec pod Sněžkou (Trutnovsko) 11. května (ČTK) - Dlouholetý šéf vlekařské společnosti Ski Pec z Pece pod Sněžkou v Krkonoších František Vambera na konci dubna na vlastní žádost odstoupil z funkce. Za jeho rozhodnutím stojí především rozčarování z posledního vývoje v Českém svazu tělesné výchovy (ČSTV), který je majoritním vlastníkem pecké firmy. ČSTV je i hlavním vlastníkem společnosti Sazka. Uvedla to dnešní Mladá fronta Dnes v příloze pro hradecký kraj.   Pec pod Sněžkou patří se Špindlerovým Mlýnem a Harrachovem ke střediskům, jejichž většinovým vlastníkem je ČSTV. Potíže Sazky a omezení toku peněz do ČSTV se prý odrazily i u lyžařských areálů. "Co se objevily problémy Sazky, tak to jde z kopce. Výpadek peněz ze Sazky se snaží ČSTV dohnat ždímáním svých společností a to musí být někde vidět. V posledních dvou letech se musela každá investice do našeho areálu neuvěřitelně těžko vybojovávat. A nevidím jakýkoliv náznak toho, že by se to mohlo zlepšit," řekl Vambera.   Uvedl, že od roku 1993 šlo do rozvoje peckého skiareálu asi 330 milionů korun. Například zasněžování stálo 80 milionů a lanovka 43 mil. Kč. V posledních dvou letech však byly investice minimální. Naopak Ski Pec za posledních osm let dala na dividendách do pokladny ČSTV 51 milionů korun.   Jednašedesátiletý Vambera odstoupil přesto, že mu ještě nevypršela manažerská smlouva. "ČSTV jako občanské sdružení je strašně těžkopádným většinovým vlastníkem. Každé důležitější rozhodnutí ve společnosti Ski Pec se vleklo rok. Ale skiareál alespoň nikdo nerozkradl jako spoustu jiných podobně atraktivních majetků," řekl listu Vambera. V peckém areálu pracoval od roku 1980. Začínal jako vlekař, řidič a rolbař, posledních 20 let ho vedl jako ředitel.   O skiareály v Peci, Špindlerově Mlýně a Harrachově již projevil zájem holding Tatry mountain resorts (TMR). Ten patří finanční skupině J&amp;T, která do něj vyčlenila aktivity v cestovním ruchu s výjimkou pětihvězdičkových hotelů. ČSTV ale tvrdí, že krkonošské skiareály prodat nechce.   ry jpt    