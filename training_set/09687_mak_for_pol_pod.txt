 Vláda bude jednat o miliardových úsporách elektronizací zakázek  --------------------    Ke zpravodajství: FOTO/aktuality; AUDIO   --------------------    Praha 5. ledna (ČTK) - Stát a veřejná správa by mohly díky elektronickému zadávání veřejných zakázek ušetřit ročně až 50 miliard korun. Počítá s tím strategie elektronizace zadávání veřejných zakázek pro období 2011 až 2015 z ministerstva pro místní rozvoj (MMR), kterou dnes projedná vláda.   "MMR odhaduje, že zavedení elektronizace zadávaní může ze současného ročního objemu veřejných zakázek okolo 600 miliard korun uspořit zadavatelům při zachování fyzického objemu těchto zakázek až 50 miliard korun rozpočtových prostředků, které budou využitelné pro jiné účelné použití," uvedl ministr pro místní rozvoj Kamil Jankovský.   Ministři dále projednají novelu zákona o České národní bance, která rozšiřuje působnost banky jako součásti nově vzniklého evropského systému dohledu nad finančním trhem. Ministerstvo financí kvůli požadavkům EU navrhuje, aby zákon Poslanecká sněmovna schválila již v prvním čtení.   Kabinet projedná také návrh Správy železniční dopravní cesty na odprodání nepotřebného majetku společnosti. Jde o pozemky v blízkosti trati a budovy bývalých strážních domků. Celkové předpokládané výnosy z prodeje činí 14,1 milionu korun a podle ministerstva dopravy budou použity pro financování rekonstrukce a modernizace železniční dopravní cesty.   Vláda posoudí také rozpočet účtu České televize pro užití výnosu z reklam na rok 2011. ČT odhaduje příjem z reklamy o devět procent nižší než loni.   jap jw  