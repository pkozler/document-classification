 Jihoaustralský stát Viktorie hlásí první oběť záplav  --------------------    Ke zpravodajství: FOTO/aktuality   --------------------    Melbourne 18. ledna (ČTK) - Život osmiletého chlapce a zároveň první oběť v jihoaustralském státě Viktorie si vyžádaly záplavy, které se sem přesouvají ze severovýchodu země, oznámily dnes agentury AP a AFP. Více než 3500 lidí již bylo z ohrožené oblasti evakuováno. Podle oficiálních odhadů by současné záplavy mohly být nejdražší přírodní katastrofou v historii země. V minulých dnech si na severu země připsaly na své konto více než 30 životů.   V jihoaustralském městě Shepparton spadl v pondělí malý hoch z pontonu do rozvodněné řeky, když si hrál s bratrem a sestrou. Dnes ho nalezli utopeného. "(Rodina) je otřesena. Byli vzhůru celou noc a doufali, že (chlapec) bude naživu. Bohužel to tak nebylo," uvedl podle AFP místní policista Jason Kelly.   Jihoaustralské město Horsham rozdělila rozvodněná řeka Wimmera na dvě části. Záchranné týmy i obyvatelé tu vrší pytle s pískem, aby zabránili dalšímu šíření vody. Další zhoršení situace meteorologové očekávají během dnešního odpoledne.   "V pět hodin odpoledne tu megafony vyřvávaly" 'evakuace'. Moc se nebojím. Je to jen voda," řekl podle serveru BBC obyvatel Horshamu Brett Insall, který výzvy neuposlechl a zůstal doma.   "Nad přírodou nelze mít absolutní kontrolu, ale myslím, že vzhledem k tomu, že jsme byli varováni tři čtyři dny dopředu a že máme zkušený krizový štáb, tak ... uděláme vše, co bude v našich silách," prohlásil podle BBC starosta města Horsham Michael Ryan.   Další zástupce města David Eltringham uvedl, že město očekává "stoletou vodu".     Ve státě Viktorie bylo podle AP evakuováno více než 3500 osob, voda zde zasáhla již 51 měst a na 1500 nemovitostí. Bez elektřiny se ocitlo na 1000 domácností na severozápadě Viktorie a dalším tisícovkám tato situace hrozí.   hro hej  