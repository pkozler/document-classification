 Euro po poklesu k dolaru nejníže za 4 měsíce roste  Londýn 10. ledna (ČTK) - Evropská měna dnes nejprve kvůli obavám z šíření dluhové krize v eurozóně klesla k dolaru nejníže za čtyři měsíce. Své ztráty však později euro smazalo, hlavně díky růstu k dalším měnám, jako švýcarský frank.   V 18:00 SEČ euro vůči dolaru stouplo o 0,48 procenta na 1,2942 USD, když během dne kleslo až na 1,2860 USD, nejníže od poloviny září. K jenu však mírně oslabilo o 0,08 procenta na 107,09 JPY. Kurz dolaru vůči jenu se snížil o 0,55 procenta na 82,75 JPY.   Vůči švýcarskému franku euro stouplo o 0,47 procenta na 1,2535 CHF. Ke ztrátám franku přispělo prohlášení švýcarských podnikatelů, kteří mají obavy ze současného růstu domácí měny.   V neděli se objevily zprávy, podle nichž Německo, Francie a další země eurozóny vyvíjejí na Portugalsko tlak, aby si zajistilo finanční pomoc od Evropské unie a Mezinárodního měnového fondu. Země doufají, že by se tak zabránilo šíření krize na trhu dluhopisů na sousední mnohem větší Španělsko. V Berlínu a Bruselu to dnes popřeli, analytici však už považují záchranu Portugalska vesměs za hotovou věc, napsala agentura Reuters.   irl vju      