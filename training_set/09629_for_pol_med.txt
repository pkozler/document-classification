 Rodiče podle tisku nabádali dívky k úslužnosti k Berlusonimu  Řím 20. ledna (ČTK) - Italský tisk dnes zveřejnil svědectví rodičů, kteří podle záznamů z telefonních odposlechů nabádali své dcery, aby se zúčastnily kontroverzních večírků u premiéra Silvia Berlusconiho. Šéf italské vlády čelí v posledních dnech dalšímu skandálu nazývanému Rubygate, jež se týká jeho údajně bujarých večírků v jeho vile v Arcore u Milána. Milánská prokuratura jej vyšetřuje pro podezření z intimního styku s nezletilou dívkou Ruby a ze zneužití postavení.   Corriere della Sera cituje bratra jedné z dívek, které se večírků účastnily, jak své sestře telefonoval: "On může vyřešit mnoho našich problémů. Maminčiných, tvých i mých."   Sešlosti v Berlusoniho vile tisk popisuje jako orgie, ale Berlusconi i mnohé ze zúčastněných dívek prohlásili, že šlo o docela normální večírky.   "Předešel tě celý zástup dívek, Giada, Isabella Cristina, probuď se, dceruško," řekl podle deníku do telefonu otec Barbary Faggioliové , která se podle Corriere della Sera večírků zúčastnila.   Matka Iris Berardiové se podle deníku zase dcery po telefonu tázala: "Kolik ti dal? Pět?" Tedy pět tisíc eur (asi 120.000 Kč). Ta na to odpověděla: "Sedm."   Levicový list La Repubblica píše o "dramatické realitě", kdy otcové, matky, bratři a sestry radí dívkám, aby byly k Berlusconimu více vstřícné, upoutaly jeho pozornost a svedly ho.   La Stampa píše o "smutné armádě" rodičů, kteří se chtějí stát Berlusconiho příbuznými. Dokumenty z vyšetřování Rubygate ukazují italskou rodinu na půli cesty mezi ambicemi a beznadějí, napsal Corriere della Sera.   Italský tisk již několik dní zveřejňuje různé úryvky ze záznamů odposlechů mobilních telefonů dívek účastnících se Berlusconiho večírků, které nařídila milánská prokuratura. Ta šéfa vlády vyšetřuje pro podezření z intimního styku s nezletilou dívkou Ruby a ze zneužití postavení.   V rámci tohoto vyšetřování prokuratura požádala italský parlament, aby povolil prohlídky v kancelářích spadajících pod kompetenci předsedy vlády. Parlamentní výbor o tom má rozhodnout v následujících týdnech.   pel mik  