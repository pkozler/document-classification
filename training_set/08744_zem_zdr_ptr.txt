 Testy v Německu poprvé prokázaly jedovatý dioxin ve vepřovém mase  --------------------    Ke zpravodajství: FOTO/aktuality; PROFIL; AUDIO   V 1. odstavci jsme upřesnili počet utracených prasat a doplnili podrobnosti k nálezu dioxinu ve vepřovém mase s vyjádřením mluvčího ministerstva a odborníka ve 2. až 4. odstavci. V 1. a 7. odstavci jsme rozšířili o průnik vajec z uzavřené farmy na trh.   --------------------    Berlín 11. ledna (zpravodaj ČTK) - Testy v Německu poprvé v rámci nynějšího skandálu s rakovinotvorným dioxinem potvrdily jeho zvýšený výskyt ve vepřovém mase. Oznámilo to dnes ministerstvo zemědělství Dolního Saska. Tamní úřady nechají podle agentury DPA utratit 140 prasat z chovu, z něhož testovaný kus pocházel. V okolí Hannoveru, hlavního města této spolkové země, se navíc dostala do prodeje vejce z farmy, která byla kvůli používání krmiva kontaminovaného dioxinem preventivně uzavřena.   Podle dolnosaského ministerstva se u testovaného vzorku z vepřína v okrese Verden našlo o polovinu vyšší množství dioxinu, než je povolených 0,75 nanogramu na kilogram tuku. Tamní okresní veterinář navíc nevyloučil, že se maso z tohoto chovu dostalo na trh, neboť testované prase bylo poraženo 29. prosince, závod byl ale uzavřen až na počátku ledna.   V jiné dolnosaské výkrmně prasat kontroly odhalily koncentraci dioxinu v mase zvířat na hranici povoleného množství. "Může se stát, že najdeme ještě další podniky," prohlásil mluvčí zemského ministerstva Gert Hahne.   Odborníci ale spotřebitele uklidňují, že stejně jako při konzumaci vajec žádné zdravotní nebezpečí nehrozí. "Kdo si příležitostně dá řízek, párek, šunku nebo uzeniny, nemusí počítat s bezprostředními účinky," tvrdí expert Spolkového institutu pro vyhodnocování rizik Helmut Schaff.   Před vepřovým masem bylo nadlimitní množství dioxinu v Německu prokázáno jen ve vejcích a mase nosnic. V kuřecím a krůtím mase stejně jako v kravském mléce se vyšší než povolené množství dioxinu zatím neobjevilo.   Kvůli jeho výskytu nechaly německé úřady minulý týden preventivně uzavřít přes 4700 chovů. Většina z nich ale už mohla obnovit provoz. V pondělí večer zůstávalo zavřených 558 zemědělských podniků, 330 z nich právě v Dolním Sasku, které bylo současnou kauzou nejvíce postiženo.   Navzdory tomuto opatření pronikla z jedné farmy v této spolkové zemi do regálů několika supermarketů v okolí Hannoveru vejce. Úřadům to nahlásil jeden spotřebitel. Dolnosaské ministerstvo zemědělství případ šetří, považuje ho ale spíše za nedopatření.   České dozorové orgány při preventivních kontrolách dosud nezjistily žádný výskyt dioxinu v dovezeném mase a vejcích. Podle ministra zemědělství Ivana Fuksy proto zatím není důvod uzavírat hranice s Německem, ke kterému minulý týden vyzvala Agrární komora. České úřady budou dovážené potraviny i krmiva kontrolovat dál.   Podle dnešního vydání deníku Westfalen-Blatt by mohli původci kontaminace německých krmiv dioxinem čelit požadavkům na náhradu škody přesahujícím 100 milionů eur (zhruba 2,5 miliardy Kč). Vedle postižených chovatelů budou podle něj kompenzace žádat i spolkové země.   Podle listu je stála každá laboratorní zkouška 1000 až 1300 eur (asi 25.000 až 32.000 Kč). Svaz zemědělců už dříve vyčíslil finanční újmu chovatelů na 40 až 60 milionů eur (přibližně 980 milionů až 1,5 miliardy Kč) za týden. "Po původcích budeme požadovat za náklady na naše drahé kontrolní a monitorovací akce plné odškodnění," řekl listu mluvčí ministerstva zemědělství Severního Porýní-Vestfálska Frank Seidlitz. Dioxin se objevil ve 13 ze 16 německých spolkových zemí.   Podle deníku prověřuje příslušné státní zastupitelství v rámci vyšetřování výrobce pochybných krmných tuků, firmy Harles und Jentzsch, zda by bylo možné zajistit už nyní její majetek a zisky. Společnost podle dosavadních zjištění vyráběla příměsi do krmiva z látek určených výhradně pro technické využití. Vyprodukovala až 3000 tun vadného krmného tuku, který mohl dioxinem zamořit až 150.000 tun krmiva pro drůbež a prasata. Firma ho navíc vyráběla v závodě, který pro tuto činnost nebyl nahlášen úřadům.   Zatímco pro mnoho německých zemědělců znamená nynější dioxinový skandál velké problémy, dodavatelé biovajec a dalších produktů ekologického zemědělství si mnou ruce. Mnoho Němců jim totiž v obavě před dioxinem dává v této době přednost před potravinami z běžných provozů. "Biovejce jsou vyprodána," potvrdil DPA expert na potravinový trh Ulrich Hamm z univerzity v Kasselu. Podobně je na tom podle něj i biovepřové. "Poptávku po bioproduktech není v současnosti možné uspokojit," tvrdí.   fln jw dvd  