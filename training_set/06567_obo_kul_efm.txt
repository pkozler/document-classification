 iHNed.cz: Bontonland má nového majitele, producenta Wronku  Praha 9. května (ČTK) - Tuzemskou největší síť obchodů s hudbou, filmy a počítačovými hrami Bontonland koupil producent Lešek Wronka. Potvrdil to serveru iHNed.cz. Detaily transakce podle serveru obě strany nechtějí zveřejnit. Bontonland dosud patřil trojici podnikatelů v čele s Milošem Petanou.   Za poslední dobu nejde podle iHNed.cz o jedinou divestici Miloše Petany, který postupně rozprodává své impérium. Za nezveřejněných podmínek před měsícem prodal svou polovinu společnosti Global Inspiration, která provozuje internetovou televizi Stream.cz. "Do videoportálu vložil peníze před čtyřmi roky internetový gigant Seznam.cz, který je také nyní kupcem druhé poloviny společnosti. Stream tak zcela přechází pod křídla Seznamu," napsal iHNed, podle kterého Petana stále vlastní Ateliery Bonton Zlín.   Bontonland byl v roce 2004 vyveden z holdingu Bonton a prodán. Zhruba 40 procent Bontonlandu na konci roku 2009 vlastnil Petana, dalších 35 procent firmy připadalo bývalému prezidentovi ČSA Radomíru Lašákovi a 25procentním podílem disponoval Zdeněk Kozák.   Bontonland se už několik let potýká s propadem prodejů hlavně u DVD nosičů a multimédií. Podle dřívějšího vyjádření jeho šéfů za tím stojí hlavně pád cen a konkurence na stáncích, ale také ilegální kopírování. I kvůli nižší poptávce a uzavření pěti prodejen mu předloni klesly tržby meziročně o 15 procent na 376,4 milionu korun. Ztrátu Bontonland v roce 2009 snížil ze 7,1 milionu korun na 4,5 milionu korun.   Bontonland musel kvůli poklesům prodeje uzavřít 12 z 30 svých poboček v Česku. V tomto roce se ale firma nadechla opět k expanzi. Zkouší prorazit s konceptem miniprodeje, který by měl podpořit i prodej přes internet. Do něho firma loni hodně investovala a zatím přes ní Bontonland prodává zhruba desetinu zboží, napsal server iHNed.cz.   Wronka se se umí v showbyznysu pohybovat, za mnohé mu je vděčná například zpěvačka Ewa Farna, dodal.   kri mha  