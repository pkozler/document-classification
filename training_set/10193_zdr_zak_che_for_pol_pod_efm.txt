 Rakouský soud údajně mohl uznat nárok Diag Human díky podvrhu  Praha 9. června (ČTK) - Vídeňský soud mohl podle ministerstva zdravotnictví uznat nárok společnosti Diag Human ve sporu s Českou republikou na základě podvrženého dokumentu. Úřad argumentuje tím, že údajný autor listiny, kterou do spisu na exekuci majetku ČR v Rakousku vložila společnost Diag Human, se od něj před několika dny v tisku distancoval. O svém podezření dnes ČTK informoval mluvčí ministerstva Vlastimil Sršeň, dokument úřad zveřejnil na svém  webu . Rakouský soud před časem nepravomocně rozhodl o zabavení tří uměleckých děl patřících Česku.   Dokument je datovaný k letošnímu 18. březnu a podepsán Květoslavem Růžičkou, tedy nynějším děkanem plzeňských práv a jedním z rozhodců, kteří stojí za nálezem z roku 2008, podle něhož má ČR firmu odškodnit. Dokument je zároveň označen ověřovací doložkou Úřadu městské části Prahy 6 z 21. března. Růžička dal v listině údajně za pravdu společnosti v tom, že rozhodčí nález z roku 2008 je pravomocný. Česko tvrdí opak s tím, že běží přezkumné řízení a spor pokračuje.   "Nevím, z čeho vídeňský soud vycházel. Nemám s ním nic společného, nic jsem na vídeňský soud neposílal, nepamatuji se, že bych dával někdy nějaké stanovisko či rozhodnutí. Záležitost okolo Diag Human pro mne skončila 13. srpna 2008, když jsme vydali rozhodčí nález. Pak jsem přestal být v této věci rozhodcem," řekl přitom deníku Právo před několika dny Růžička. ČTK jeho aktuální stanovisko zjišťuje. Pokud jde o podvrh, mohlo by "velmi pravděpodobně" jít o trestný čin, uvedlo ministerstvo.   Rakouský soud nechal na základě svého nepravomocného rozhodnutí zabavit tři umělecká díla zapůjčená Českou republikou na výstavu ve Vídni. Skončila v depozitním skladu soudu, kde zůstanou do konečného verdiktu. O vykonatelnosti nálezu z roku 2008 rozhodl i soud ve Francii. Firma zde nenárokovala konkrétní věci, rozhodnutí směřuje obecně proti českému majetku na celém francouzském území. Bývalý majitel společnosti Josef Šťáva v úterý uvedl, že Diag Human zažaloval ČR také ve Spojených státech, Velké Británii a dalších zemích Evropské unie.   Zahraniční soudy podle ministerstva zdravotnictví neprověřovaly rozhodčí nález, který jim předložila společnost Diag Human ohledně uznání více než desetimiliardového odškodnění za zmařený obchod s krevní plazmou. Podle úřadu jednaly v dobré víře, že arbitráž je již pravomocně ukončena, Česko chce ve svých odvoláních prokázat opak.   har rot  