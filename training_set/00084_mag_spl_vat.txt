 Smějící se muži prý ženy nepřitahují  --------------------    Ke zpravodajství: ilustrační FOTO ve Fotobance  ID foto:  F200911030403501 ,  F200911030426301    --------------------    Vancouver 27. května (ČTK) - Muži, kteří chtějí vypadat svůdně a upoutat ženu, by se neměli smát přes míru. Pro jejich záměr bude výhodnější vypadat zamyšleně anebo i trochu stydlivě. Pro ženy to ale neplatí, tvrdí kanadští vědci ve studii, která vyšla v časopisu Emotion americké psychologické společnosti.   Štěstím zářící muž prý ženu sexuálně nepřitahuje tak jako muž s výrazem hrdosti nebo viny za přiznanou chybu.   Kanadští odborníci předkládali účastníkům svého výzkumu fotografie příslušníků opačného pohlaví a požádali je, aby dotyčné komentovali z hlediska sexuální přitažlivosti dotyčných.   Studii vedla Jessica Tracyová z univerzity v Britské Kolumbii. "Smějící se muži ženy nepřitahovali. A to do té míry, že jsme došli k závěru, že se muži mýlí, když se domnívají, že na ženu sexuálně zapůsobí širokým úsměvem," řekla.   V opačném směru je tomu ale právě naopak. "Usmívající se ženy jsou pro muže velmi atraktivní. Úsměv muži u žen hodnotí jako vůbec nejpřitažlivější výraz," tvrdí Tracyová.   Důvod tohoto zjištění není odborníkům přesně jasný. Nevylučují, že široký úsměv je u muže chápán jako zženštělý anebo také jako projev zoufalé touhy po sexu. V každém případě výsledek studie potvrzuje známou skutečnost, totiž že ženy jsou náchylné projevovat náklonnost padouchům.   "Ženy přitahují chlápci jako James Dean nebo upír Edward Cullen (z románů Stephenie Meyerové). Tedy muži, kteří nejsou dokonalí, kteří si toho jsou vědomi a kterým to není jedno," řekla Tracyová. Sympatii vzbuzuje poněkud sklíčený výraz. Taky muže na ženách přitahuje výraz nebo gesto studu.     Vědci upozorňují, že výsledek studie je interpretace jenom první reakce na výraz protějšku a že to zdaleka neznamená, že se muži mají stříci úsměvů v pokročilejším stadiu vztahu. "Když lidé budují dlouhodobá vztah, jde o mnohem víc než jen o sexuální přitažlivost. Velmi záleží na tom, jak moc příjemný je protějšek. Takže my netvrdíme, abyste se nesnažili být hodní hoši," nabádá Tracyová.   sva dr  