 Horská centra v Libereckém kraji hlásí ideální podmínky  --------------------    Ke zpravodajství: AUDIO   --------------------    Liberec 6. ledna (ČTK) - Ideální podmínky pro zimní sporty hlásí před víkendem lyžařská střediska v Libereckém kraji. Na sjezdovkách v areálech leží i přes metr sněhu a podle provozovatelů by nemusela velké problémy způsobit ani obleva. Návštěvníci Bedřichova ale musí o víkendu počítat s konáním Jizerské padesátky, které se zúčastní tisíce lyžařů. Lidé, kteří za zimními sporty vyrazí do Harrachova, by naopak kvůli světovému poháru v letech na lyžích komplikace pocítit neměli, zjistila dnes ČTK.   "Provoz nebude omezen. Do areálu se všichni dostanou. Lyžaři můžou ráno zajet na všechna parkoviště u lanových drah. Až se naplní, parkovat se bude na odstavných plochách na okraji Harrachova, tak jako při všech světových pohárech," řekl Vlastimil Fejkl z harrachovského střediska. Na sjezdovkách v areálu podle něj nyní leží přes metr sněhu. Na své si přijdou i běžkaři, pro které bude před víkendem upravena magistrála i další běžecké tratě.   Na libereckém Ještědu leží před víkendem na sjezdovkách 50 až 110 centimetrů sněhu a o víkendu by měly být v provozu všechny vleky. "Bude samozřejmě záležet na tom, jaké budou podmínky po změně počasí, ale myslím si, že jakákoliv obleva nebude mít na provoz areálu zásadní vliv," poznamenal vedoucí střediska Jakub Čeřovský.   V lyžařském areálu v Rokytnici nad Jizerou je připraven snowpark i dětský park a středisko před víkendem hlásí vynikající sněhové podmínky. "Zasněžovali jsme ještě černou sjezdovku, protože na ní bylo málo sněhu. To už je taky dokončeno a sjezdovka je otevřená," řekla mluvčí Spartaku Rokytnice Renata Žalská. Sněhu středisko před druhým lednovým víkendem na svazích hlásí 60 až 140 centimetrů.   Dobré podmínky jsou i ve střediscích Ski Bižu v Jizerských horách. "Návštěvnost je dobrá, na to, že je leden. Pokud přijde obleva, sníh asi trochu změkne," řekl ředitel Ski Bižu Pavel Bažant.   Návštěvníci Bedřichova musí o víkendu počítat s Jizerskou padesátkou. Program tradičního závodu začíná už v pátek a vyvrcholí v neděli. "Celá magistrála je i po dobu závodu pro veřejnost otevřená, ale nikomu to nedoporučujeme, protože se tam prožene 4000 lyžařů," vysvětlila Milena Jelínková, ředitelka Jizerské o.p.s., která magistrálu spravuje. Diváci ani lyžaři by podle ní především neměli vstupovat do tratí připravených pro účastníky závodu. "Lidé se většinou chodí na závod podívat, ale není to na to, aby si člověk šel užít Jizerské hory a lyžování," doplnila Jelínková.   jem snm  