 Horská střediska v Beskydech slibují na víkend dobré podmínky  --------------------    Ke zpravodajství: AUDIO   --------------------    Ostrava 13. ledna (ČTK) - Nového sněhu sice přes týden moc nenapadlo, avšak výše položená horská střediska v Beskydech slibují na víkend lyžařům dobré podmínky. ČTK to zjistila od provozovatelů lyžařských areálů.   Velká návštěvnost se očekává v jednom z nejznámějších středisek na Pustevnách, a to i proto, že tam o víkendu budou své umění předvádět tvůrci ledových soch. Vedoucí areálu Skialpin Pustevny Karel Šrubař ČTK řekl, že v provozu budou všechny vleky i lanovka. "Napadly asi tři centimetry čerstvého mokrého sněhu a všechno bude v provozu," uvedl Šrubař. Běžkaři mohou vyrazit do horních partií běžkařských tras, i když nenapadlo tolik sněhu, aby se jejich kvalita zlepšila, a podle Šrubaře nebudou stopy upravené.   Solidní počet návštěvníků čeká o víkendu také vedoucí areálu Ski Bílá Jaroslav Vrzgula. "Očekáváme, že o víkendu bude lepší počasí bez deště. Na sjezdovkách máme 30 centimetrů převážně technického sněhu," řekl ČTK Vrzgula. Na Bílé jsou v provozu všechny sjezdovky. "O víkendu bude lyžování výborné," dodal Vrzgula.   Ve středisku Javorový vrch mohou lyžaři vyrazit na malou sjezdovku. "Pokud to jenom trošku půjde, budeme jezdit. Ale čekáme další vlnu oblevy," řekl provozovatel Viktor Pavlík. Právě kvůli oblevě bylo o minulém víkendu lyžařské středisko zavřené. "Čekali jsme, že se počasí umoudří, tak jsme do toho nechtěli lyžaře pouštět. Ale bohužel se neumoudřilo," uvedl Pavlík.   vpl sap  