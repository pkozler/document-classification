 Ženě ze Zlína hrozí za kuplířství a obchodování s lidmi až 12 let  --------------------    Ke zpravodajství: AUDIO   --------------------    Zlín 31. ledna (ČTK) - Zlínští kriminalisté obvinili devětatřicetiletou ženu ze Zlína z kuplířství, obchodování s lidmi a ohrožování výchovy dítěte. Podle policie byl v jejím podniku pod zástěrkou relaxačních a rekondičních masáží provozován sex za úplatu, když tam pracovaly i nejméně čtyři nezletilé dívky. Dosud netrestaná žena je stíhána vazebně. V případě uznání viny jí hrozí pět až 12 let vězení, řekli dnes novinářům zlínští kriminalisté.   Masážní salon fungoval v domě ve Zlíně od roku 2005. Žena do něj najímala studentky i další ženy bez práce s tím, že budou klientům poskytovat standardní masáže. Takto zněly i inzeráty nabízené práce, až později podnikatelka zájemkyně seznámila se skutečnou činností, která zahrnovala i sexuální služby. "Podnik nabízel erotické masáže, které byly zpravidla zakončeny třením penisu a vyvrcholením muže," uvedl vrchní komisař Pavel Benedikt Stránský.   Podle policie v salonu pracovaly dívky od 16 do zhruba 30 let. Detektivové odhadují, že za dobu existence podniku se v něm mohly vystřídat desítky dívek a řádově stovky klientů. Některé z dívek měly masérský kurz, další byly vedeny jako asistentky. Se všemi měla majitelka sepsané smlouvy. Kromě studentek v podniku pracovaly ženy z nižších sociálních vrstev a i ty, které měly tuto činnost jako přivýdělek ke svému zaměstnání.   "Z útraty zákazníka měly slíbeno 40 procent. Ty, které chodily do podniku denně, si mohly vydělat až 30.000 korun. Ve smlouvě musely majitelce pod hrozbou vyplacení sankce 200.000 korun podepsat, že nesmí hovořit o ničem, co se v podniku stane," přiblížil Stránský s tím, že zákazníci si na službu včetně alternativních sexuálních praktik záhy zvykli. "Na běžnou masáž přišli lidé jen výjimečně," dodal komisař.   Podle Jindřicha Kučery, vedoucího odboru obecné kriminality zlínského krajského ředitelství policie, majitelka získávala z provozu masážního salonu měsíčně zhruba 150.000 korun. "Nechávala si polovinu z tržby," poznamenal Kučera. Doplnil, že za dobu existence zlínského krajského ředitelství policie jde o první podobný případ.   jav snm  