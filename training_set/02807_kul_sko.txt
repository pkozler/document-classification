 Autorský projekt Hamlet v Disku smíchal řadu textů  --------------------    Ke zpravodajství: FOTO ve Fotobance   --------------------    Praha 28. ledna (ČTK) - S podtitulem "normalizace na prknech, která znamenají svět" měl dnes v pražském Divadle Disk premiéru autorský projekt Hamlet. Je absolventskou inscenací 4. ročníku Katedry alternativního a loutkového divadla DAMU a nastudoval ho režisér Michal Hába, který s dramaturgem Šimonem Spišákem připravil scénář.   Představení vzniklo na základě textů Václava Havla (Audience, Dopis Gustávu Husákovi a Moc bezmocných), Williama Shakespeara (Hamlet v překladu Martina Hilského) a "kolektivního díla" někdejšího ÚV KSČ Poučení z krizového vývoje ve straně a společnosti po XIII. sjezdu KSČ. Nejbližší reprízy se uskuteční 1., 9., 14. a 16. února   "Hamlet je po Ubu Antikristovi a Ptačím sněmu třetím absolventským projektem tohoto ročníku. Začal vznikat jako autorský projekt na téma normalizace - očima těch, kteří se do ní narodili, ale vyrůstali až po sametové revoluci. Z normalizace vyšla další dvě témata: češství (respektive českoslovenství, neboť v tvůrčím týmu je velká slovenská účast) a divadlo jako takové," uvedla produkční Divadla Disk Šárka Křapová.   Podle režiséra Michala Háby znamená pustit se do výpovědi o normalizaci mimo jiné zařadit se do řady příspěvků ke smyslu českých dějin anebo se tázat, kdo jsme. "Normalizace je specificky český či československý fenomén," uvedl Hába a připomněl, že Jan Tesař se v knize Mnichovský komplex zmiňuje o tom, že česká společnost přikládá divadlu exkluzivní význam.   "Snad proto, že novodobý český národ se zrodil na prknech biedermeierovského divadla," podotkl. Glorifikovanou skutečností podle něj je, že sametovou revoluci začali studenti a divadelníci. "Když se jedná o vyrovnání s minulostí, kdo jiný než studenti a divadelníci dohromady by se o ně měl pokusit," dodal.   V konečném výsledku se na jevišti podle něj objeví desítka studentů divadla, kteří se snaží o výpověď o minulosti, nicméně se jim to zadrhává. Snaha vypovídat a hrát s nadhledem se jim bortí tak dlouho, až se rezignovaně rozhodnou hrát "to opravdové a velké divadlo". A když už, tak "hru her" - Shakespearova Hamleta.   "Zvolené téma se jim ale ne a ne dostat z hlavy. A tak to je trochu jiný Hamlet, než ho znáte," dodal režisér. Inscenaci věnoval Václavu Havlovi.   bor mkv  