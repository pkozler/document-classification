 Loňská zimní údržba patřila na jihu Čech k nejnákladnějším  České Budějovice 4. ledna (ČTK) - Zimní údržba jihočeských silnic za celý minulý rok vyšla podle odhadů na zhruba 250 až 255 milionů korun. Řadí se tak k nejnákladnějším zimám v regionu, řekl ČTK ředitel krajské Správy a údržby silnic Miloslav Ouředník. Jen v prosinci stála údržba silnic prvních, druhých a třetích tříd kolem 40 milionů korun.   Jihočeští silničáři upravují přes 6100 kilometrů komunikací. Kromě krajských silnic udržují i 15 kilometrů dálnice a přes 660 kilometrů silnic první třídy.   Poslední měsíc minulého roku se údržba prodražila kvůli tomu, že mrzlo a k tomu pršelo. Silničáři pak museli víc solit. Tuna inertního posypu stojí 250 až 300 korun, sůl ale 2000 korun, uvedl Ouředník. Náklady tak podle něj byly několikanásobně vyšší než v minulých letech.   Za celý minulý rok cestáři na údržbu silnic druhé a třetí třídy spotřebovali 50.000 tun inertního posypového matriálu a 16.500 tun soli. Na silnice prvních tříd vysypali asi 10.000 tun soli a kolem 3000 tun inertního materiálu.   V prosinci se po první oblevě na silnicích objevily hluboké výtluky. Horší situace je podle Ouředníka na silnicích první třídy. K nejhorším zřejmě patří hlavní tah z Českých Budějovic na Strakonice, kde jsou úseky plné děr. Silničáři výtluky podle Ouředníka průběžně opravují, záplaty jsou ale provizorní. V zimě ale mohou používat jen studenou balenou směs, která má krátkou životnost.   Údržbu v kraji zajišťuje téměř 200 sypačů, 18 sněhových fréz či metačů a 67 nakladačů. Správa má také osm silničních hlásičů náledí a čtyři meteorologická měřicí zařízení.   kpe vju  