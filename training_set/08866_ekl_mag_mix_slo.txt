 Zoo Zlín získala nejvíce cen za úspěšné odchovy zvířat  --------------------    Ke zpravodajství: ilustrační FOTO ve Fotobance  ID foto:  P201004020269301 ,  P200904250366801    --------------------    Štramberk (Novojičínsko) 24. května (ČTK) - Zoo Zlín se stala nejúspěšnější zoologickou zahradou při dnešním vyhlašování cen Bílý slon, které posedmnácté udělilo občanské sdružení Česká ZOO. ČTK o tom informovali představitelé sdružení, jež každoročně odměňuje české a slovenské zoologické zahrady za nejlepší odchovy zvířat, ale také za nejlepší stavby.   Zlínská zoo získala druhá místa v kategoriích savců a ptáků a první cenu v kategorii ostatní za odchov mláďat želvy chilské. Tyto želvy se v zoologických zahradách příliš často nechovají, zlínská zoo je má od roku 2007. Mluvčí zahrady Romana Bujáčková už dříve řekla, že úspěšný odchov mláděte se zoo podařil jako jediné v evropské zahradě, jinak tuto želvu odchovali zatím pouze soukromí chovatelé.   Druhá místa získala zlínská zoo za odchovy zpěvného ptáka vlhovce červenohřbetého a hlodavce kuandu obecného. Toho se jí podařilo odchovat poprvé v ČR. Kuandové patří mezi urzony, vzhledem připomínají dikobrazy. V Evropě je kromě zlínské zoo chová jen devět dalších zahrad, v roce 2009 bylo na celém světě chováno v lidské péči pouze 124 těchto zvířat.   Prvenství v kategorii savců získala plzeňská zoo za odchov cibetkovité šelmy ovíječe skvrnitého filipínského, přičemž zlínského kuandu předstihla o jediný bod. "Je to u nás hodně nezvyklé zvíře. V České republice se jednalo o prvoodchov a byl to hodně vzácný odchov i na evropské poměry," řekl Jaroslav Svoboda ze sdružení Česká ZOO. Plzeňská zoo se umístila ještě na třetím místě v kategorii ostatních s želvou terekou jednovousou.   Zoologická zahrada Praha získala Bílého slona v kategorii ptáků za odchov papouška amazoňana šedohlavého a druhé místo v kategorii ostatní za želvu Berlandierovu. Třetí v kategorii savců skončila brněnská zoo s mláďaty bobra kanadského a v kategorii ptáci liberecká zoo s orlosupem bradatým.   "Zoo Zlín je momentálně hodně úspěšná. Má hodně zajímavých druhů hlavně v oblasti ptáků a plazů. To ale i Zoo Plzeň, o které to lidé moc nevědí, ale z hlediska složení zvířat je zajímavější a má i lepší odchovy než jiné, známější zoo," řekl Svoboda.   Cenu za nejlepší stavbu si odnesla Zoo Jihlava za novou expozici malajských medvědů Malay medan. Velký skalní výběh s proudící vodou a průrvami vytvořil architekt Jaroslav Huňáček a jihlavský magistrát za ni zaplatil 20 milionů korun. Název Malay medan, což v překladu znamená Malajská krajina, získala v anketě. V nové kategorii přestavba roku byla oceněna dětská zoo v brněnské zoo.   Sekretář sdružení Česká ZOO Dušan Bílek uvedl, že do tohoto ročníku soutěže se přihlásilo devět zahrad s celkem 37 odchovy, dvěma přestavbami a dvěma novými stavbami. "Do kategorie savci bylo přihlášeno 16 odchovů, do kategorie ptáci 14 a do kategorie ostatní sedm odchovů," upřesnil Bílek.   Svoboda řekl, že odchovy i stavby hodnotí podle určeného klíče komise, v níž jsou nezávislí odborníci, bývalí pracovníci zoologických zahrad, a členové sdružení, kteří jsou také většinou bývalými pracovníky zoo. "Těch kritérii v kategoriích zvířat je asi 15. Rozhodování bývá složité, protože se srovnávají často hodně rozdílná zvířata. Hodnotí se, jak výjimečný to byl odchov v České republice, v Evropě a na světě nebo o jak vzácné zvíře jde," řekl Svoboda.   vpl snm  