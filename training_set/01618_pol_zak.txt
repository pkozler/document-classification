 Přes 40 mrtvých a sto zraněných při atentátu v Iráku  Aktualizovali jsme bilanci mrtvých a zraněných.   --------------------    Bagdád 18. ledna (ČTK) - Nejméně 42 lidí zabil a přes stovku dalších zranil sebevražedný atentátník, který dnes zaútočil u náborového střediska policie v iráckém městě Tikrít. Nejnovější bilanci obětí oznámila agentura Reuters s odvoláním na informaci vysokého provinčního činitele, podle něhož za útokem stojí zřejmě organizace Al-Káida.   "Kdo jiný by to byl než Al-Káida, která nás nepřestává masakrovat. Jsou to teroristé,"" řekl Ahmad Abdal Džabbár, náměstek guvernéra provinci Saláhaddín. Tikrít je správním střediskem této provincie.   Útočník se vmísil do davu uchazečů o přijetí k bezpečnostním složkám v Tikrítu, rodišti bývalého diktátora Saddáma Husajna. Na sobě měl vestu s výbušninami, které odpálil v parku před náborovým a výcvikovým střediskem. První zprávy místních úřadů a zdravotnických zdrojů hovořily o 14 mrtvých.   Irácká armáda a policie by měly převzít plnou odpovědnost za bezpečnost v Iráku koncem letošního roku, kdy mají ze země odejít zbývající američtí vojáci. USA ukončily bojové operace v Iráku loni v září, ponechaly zde ale ještě zhruba 50.000 vojáků, kteří se věnují výcviku iráckých bezpečnostních sil.   Náborová střediska armády a policie jsou oblíbeným terčem útoku iráckých povstalců. Příliv zájemců o práci u bezpečnostních složek je v zemi trvale vysoký zvláště proto, že míra nezaměstnanosti v Iráku se pohybuje kolem 30 procent.   tw ank  