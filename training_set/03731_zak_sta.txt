 V Kynšperku se zřítila stará skladová hala, nikdo nebyl zraněn  Upravili jsme titulek a doplnili nové informace hasičů v 1. a 2. odstavci.   --------------------    Kynšperk (Sokolovsko) 9. ledna (ČTK) - V Kynšperku se dnes odpoledne zřítila stará budova, která kdysi sloužila jako sklad stavebnin. Objekt na periferii města v průmyslovém areálu nebyl v poslední době využívaný a nikdo v něm nebyl. Není vyloučeno to, že konstrukce nevydržela pod váhou těžkého sněhu. Část sutin spadla do ulice. Nikdo ale nebyl zraněn, oznámil ČTK mluvčí krajských hasičů Martin Kasal.   Vzhledem ke značné destrukci budovy a riziku dalšího zřícení hasiči do sutin nevstupovali. Povolání byli kynologové se psy speciálně vycvičenými na vyhledávání zavalených lidí. Prohlídka ukázala, že pod troskami nikdo nezůstal. "Okolí sutin uzavřela z bezpečnostních důvodů policie. Odstranění trosek zajistí majitel objektu," dodal Kasal.   Těžký sníh zavinil už v pátek pád střechy haly sloužící k uskladnění umělého hnojiva s ledkem amonným ve Vojtanově na Chebsku. Při nehodě nebyl nikdo zraněn, životní prostředí nebylo únikem látek z poškozeného objektu ohroženo. Koncem prosince pod váhou sněhu spadla také střecha nad expozicí v přírodní rezervaci SOOS u Františkových Lázní. Trosky poškodily modely dinosaurů.   vlm snm  