 Před olomouckým soudem stanul muž za rozsáhlý prodej drog  Olomouc 5. ledna (ČTK) - Před olomouckým krajským soudem dnes stanul osmadvacetiletý muž obžalovaný z rozsáhlého obchodování s drogami. Podle obžaloby prodával pervitin v olomouckých ulicích desítkám lidí. Policisté přitom zmapovali až stovky případů, kdy údajně drogy prodával. Muž uznává pouze část viny. Případ bude pokračovat do pátku, poté se jej však chystá soudce znovu odročit.   Podle státní zástupkyně muž prodával drogu narkomanům převážně v Olomouci či v nedalekých Dolanech od roku 2008. Poslední případ se podle žalobkyně stal loni v březnu. Drogu údajně přímo prodával nebo její prodej zprostředkoval přes jinou osobu. Inkasoval od 200 do 1000 korun. "Tento čin spáchal ve velkém rozsahu," uvedla státní zástupkyně.   Obžalovaný však dnes před soudem tvrdil, že nákup drog pouze zprostředkovával. Hájil se rovněž tím, že z obchodu neměl ani zisk, pouze dostával zdarma dávky pervitinu pro svou potřebu. "Nesouhlasím s tvrzením obžaloby, která mě líčí jako jednoho z největších dealerů v Olomouci. S takovým množstvím a četností, jak tvrdí obžaloba, nesouhlasím," uvedl dnes před soudem.   Popírá také to, že se do styku s drogami dostal v letech 2008 či 2010. V kontaktu s nimi byl údajně pouze v druhé polovině roku 2009. "Poté jsem si založil rodinu a věnoval se jí," hájil se muž. Drogy prý předával v Olomouci lidem, se kterými dříve hrával fotbal nebo automaty.   Soudce krajského soudu Eduard Ondrášek hodlá v mapování rozsáhlých obchodů s drogami, ze kterých je muž obžalován, pokračovat do pátku. ČTK řekl, že případ bude muset odložit, protože mnoha svědkům, kteří většinou patří do komunity narkomanů, se nepodařilo doručit předvolání.   ftv snm  