 Intel rozšířil plán zpětného odkupu akcií o deset miliard dolarů  Santa Clara 24. ledna (ČTK) - Americký výrobce mikroprocesorů Intel rozšířil plán svého zpětného odkupu akcií. Podnik dnes uvedl, že jeho vedení schválilo odkup dalších akcií za deset miliard dolarů. Ani ne před týdnem Intel přinesl silné čtvrtletní výsledky hospodaření.   Celkem Intel na zpětný odkup vyčlenil 14,2 miliardy dolarů. Podnik dnes také vyhlásil pravidelnou čtvrtletní dividendu 18,12 centu na akcii, což představuje zvýšení o 15 procent.   Intel, největší světový výrobce mikroprocesorů, minulý týden oznámil, že mu čistý zisk za čtvrté čtvrtletí vzrostl o 48 procent díky silným výdajům korporátních klientů. Výsledky překonaly očekávání analytiků a Intel přišel s vyššími odhady proti očekávání také v případě tržeb za první čtvrtletí letošního roku.   Podle zprávy pro regulátory z loňského října měl Intel mezi investory v oběhu 5,58 miliardy akcií. Emise podniku díky jeho prohlášení posílila v jednu chvíli o 1,6 procenta na 21,14 dolaru, napsala agentura AP.   pok jw  