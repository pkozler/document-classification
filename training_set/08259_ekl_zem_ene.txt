 Zdroje pitné vody ve Vietnamu obsahují nebezpečné množství arzenu  Hanoj 18. ledna (ČTK) - Více než čtvrtina vietnamských studní s pitnou vodou v hustě obydlené deltě Rudé řeky obsahuje nebezpečné množství arzenu. Ten může způsobovat rakovinu, neurologické komplikace a vysoký tlak. V noci na dnešek o tom informovala agentura Reuters.   Podle vědecké studie, která byla zveřejněna v odborném americkém magazínu Proceedings of the National Academy of Sciences, 44 procent zdrojů pitné vody v deltě obsahuje také zvýšené množství manganu. Ten může narušit růstový vývoj dětí.   "Asi sedm milionů lidí je značně ohroženo chronickou otravou arzenem. To je obzvláště varující, protože spodní voda je hlavním zdrojem pitné vody v celé deltě," sdělil Reuters Michael Berg, který za výzkumem stál.   Se znečištěním spodní vody arzenem se potýká řada zemí, jako jsou například Argentina, Austrálie, Čína, Maďarsko, Mexiko či Spojené státy.   zpt  