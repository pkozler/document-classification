 Výrobce telekomunikačních zařízení Ericsson prudce zvýšil zisk  Stockholm 25. ledna (ČTK) - Švédský výrobce telekomunikačních zařízení Ericsson více než zdesetinásobil čtvrtletní zisk díky růstu tržeb, snižování nákladů a lepším výsledkům společného podniku Sony Ericsson. Firma dnes oznámila, že její čistý zisk ve čtvrtém čtvrtletí stoupl na 4,3 miliardy švédských korun (11,6 miliardy Kč) ze 314 milionů švédských korun před rokem.   Ericsson je největším výrobcem sítí pro bezdrátovou komunikaci na světě. Čtvrtletní tržby společnosti stouply o osm procent na 62,8 miliardy švédských korun z 58,3 miliardy před rokem. Překonaly tak očekávání analytiků, kteří je podle průzkumu agentury Reuters odhadovali na 59,5 miliardy švédských korun.   Společný podnik pro výrobu mobilních telefonů Sony Ericsson již minulý týden oznámil, že ve čtvrtém čtvrtletí hospodařil s čistým ziskem osmi milionů eur (193 milionů Kč) po ztrátě 167 milionů eur před rokem. Ericsson tento společný podnik vytvořil v roce 2001 s japonským výrobcem spotřební elektroniky Sony.   pmh jw  