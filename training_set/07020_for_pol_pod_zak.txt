 Výběr šéfa policie pokračuje, pochybnosti mají vyjasnit právníci  --------------------    Ke zpravodajství: AUDIO;    --------------------    Praha 11. ledna (ČTK) - Výběrové řízení na policejního prezidenta bude pokračovat. Premiér Petr Nečas (ODS) chce ale vyvrátit pochyby, které by mohly zákonnost výběru zpochybnit. Novinářům to řekl po jednání s ministrem vnitra Radkem Johnem (VV). Ve středu se bude o věci jednat i na pravidelném zasedání vlády, legislativní experti úřadu vlády a ministerstva vnitra by měli posoudit všechny aspekty vypsání řízení. Před rychlostí výběru prý dá vláda přednost jeho právní nezpochybnitelnosti.   "Já jsem seznámil pana ministra vnitra se svými výhradami, obavami, námitkami, které se týkají legislativní čistoty celého procesu, obavami o zákonnost, politickou a procedurální průchodnost," uvedl premiér na společné tiskové konferenci. Shodli se prý s Johnem, že se pokusí v následujícím období jakékoliv obavy eliminovat. V následujících dnech podle něj budou jednat odborníci na legislativu, aby se vyjasnily případné problémy.   "Je třeba opravdu mít jistotu, že tam není v jediném bodě cokoliv zpochybnitelného," uvedl John s tím, že cílem je mít nezpochybnitelné výběrové řízení. Uvedl také, že výběr nástupce Oldřicha Martinů není pod časovým tlakem. Původně chtěl nového šéfa policie vybrat v polovině ledna, dnes zdůraznil, že není časový tlak například na konkrétní den.   "To není řečeno. Dohadujeme se na tom, jak přesně vyspecifikovat, aby bylo naprosto nezpochybnitelné. Nicméně o principech budeme jednat a já mám pocit, že principy se neruší," reagoval John na otázku, zda bude nyní vypsané výběrové řízení na policejního šéfa zrušeno.   Premiér poznamenal, že se s Johnem shodli pokusit se nalézt "kvalitní řešení před umělým časovým tlakem". Zopakoval také, že před tím, než nového policejního prezidenta potvrdí, musí mít jistotu, že proces výběru legislativně probíhal v souladu se služebním zákonem, že není formalitou a také že není pod vlivem politických tlaků od kohokoliv. "Já klidně přijmu i legitimní námitku, že se někdo může bát, že by to mohly být politické tlaky z mé strany, aby tam někdo byl a někdo nebyl," podotkl.   Do výběrového řízení, které Nečas kritizuje, se přihlásilo 11 lidí, šest z nich nesplňuje kritéria výběrového řízení. Zbylou pětici tvoří náměstek ministra vnitra Viktor Čech, náměstek policejního prezidenta Ivan Bílek, šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   Premiér v minulých dnech označil složení výběrové komise za "paskvil" a "kočkopsa", způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru. John to odmítá, z právního hlediska je podle něho vše v pořádku.   Poslanci ČSSD Martin Pecina a František Bublan dnes na ministerstvu vnitra převzali jmenování do komise pro výběr policejního prezidenta. ČSSD dosud účast ve výběrové komisi odmítala. Podle Peciny zbývá ještě splnit jednu podmínku, aby se sociální demokraté zúčastnili i samotného výběrového řízení. "Chceme jasné slovo buď od premiéra, nebo od ministra, že nebude nikdo vybraného kandidáta zpochybňovat," uvedl Pecina.   Jakub Dospiva Soňa Remešová mal  