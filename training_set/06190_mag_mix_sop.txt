 Čeští Vietnamci budou v pátek podruhé volit svoji miss  --------------------    Ke zpravodajství: FOTO ve Fotobance  ID foto: P200912290193201, P200912290090201, P200912280552801   --------------------    Praha 27. ledna (ČTK) - Dvanáct dívek vietnamské národnosti se bude v pátek ucházet v Praze o titul Miss Vietnam České republiky. O svých kvalitách se budou snažit přesvědčit porotu i diváky v pěti disciplínách, včetně promenády v lidovém kroji, večerních šatech a plavkách. Druhý ročník volby vietnamské královny krásy bude hostit restaurace Dong Do v areálu tržnice Sapa, řekli dnes novinářům pořadatelé ze Svazu Vietnamců v ČR.   "O stoupajícím významu volby Miss Vietnam České republiky svědčí i to, že mezi hosty by se měli objevit i ministr zahraničí Karel Schwarzenberg a bývalý prezident Václav Havel," řekla ČTK mluvčí soutěže Tran Tra My.   Dvanáctka kandidátek ve věku od 17 do 22 let vzešla z castingu uspořádaného v prosinci v Praze. Všechny jsou studentky středních odborných škol a gymnázií nebo vysokých škol z celé republiky. Své zástupkyně budou mít v soutěži mimo jiné Praha, Plzeň, Ostrava, Aš, Pelhřimov i Uherské Hradiště.   Ve finále, kterému předcházelo týdenní soustředění v hlavním městě, se představí v tradičním kroji "Ao Dai", ve večerních šatech a plavkách. Musí si také připravit vystoupení pro volnou disciplínu, která má prokázat jejich hudební a pohybový talent, a na závěr zodpoví otázky porotců v krátkém rozhovoru ve vietnamštině a češtině. Součástí programu budou i vystoupení českých a vietnamských zpěváků a hudebníků.   Slavnostní večer začne v 19:00; jméno vítězky by mělo být oznámeno kolem 22:30. Moderátorem akce bude Jakub Železný. Nejúspěšnější finalistky se podle mluvčí zúčastní mezinárodní soutěže Miss Princess of the World. Odměnou pro novou vietnamskou miss budou věcné dary v hodnotě 3000 eur (asi 72.500 Kč). Část výtěžku akce poputuje na pomoc postiženým nebezpečnými dioxiny ve Vietnamu.   První Miss Vietnam ČR se loni stala tehdy osmnáctiletá Nguyen Mai Anh, 173 centimetrů vysoká a 53 kilogramů vážící studentka z Prahy. Uspěla nejen v ČR, ale stala se i druhou nejkrásnější Vietnamkou Evropy a líbila se i porotcům světové soutěže krásy Miss Vietnam World. Vítězství jí přineslo i status "celebrity" v rámci místní vietnamské komunity, řekla dívka ČTK v nedávném rozhovoru.   V ČR oficiálně žilo podle údajů Ministerstva vnitra ČR ke konci loňského roku 60.000 Vietnamců.   Pavel Hortig kš  