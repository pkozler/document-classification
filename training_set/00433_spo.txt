 Verner chce na ME potvrdit, že je zpět, a získat medaili  --------------------    Ke zpravodajství: AUDIO   --------------------    Toronto/Praha 25. ledna (ČTK) - Krasobruslař Tomáš Verner v současné sezoně dává zapomenout na nevydařený loňský rok. Svůj návrat mezi nejlepší plánuje potvrdit i na mistrovství Evropy v Bernu, do kterého vstoupí ve čtvrtek. Finalista prestižního seriálu Grand Prix je podle získaných bodů aktuálně kontinentální jedničkou, i proto by si rád v sobotu dojel pro jednu z medailí.   "Nechci to říci na plnou pusu, ale chtěl bych potvrdit to, co jsem si přečetl po Moskvě," poukázal Verner v rozhovoru pro ČTK na triumf v závodě GP a následné titulky v médiích typu 'Verner je zpět'.   "Chci podat super výkon. Přechod do Kanady nebyl jednoduchý, spousta lidí mi ho ulehčovalo, ale kanadský trénink je diametrálně odlišný. Rád bych to proměnil v nějakou sklizeň," pousmál se čtyřiadvacetiletý krasobruslař, který má ve své sbírce zlatou medaili z ME v roce 2008.   Nadcházející evropský šampionát je pro fanoušky českého krasobruslení zajímavý i z pohledu ambicí Vernerova krajana Michala Březiny. Čtvrtý muž z olympiády ve Vancouveru sice na začátku sezony bojoval se zdravotními problémy, i on ale patří mezi vážné medailové kandidáty.   "Letos tam reálně možnost je. Jde o to, abychom oba podali vyrovnané výkony. To bude klíč celé soutěže. Nevím, jak je na tom Michal s tréninkem, ale kdyby podal výkon jako v minulé sezoně, možné to je," uvedl Verner k možnosti, že by Česko získalo v soutěži mužů dva cenné kovy. "Musíme ale brát v úvahu, že je to sport a může se stát cokoliv. Navíc je to krasobruslení a ne vždy se do výsledků promítne to, co se děje na ledě," podotkl.   Mistrovství Evropy nemá v letošním roce žádného velkého favorita, na přední umístění ale pomýšlí řada krasobruslařů. "Evropa není slabá, ale je pravda, že za Asií a Japonskem zaostáváme. Za Amerikou ne, tam je jen Patrick Chan. Nemáme vůdce jako v minulosti, kdy tady byl Pljuščenko nebo Jagudin. Boj bude otevřený," předpokládal Verner.   Rodák z Písku se v Bernu pokusí uspět oproti seriálu Grand Prix s vylepšenou volnou jízdou, do které plánuje zařadit čtverný skok. "Chtěl jsem ho skočit už ve finále Grand Prix, ale nepovedlo se," přiznal Verner, jenž poté plánuje pro mistrovství světa zařadit 'čtveráka' i do krátkého programu. "Nemůžu si dovolit ztrácet na nejlepší hned na začátku pět bodů. A to je právě rozdíl v tom jednom skoku," vysvětlil.   Verner, který se připravuje v současné sezoně v Torontu pod vedením kanadského trenéra Roberta Emersona, se bude muset vyrovnat s nezvyklou změnou programu na ME: dnem volna mezi jednotlivými jízdami. A rozhodnutí pořadatelů a Mezinárodní krasobruslařské unie se mu moc nezamlouvá. "Moc nadšený z toho nejsem a nevyhovuje mi to. Nemám rád volno mezi jízdami. Nevím, k čemu to tam je. Musím se s tím ale smířit a přizpůsobit se," řekl Verner.   Volný pátek bude bez ohledu na výsledek čtvrtečního krátkého programu náročný na psychiku. "Když zajedeš dobře, bude ti vrtat v hlavě co vylepšit. Když špatně, budeš nad tím přemýšlet a šťourat se v tom. Máme plán s trenérem, co budeme dělat. Každopádně trénovat nemá cenu, tam se už nic nedožene," podotkl.   Verner věří, že mu pomohou i cvičení, kterým se věnuje se zpěvákem, skladatelem a automobilovým závodníkem Danielem Landou. "Jsme spolu v kontaktu přes skype. Vedle cvičení je ale pro mě důležité, že se mnou komunikuje i osoba, jako je Dan Landa," dodal Verner, který je v dějišti závodu od pondělí a dnes poprvé v PostFinance aréně trénoval.   Robert Tesař nkr  