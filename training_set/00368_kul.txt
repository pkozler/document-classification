 Festival Znojmo Jazz Fest letos nabídne i pěvecký workshop  --------------------    Ke zpravodajství: FOTO ve Fotobance  ID foto: F201007280290801, F201007280290301   --------------------    Znojmo 7. ledna (ČTK) - Čtvrtý ročník přehlídky Znojmo Jazz Fest letos nabídne i pěvecký workshop pro zájemce bez předešlých zkušeností s výukou zpěvu. Povede jej súdánsko-česká interpretka Ridina Ahmedová. Jazzový festival se ve Znojmě bude konat mezi 19. a 23. lednem, patronát nad ním stejně jako v minulosti převzal slovenský jazzman Peter Lipa.   Festival se podle organizátorů ponese ve spojení s vínem místních vyhlášených vinařství. "Koncerty budou spojeny s ochutnávkou vín a u koncertů v restauracích také se speciálním jazzovým menu," uvedla produkční akce Lenka Ludvíková.   Během festivalu se představí třeba jazzová zpěvačka Jana Koubková, kapela Two Generation Trio nebo hudební těleso Kouda's Quartet. Ten zahraje předposlední večer festivalu venku pod radniční věží. "Takzvaný mrznoucí jazz, ač se to nezdá, každoročně přiláká přes dvě stovky posluchačů, kteří se zastaví a užívají si zimy a dixielandu," poznamenala Ludvíková.   Jazzovou přehlídku ve Znojmě pořádá občanské sdružení Znojemský hudební festival. Ve městě připravuje také přehlídky vážné hudby a folkloru.   lab snm  