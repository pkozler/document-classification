 ČSÚ:Ceny pohonných hmot v uplynulém týdnu zlevnily, nejvíc nafta  Praha 27. května (ČTK) - Ceny pohonných hmot v uplynulém týdnu klesly. Nejprodávanější benzin Natural 95 u čerpacích stanic v průměru zlevnil o osm haléřů na 35,15 koruny za litr. Motorová nafta zlevnila o 15 haléřů a platilo se za ni v průměru 34,33 koruny za litr. Vyplývá to z dnešních údajů Českého statistického úřadu.   V uplynulém týdnu na rozdíl od předchozího týdne zlevnil i benzin Special 91, a to o pět haléřů na průměrných 33,78 koruny za litr. Levnější byl i plyn LPG, jehož cena se snížila o dva haléře na průměrných 17,31 Kč/l.   Ceny pohonných hmot pravidelně sleduje i společnost CCS. Podle jejích pondělních údajů Benzin Natural 95 zlevnil v průměru o osm haléřů na 35,04 koruny za litr. Cena nafty se snížila o 14 haléřů na 34,17 Kč/l.   Podle analytika Petra Čermáka ze společnosti Colosseum zlevnění souvisí s poklesem cen benzinu a nafty na burze v Rotterdamu.   kri jw  