 SANEP: Většina chce co nejrychlejší přijetí důchodové reformy  --------------------    Ke zpravodajství: GRAFIKA   --------------------    Praha 21. ledna (ČTK) - Téměř dvě třetiny lidí si myslí, že je nezbytné, aby byla přijata vládní důchodová reforma co nejrychleji, tři čtvrtiny se obávají o své finanční zajištění v důchodovém věku. Vyplývá to aktuálního internetového průzkumu agentury SANEP, který má ČTK k dispozici. Čtyři pětiny dotázaných uvedly, že si nemohou dovolit měsíčně ukládat na své důchodové zabezpečení ani minimální částku 3000 korun.   Důchodová reforma je jednou z priorit vlády premiéra Petra Nečase (ODS), ministerstvo práce a sociálních věcí ji plánuje spustit asi za dva roky. Předpokládá snížení odvodů na sociální pojistné ve prospěch spoření na individuální penzijní účty licencovaných společností, spoření do fondů by mělo být povinné pro lidi, kterým bude k 1. lednu 2013 méně než 40 let.   Podle mínění 65,3 procenta dotázaných je absolutně nezbytné, aby parlament přijal důchodovou reformu co nejrychleji, 62 procent si myslí, že oddalování reformy může způsobit kolaps současného důchodového systému. Názor, že základní principy důchodového reformy by měly být součástí ústavního zákona, zastává 45,1 procenta lidí. Celkem 41,6 procenta má za to, že nynější důchodový systém by měl být reformován i přes námitky opozičních stran.     V soukromé penzijní fondy však nemá důvěru 61,8 procenta účastníků průzkumu, 80,9 procenta dotázaných uvedlo, že si nemůže dovolit přispívat měsíčně do fondů ani částkou 3000 korun. Celkem 73 procent oslovených vyjádřilo obavy o své finanční zajištění v důchodovém věku.   S tím, aby schodek důchodového systému pomáhalo krýt sjednocení daně z přidané hodnoty na 19 procent, vyjádřilo nesouhlas 62,1 procenta lidí. S návrhem přiznávajícím rodičům vychovávajícím děti nižší odvody na důchodové pojištění souhlasí 64,9 procenta, 69 procent také požaduje zachování takzvané náhradní doby, kdy se plně započítává průměrný příjem matky nebo otce v době jejich ekonomické aktivity i za dobu péče o dítě.   Finanční zvýhodnění podle počtu vychovaných dětí by v reformě rádo vidělo 14,5 procenta dotázaných. Možnost přispívat svým rodičům na důchod získala podporu 9,6 procenta lidí. Celkem 45,1 procenta nesouhlasí se zavedením snížení slevy na dani pro pracující důchodce.   Internetového průzkumu, který se konal od 30. prosince 2010 do 5. ledna 2011, se zúčastnilo 9058 obyvatel ČR ve věku 18 až 69 let.   vit mkv  