 V Německu už 13 obětí střevní nákazy, 30 případů  kritických  --------------------    Ke zpravodajství: FOTO/aktuality; AUDIO   Aktualizovali jsme počet obětí v Německu a podrobnosti k nim v 1. a 2. odstavci, rozšířili o 3. a 4. odstavec s vyjádřením hamburské ministryně a nasazením nového léku a v 6. odstavci doplnili výskyt nákazy ve Francii.   --------------------    Berlín 30. května (zpravodaj ČTK) - Německo k dnešku registruje již 13 obětí nákazy nebezpečnou střevní bakterií, dalších nejméně 30 lidí je v kritickém stavu. Lékaři proto počítají s dalšími úmrtími, i když mírným optimismem je naplňuje fakt, že nemocných s krvácivým průjmem za poslední den nepřibývá tolik jako v předchozím období. Dosud byla na německém území infekce prokázána nebo na ni mají zdravotníci podezření u více než 1200 osob.   Na seznamu obětí dnes přibyly dvě ženy ze spolkové země Severní Porýní-Vestfálsko na západě země a 87letá žena z Parchimu v Meklenbursku-Předním Pomořansku na severovýchodě Německa. Nejhorší situace je nadále v Hamburku a okolí. "Ztratíme další lidi," prohlásil dnes bez obalu šéf hamburské univerzitní kliniky Jörg Debatin. Na jejím oddělení intenzivní péče v současnosti leží s nákazou čtyři děti a 14 dospělých.   Ministryně zdravotnictví spolkové země Hamburk Cornelia Prüferová-Storcksová však uklidnila, že počet onemocnělých už nenarůstá tak rychle jako v uplynulých dnech. "Velmi doufám, že je to příznak toho, že jsme překročili vrchol infekční vlny," řekla podle agentury DPA.   Mírný optimismus tamním lékařům dodávají také výsledky nového léku Eculizumab, který proti střevní nákaze nasadili na univerzitní klinice v Hannoveru. Z 18 pacientů ve vážném stavu, u nichž byl použit, se stav zlepšil u 16 z nich. "Pomáhá to, ale není to žádný zázračný prostředek," komentoval dosavadní výsledky šéf kliniky Hermann Haller. Zda je opravdu proti bakterii zvané enterohemoragická Escherichia coli (EHEC) účinný, se podle něj ukáže až za tři nebo čtyři týdny.   V kritickém stavu nyní leží v německých nemocnicích podle agentury DPA 30 lidí, kterým přestaly úplně fungovat ledviny. I kdyby se vyléčili, hrozí jim trvalé poškození ledvin a nervové soustavy.     Nemoc se v posledních dnech objevila také v Británii, Švédsku, Dánsku, Nizozemsku a Švýcarsku. Poslední postiženou zemí je Francie, kde byly odhaleny tři případy nákazy EHEC. V žádném jiném státě kromě Německa si ale zatím žádné lidské ztráty nevyžádala.   Navzdory jejímu šíření a upozornění zdravotníků, že vrchol této epidemie možná ještě nenastal, varují němečtí experti před panikou. Podle viceprezidenta Spolkové lékařské komory Franka-Ulricha Montgomeryho je situace zvládnutelná, pokud budou lidé dodržovat hygienická pravidla a na čas se zřeknou syrových rajčat, listového salátu a salátových okurek, před jejichž konzumací odborníci už dříve varovali.   Jako možný zdroj nákazy totiž Němci odhalili salátové okurky ze Španělska. Nevylučují ale, že se může šířit i jinými druhy zeleniny. Více než stovka potenciálně nebezpečných španělských okurek se dostala do prodeje také v Česku, rizikové zásilky putovaly rovněž do Rakouska a Maďarska.   Na Slovensku se zatím onemocnění lidí na nebezpečnou střevní nákazu nevyskytlo. Úřady do dnešního dne zkontrolovaly téměř 425 tun zeleniny a ovoce ze Španělska, na pultech prodejen však kontaminované zboží nenašly. Inspektoři prověřují nejen produkty v obchodech, ale také sklady, v nichž nakupují například prodejci na tržištích. "Kontroly původu se nezaměřily pouze na okurky, ale také na salát, rajčata, papriky a jiné druhy zeleniny a ovoce," uvedlo slovenské ministerstvo zemědělství.   Ani maďarské úřady zatím nenašly důkazy o kontaminované zelenině v zemi. Podle dnešní zprávy maďarského ministerstva zemědělství zkontrolovaly všechny produkty pocházející ze Španělska.   fln ik jf mik  