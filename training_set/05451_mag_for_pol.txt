 "Kennedyho sanitka" vydražena za více než dva miliony korun  --------------------    Ke zpravodajství: FOTO ve Fotobance  ID foto: F201009010205201, P200809110140201, FO00043507   --------------------    Washington 25. ledna (ČTK) - Za 120.000 dolarů (asi 2,1 milionu korun) byla v aukci v americkém státě Arizona vydražena sanitka, která v roce 1963 vezla tělo zastřeleného amerického prezidenta Johna F. Kennedyho do nemocnice, uvedla to agentura Reuters s odvoláním na pořadatele dražby.   Organizátoři aukce podle Reuters sdělili, že autenticita tohoto vozidla Pontiac Bonneville byla nezávisle ověřena, mimo jiné porovnáním s dochovanými fotografiemi. Pravost vozu však byla i přesto den před aukcí zpochybněna ve zprávě webu Jalopnik.com, podle které prý byla původní sanitka zničena v roce 1986.   Addison Brownová, nadšená sběratelka aut, která vozidlo o víkendu vydražila, je však přesvědčena o tom, že s manželem skutečně zakoupili sanitku, která vezla Kennedyho do nemocnice, a je prý šťastná, že vlastní "kus historie".   "Absolutně (o její pravosti) nepochybuji," prohlásila podle Reuters před reportéry. Uvedla také, že nyní plánuje zařadit vozidlo do své sbírky, ale chtěla by ho také vystavit. "Mělo by to být někde, kde si ji lidé budou moci prohlédnout," řekla podle Reuters.   Sanitku dal do víkendové aukce kansaský anesteziolog John Jensen, který ji koupil za blíže nespecifikovanou cenu v roce 2009.   Organizátor aukce Steve Davis podle Reuters uvedl, že jako mnoho dalších věcí spojených s prezidentovou vraždou z 22. listopadu 1963 v texaském Dallasu, bude i tato sanitka "navždy částečně zahalena určitým mystériem".   hro kš  