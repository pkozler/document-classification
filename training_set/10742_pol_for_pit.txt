 V Tunisku znovu protestovali mladí, vládní weby terčem hackerů  Tunis 4. ledna (ČTK) - Údajně stovky protestujících studentů dnes slzným plynem rozehnala policie v Tunisku. Demonstrace převážně mladých lidí bez práce se v jinak poklidné zemi rozhořely před více než dvěma týdny. Podle agentury AP si vyžádaly nejméně tři oběti. Nepokoje také podnítily aktivitu hackerů, kteří zaútočili na tuniské vládní weby včetně stránek prezidenta.   Protesty začaly v prosinci v provincii Sídí Bú Zíd v centrální části této severoafrické země poté, co se před vládní budovou pokusil upálit mladý muž na protest proti tomu, že mu policie zabavila vozík s ovocem a zeleninou. V Tunisku, kde jsou podobné nepokoje poměrně vzácné, pak do ulic vyšly absolventi bez práce, odboráři a aktivisté. Nepokoje se rozšířily i do hlavního města Tunisu.     Podle médií se pak o sebevraždu pokusili další nezaměstnaní mladí lidé. Nejméně jeden člověk zemřel poté, co do sebe na protest "proti bídě a nezaměstnanosti" pustil elektrický proud.   Prezident v reakci na nepokoje a incidenty jmenoval nového ministra pro mládež a nového guvernéra problematické provincie. Protesty sice na krátko utichly, ale již v pondělí se ve městě Tála na západě země údajně ze solidarity s mladými shromáždili převážně středoškolští studenti, ke kterým se připojili nezaměstnaní. Podle AP někteří při střetech s policií utrpěli zranění a několik lidí bylo zadrženo.   Na vládní weby i internetové stránky prezidenta mezitím zaútočili hackeři. Šlo prý mimo jiné o odvetu za zablokování přístupu k odtajněným depeším americké diplomacie, které zveřejňuje server WikiLeaks. Útok měl však upozornit i na rozsah protestů mladých, napsal server BBC. Podle něj hackeři od pondělí napadli sedm důležitých internetových stránek včetně webu tuniského ministerstva průmyslu a tuniské burzy.   Tunisko považují jeho západní spojenci za vzor stability a prosperity pro ostatní arabské země. Tento severoafrický stát pod vládou prezidenta Zína Abidína bin Alího úzce spolupracuje se západními vládami v boji proti teroristické síti Al-Káida a usiluje o užší spolupráci s hlavním obchodním partnerem Evropskou unií.   kne hej  