 Vláda zřejmě kývne na zvýšení kompetencí zdravotních sester  Praha 16. ledna (ČTK) - Kabinet premiéra Petra Nečase pravděpodobně schválí novelu, která zvýší kompetence zdravotních sester, porodních asistentek a dalších nelékařů. Vyplývá to z návrhu usnesení vlády, který je zveřejněn na  internetu . Novelu předložil po dohodě s ministrem zdravotnictví Leošem Hegerem poslanec koalice Marek Šnajdr.   Pokud bude norma schválena, umožní sestrám vykonávat některé činnosti před získáním specializované způsobilosti, přičemž pojišťovny jim je zaplatí. Zvýší se tím jejich kompetence a také prestiž tohoto povolání. Ministerstvo zdravotnictví očekává, že lepší podmínky přivedou do oboru nové zájemkyně.   Novela současně prodlužuje registrační období sester z šesti na deset let. Sestrám, kterým by měla registrace propadnout například v květnu 2011, by díky tomu měla platit až do května 2015, aniž by musely o prodloužení žádat. Registrace je nezbytná, sestry bez ní nemohou samostatně pracovat. Nyní je registrováno 45.000 sester, většině z nich registrace vyprší v letech 2011 a 2012. Nápor žádostí už nyní registr těžko zvládá a vyřizování se zpožďuje.   Předloha počítá také se snížením ceny za registraci. Za tu by měly sestry místo dosavadních 500 korun zaplatit jen stovku. Novela také ruší dosavadních šest různých zaměření sanitáře a nechává jen všeobecného sanitáře, upřesňuje definici označení 'certifikovaný kurz' tak, aby toto označení dostaly jen kurzy nutné pro přímé poskytování zdravotní péče. Umožňuje zdravotnickým záchranářům, aby pracovali v lůžkových částech intenzivní péče a na ARO.   Vláda má k předloze podle návrhu usnesení několik připomínek. Požaduje například, aby se v průběhu druhého čtení ve sněmovně sjednotila terminologie pojmů, které se týkají vyšších odborných škol, se školským zákonem.   bns mkv  