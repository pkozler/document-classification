 Developeru Finep loni stouply tržby za prodej bytů na 1,86 mld.Kč  --------------------    Ke zpravodajství: FOTO/aktuality   Ve 3. odstavci jsme doplnili další informace z tiskové konference.   --------------------    Praha 20. ledna (ČTK) - Developerská společnost Finep utržila v roce 2010 za prodeje bytů 1,86 miliardy korun. To je asi o deset procent víc než předloni. Dalších 1,8 miliardy firmě přinesl prodej dvou kancelářských budov v Praze-Stodůlkách. Na setkání s novináři to dnes řekl generální ředitel Finepu Tomáš Pardubický. Další výsledky společnost nesdělila.     Celkem Finep loni prodal 500 bytů. Letos plánuje uvést na trh 600 bytových jednotek. "Poptávka se pravděpodobně zvedne vlivem plánovaného zvýšení sazby daně z přidané hodnoty od roku 2012, ale půjde o krátkodobý efekt," uvedl jeden z hlavních akcionářů a předseda představenstva Finepu Michal Kocián. Ceny bytů podle něj před případnou změnou DPH zůstanou na stejné úrovni, maximálně se zvýší o inflaci.     Výhodou developerů v současnosti podle Kociána je, že stavební náklady díky snížení cen stavebnin a stavebních prací klesly zhruba o 20 až 30 procent. Proto je prý možné stavět levnější byty, které v současné situaci najdou kupce. Bydlení nad 50.000 korun za metr čtvereční je totiž podle šéfa Finepu aktuálně v Praze jen těžko prodejné. Kocián se ale zároveň obává, že pokles stavební výroby a zavírání řady závodů na výrobu stavebnin může přivodit situaci, kdy například kvůli nedostatku stavebních materiálů stavební náklady opět porostou.   Finep vznikl v roce 1995. Od té doby postavil hlavně v Praze a okolí přes 5000 bytů. Podle posledních dostupných údajů jsou mezi hlavními akcionáři Finepu Kocián, Pavel Rejchrt, Tomáš Zaněk a Vladimír Schwarz. Mezi největší konkurenty Finepu patří Central Group, Ekospol a Skanska. Ti dosud své výsledky za rok 2010 nezveřejnili.   dnv vju  