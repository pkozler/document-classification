 Vítkovice stahovaly třígólový náskok Zlína, ale prohrály 2:3  --------------------    Ke zpravodajství: AUDIO   --------------------    Ostrava 2. ledna (ČTK) - Hokejisté Vítkovic prohráli ve 36. kole extraligy se Zlínem těsně 2:3. Hostující Berani přitom vedli ještě na začátku 49. minuty 3:0, ale stíhací jízdu domácích nakonec ustáli. O osudu zápasu rozhodla především první třetina, ve které byly Vítkovice zcela neškodné a dvakrát inkasovaly. Ostravané vedou i přes porážku tabulku soutěže, jejich náskok před druhým Třincem se však ztenčil na jediný bod.   Vítkovickým se vstup do třetího domácího utkání během šesti dnů vůbec nevyvedl. V první třetině zlínského brankáře Dubu ohrozili sice podle statistik osmkrát, gólem ale zaváněla snad jen akce kapitána Burgera v deváté minutě, po které pálil těsně vedle osamocený Huna.   To hosté ze Zlína byli odvážnější, důraznější i produktivnější. Na Málka vyslali jen v první třetině 16 střel a dvakrát se radovali z gólu. Nejprve ve 14. minutě využil Leškovy žabičky v situaci dvou proti jednomu Köhler a dvě minuty a vteřinu před první sirénou zaskočil nečekanou bekhendovou střelou Málka Tomáš Sýkora.   Tříbrankové vedení měl na hokejce ve 26. minutě Rachůnek, který mohl střílet do úplně prázdné branky, puk si ale zpracovával tak dlouho, až o možnost střílet přišel. Hned z protiútoku se do první opravdu gólové šance Vítkovic dostal navrátilec do sestavy Káňa, ale Duba jeho střelu lapačkou zastavil. Ve 28. minutě ujeli v oslabení Rachůnek a Balán, jenže Rachůnkova střela vedle byla nadlouho vše, co hosté předvedli. Museli se totiž především bránit narůstající převaze Vítkovic.   S přibývajícím časem a zvyšujícím se počtem vítkovických přesilovek se domácí dostávali do stále většího tlaku. Ovšem bez efektu. A to díky vynikajícímu Dubovi, jenž nepustil do branky teč Klimka a nedal šanci ani Burgerovi, který chtěl puk ve 35. minutě procpat do sítě mezi jeho betony. Tlak domácího týmu umocnila těsně před koncem druhé části 78 vteřin dlouhá přesilovka pěti proti třem. Kromě tyčky po Ujčíkově střele ale Vítkovice nic kloudného nevymyslely.   Jak skončila prostřední část hry, tak začala i ta třetí - tlakem Vítkovic. Už po 20 vteřinách střílel Huna, ovšem jen do lapačky ležícího Duby. Útočící domácí občas zapomínali na obranu, za což je ve 45. minutě ztrestal Rachůnek. Tomu vůbec nestačil vracející se Malík a Rachůnek po Důrasově nahrávce zvyšoval na 3:0 do prázdné branky.   Vítkovicím se Dubu podařilo překonat až když jim k tomu zlínský gólman sám pomohl. V oslabení vyjel za branku, kde ale přihrál Ujčíkovi, ten jeho nabídku prodloužil před branku volnému Hunovi, pro kterého už střela do prázdné branky nebyla problémem. Snížení znovu vyburcovalo domácí k tlaku a přišly i další šance. V 57. minutě z jedné z nich dokonce Juraj Sýkora snížil na rozdíl jediné branky, ovšem vítkovické probuzení přišlo pozdě. Navíc ho zastavilo vyloučení Klimka za hrubost.   tom vov    Hlasy trenérů po utkání:   Mojmír Trličík (Vítkovice): "O výsledku rozhodla první třetina, ve které měl soupeř daleko lepší pohyb. Zlín si vynutil přesilovky, skóroval ukázkově z protiútoku, kdy jsme mu odevzdali puk. Druhý gól potvrdil pravidlo, že branka může padnout z každé střely. I nenápadné bekhendové. Od druhé třetiny jsme změnili sestavu a podařilo se nám vynutit si fauly. Měli jsme i šance, ale Burger i Káňa neuspěli. Hostům pomohl velmi dobrý brankář. I když jsme ve třetí třetině inkasovali, tenhle tým utkání jen tak nezabalí. Už se nám jednou podařilo takový zápas otočit a sahali jsme po tom i dnes. Bod bychom si zasloužili."   Zdeněk Venera (Zlín): "Podařilo se nám utkání velice dobře začít a v první třetině jsme hráli hodně aktivně. Vedení 2:0 po 20 minutách bylo zasloužené. Ve druhé části domácí přidali, ale my jsme jim k tomu pomohli svými fauly. Měli jsme několik vyloučených po sobě a domácí získali převahu. Za stavu 3:0 jsme si mysleli, že už je rozhodnuto, ale smolný gól Vítkovice trochu povzbudil a utkání bylo dramatické až do konce."   tom vov  