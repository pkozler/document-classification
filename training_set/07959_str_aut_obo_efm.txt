 Prodej automobilky GM v USA v dubnu stoupl o více než čtvrtinu  Washington 3. května (ČTK) - Největší americká automobilka General Motors v dubnu zvýšila prodej na domácím trhu meziročně o 27 procent na 232.538 vozů. Oznámila to dnes firma. Analytici podle agentury AP předpokládají, že celkový prodej automobilů ve Spojených státech vykáže za duben meziroční nárůst téměř o pětinu.   GM je první velkou automobilkou, která dnes údaje o dubnovém prodeji v USA zveřejnila. Údaje postupně přinesou i další výrobci. Výzkumná společnost J.D. Power předpokládá, že v celém letošním roce prodej aut v USA stoupne o 12 procent na 13 milionů vozů.   V loňském roce se prodej zvýšil o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. Předloni se propadl na 10,4 milionu vozů, tedy na nejnižší úroveň za 27 let. GM předloni stejně jako domácí konkurent Chrysler prošla bankrotovým režimem.   Společnost UBS dnes předpověděla, že GM letos zvýší svůj tržní podíl i zisk, protože má potenciál k tomu, aby těžila z problémů s dodávkami automobilových součástek po březnovém zemětřesení v Japonsku. UBS rovněž doporučila nákup akcií GM.   pmh vju  