 ČD otestují nové služby v komerčních spojích EuroCity a InterCity  --------------------    Ke zpravodajství: VIDEO  Video:  http://multimedia.ctk.cz/cs/video/document/4309610/cd-budou-zvysovat-servis-ve-vlacich-zatim-zkusebne    Doplnili jsme další informace ve 4. a 5. odstavci   --------------------    Praha 27. ledna (ČTK) - České dráhy chtějí zvyšovat kvalitu cestování ve vlacích EuroCity a InterCity. V rámci zkušebního projektu, který zahrnuje osm spojů mezi Prahou a Moravou, cestující budou vozit výlučně nové nebo modernizované vozy, v průběhu cesty se o ně postarají stevardi podobně jako v pendolinech. Na setkání s novináři to dnes řekl generální ředitel ČD Petr Žaluda. Pilotní projekt je zatím plánován do 4. června.   "Nové služby, jejich rozsah i reakce zákazníků chceme prověřit v osmi vybraných spojích, u nichž dokážeme už nyní garantovat nasazení kvalitních vozů. Postupně je ale rozšíříme i na další vlaky tak, jak budeme přebírat modernizované vozy od výrobců," uvedl Žaluda.   Pilotní projekt se má týkat spojů mezi Prahou, Břeclaví a Bohumínem. Zvyšování komfortu cestování zatím čeká především cestující v první třídě. Vedle posílení vlakových posádek o nové profesionální stevardky, které pomohou při nástupu do vlaku, se zavazadly či usazením na místo, připraví ČD také například horké nebo studené nápoje zdarma či denní tisk. Stevardky budou cestující obsluhovat postupně v první a poté ve druhé vozové třídě.   Na vlaky EuroCity a InterCity dráhy od letošního roku nedostávají od státu dotace. "Abychom obstáli v konkurenci silniční dopravy a přicházejících železničních dopravců, musíme cestujícím nabídnout výrazně vyšší standard služeb i samotných vozů,“ řekl Žaluda.   Souboj s konkurencí mohou dráhy očekávat zejména na trati Praha-Ostrava. V polovině letošního roku na ní plánuje spustit dálkové vlaky, které mají pokračovat až na Slovensko, společnost RegioJet ze skupiny Student Agency.   Součástí chystaného projektu ČD bude i sčítání a průzkum mezi cestujícími. České dráhy pomocí těchto anket hodlají zjistit spokojenost a přání zákazníků, rovněž od nich očekávají přání a návrhy k dalšímu zlepšování služeb v dopravě.   V oblasti zkvalitňování služeb České dráhy rovněž zvolily cestu modernizace vozů. V letošním roce plánují za obnovu vozového parku utratit minimálně 7,1 miliardy korun, což je o 1,5 miliardy víc než v roce 2010.   cfr vju mha  