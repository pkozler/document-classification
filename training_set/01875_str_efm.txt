 Škodu JS má ovládnout ruský Rosatom,zdroje firmy to popřely  Plzeň 10. ledna (ČTK) - Ruská státní korporace Rosatom chce podle serveru Týden.cz ovládnout plzeňskou strojírenskou firmu Škoda JS. Zdroje blízké této společnosti informace popřely. Výrobce jaderných zařízení stále patří do ruské strojírensko-metalurgické skupiny OMZ, kterou kontroluje Gazprombank. Zájem Rosatomu, jehož prostřednictvím chce ruský stát kontrolovat veškeré aktivity v oblasti jaderné energetiky, je ale reálný, zjistila ČTK. Dozorčí rada Škody JS se sejde v Plzni koncem ledna.   Podle serveru kontroluje ruskou strojírenskou skupinu OMZ Gazprombank prostřednictvím společnosti Forpost Management. Její vlastníci jsou ale podle informací ČTK skrytí.   Rosatom může mít podle serveru snahu získat kontrolu nad Škodou JS kvůli výstavbě dvou bloků v jaderné elektrárně Temelín. O dostavbu usiluje Škoda JS v konsorciu s ruskými firmami Atomstrojexport a Gidropres.   Plzeňská Škoda JS je lídrem mezinárodního konsorcia, které se uchází o výstavbu 3.a 4. bloku Temelína. V roce 2009 měla čistý zisk 194 milionů korun, meziročně o 49 procent vyšší. Tržby podniku s více než 1000 zaměstnanci se meziročně zvýšily o 27 procent na 3,92 miliardy korun, 38 procent produkce šlo na export. Loni plánovala firma utržit 4,7 miliardy Kč, což se jí podle informací ČTK podařilo.   Největší zakázkou, uzavřenou předloni se Slovenskými elektrárnami, je dostavba 3. a 4. bloku jaderné elektrárny Mochovce v hodnotě přes deset miliard korun. Ve stejném roce podnik zahájil druhou etapu obnovy řídících a kontrolních systémů v Dukovanech za více než 11 miliard korun, což je v současnosti největší projekt v české jaderné energetice. Škoda JS vymění analogové řídící systémy ve čtyřech blocích za digitální, což zdvojnásobí životnost elektrárny. Kontrakt bude dokončen v roce 2015.   Václav Prokš jpt  