 Věci veřejné kupují vydavatelství Pražan; vydává jejich tiskoviny  Praha 22. května (ČTK) - Věci veřejné (VV) kupují vydavatelství Pražan, které vydává jejich stranické tiskoviny, za 250.000 korun. Vyplývá to ze smluv, které předložil serveru Aktuálně.cz současný většinový vlastník vydavatelství, vlivný straník Pavel Dobeš. Koaliční partneři z TOP 09 přitom VV již delší dobu podezírají, že přes toto vydavatelství skrytě financují provoz strany.   Dobeš sám dostane za svůj osmdesátiprocentní podíl 210.000 korun, 40.000 korun zaplatí VV samy sobě. Podle serveru totiž "vykupují" podíl společnosti Res Publica Publishing, tedy firmy, kterou strana již většinově vlastní.   "Je to rozhodnutí na základě obchodně právního vztahu dvou subjektů. Pokud budu mít zájem to za tuto cenu prodat, tak to za tu cenu musí koupit," vysvětloval cenu Aktuálně.cz Dobeš. "Je to vlastně kolem základního jmění s ohledem na obrat," dodal.   V roce 2009 vykázalo vydavatelství Pražan zisk půl milionu korun. Jeho příjmy byly 43,1 milionu korun, náklady pak 42,6 milionu korun.   mal mol  