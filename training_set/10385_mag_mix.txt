 Nová Miss America by radši byla političkou než herečkou  --------------------    Ke zpravodajství: FOTO/aktuality   --------------------    New York 21. ledna (zpravodaj ČTK) - Nová Miss America, teprve sedmnáctiletá studentka z Nebrasky Teresa Scanlanová, by raději byla političkou než herečkou. Svěřila se s tím na setkání se zahraničními novináři v New Yorku. Nejmladší vítězka v historii této soutěže by chtěla být prezidentkou anebo třeba soudkyní Nejvyššího soudu. Nezáleží jí prý přitom na penězích, ale na tom, aby dělala to, co má opravdu ráda.   "Hraní mě baví, ráda zpívám, ráda tancuji a také hraji na piano a kytaru, vystupovat před lidmi vždycky byla moje vášeň. Ale také to vždy byl jenom koníček," uvedla miss, jejíž tvář během asi půlhodinového setkání s novináři ani na chvíli neopustil široký profesionální úsměv. Dodala, že ji tato dráha nezajímá, i když by na ní případně mohla vydělat velké peníze. Stačí jí prý, když bude mít tolik, aby přežila.   Ze stejného důvodu se mladičká miss nechce ani v právu, které ji láká stejně jako politika, zaměřovat na nejlukrativnější obory. Místo toho by chtěla jako advokát vystupovat před soudem a později se sama stát soudkyní anebo se angažovat v politice.   O politiku se Scanlanová začala zajímat díky otci, který s ní a jejími šesti sourozenci probírá různé aktuální problémy. "Začala jsem se vážně zajímat o to, co se děje a jak mne to ovlivňuje. Uvědomila jsem si, že potřebujeme lidi, kteří jsou ochotní vést tuto zemi a náš svět," uvedla.   Zatím ale nemůže k volbám. Jako volič se zaregistruje, až jí bude na začátku února 18 let. Hodlá se přitom zařadit mezi nezávislé voliče. "Celý ten systém dvou stran začíná být směšný a je čas zabývat se problémy, a ne stranami," řekla již po vítězství v soutěži.   Američané se podle miss v současnosti na politiky obecně nedívají příliš příznivě. I to je pro ni důvod, aby se mladí lidé zajímali o veřejné věci. Moc by podle Scanlanové měli vykonávat "čestní lidé, ochotní brát se za to, co je správné", aby jim Američané zase začali věřit.   Sama za své vzory považuje bývalého amerického prezidenta Abrahama Lincolna a Matku Terezu, zejména kvůli jejich přetrvávající reputaci. Naopak možná budoucí kandidátka na prezidentku Spojených států Sarah Palinová, někdejší aljašská miss, mezi její vzory nepatří.   Soutěž Miss America podle Scanlanové k politice nemá zase tak daleko, jak by se mohlo na první pohled zdát. Média prý u soutěžících podobně jako u politiků zajímá, jaké mají názory a co prosazují. Pořadatelé klání krásy proto podle Scanlanové hledají silné osobnosti s intelektuálními zájmy. Zatímco u konkurenční Miss USA se prý vítězka věnuje hlavně modellingu, vítězka Miss America je spíše mluvčí nějaké obecně prospěšné kampaně.   "Mou (kampaní) jsou poruchy stravování a jejich prevence. Hodlám se tomu věnovat celý rok, co budu Miss America," uvedla Scanlanová. Poté poněkud kritizovala podobný program první dámy USA Michelle Obamové, který je zaměřen proti dětské obezitě. "Myslím, že příliš velké zaměření na obezitu děti ještě více stresuje, a může tak vést k dalším poruchám stravování," uvedla sedmnáctiletá miss.   Scanlanová po účasti v soutěži Miss America toužila dlouho. Vedl ji přitom příklad starší sestry, která se také účastnila soutěží krásy. Do klání se tak přihlásila, jakmile dosáhla věku 17 let, odkdy je účast v soutěži možná. A hned napoprvé vyhrála. Kromě korunky nejkrásnější ženy Spojených států získala také stipendium 50.000 dolarů (přes 910.000 korun).   Zdeněk Fučík kš  