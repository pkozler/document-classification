 Havlíčkobrodský Ross dokončí do léta opravy nemocnice v Gruzii  Havlíčkův Brod 17. května (ČTK) - Firma Ross Holding do léta dokončí rekonstrukci nemocnice v gruzínské metropoli Tbilisi. Na zakázce za víc než 400 milionů korun pracuje havlíčkobrodská společnost od roku 2009. Opravená budova nemocnice přivítá první pacienty počátkem července, sdělila dnes ČTK mluvčí firmy Zdena Stryková.   Nemocnice pochází z přelomu 50. a 60. let minulého století. Kompletně opravena byla hlavní část budovy. "V současné době probíhá vybavování přístroji, jejich zprovoznění a zaškolování obsluhy," popsala Stryková. Další část nemocnice ještě na investice čeká, zatím je v běžném provozu.   Ross Holding rekonstrukci hlavní části nemocnice řídil. Zajišťoval i odborné stavební práce, dodávky vybraných materiálů a montáže elektroinstalace a zdravotnické techniky. "Jenom materiál dovezený z České republiky čítal 49 plně naložených kamionů," uvedla Stryková. Po dokončení obnovy bude podle ní nemocnice patřit mezi nejmodernější v zemi.   Investorem rekonstrukce je gruzínská společnost New hospitals. Ross pro ni teď spolu s bankou HSBC připravuje zpětné financování celé akce, doplnila Stryková.   Ross Holding zaměstnává přes 400 lidí. Roční obrat společnosti převyšuje 1,2 miliardy korun. Mezi její hlavní činnosti patří generální a technologické dodávky staveb i zajišťování automatizovaných systémů řízení procesů. Ross má pobočku na Slovensku a působí v dalších státech, například v Rusku, Rumunsku a Irsku. Obnova gruzínské nemocnice patří mezi největší zahraniční zakázky tohoto podniku.   vst hj  