 Hejtmanům vadí úhrady krajským nemocnicím, prý jsou nízké  --------------------    Ke zpravodajství: FOTO/aktuality   --------------------    Brno 14. ledna (ČTK) - Hejtmani dnes po jednání s ministrem zdravotnictví Leošem Hegrem (TOP 09) v Brně kritizovali údajně nízké úhrady krajským nemocnicím. Zatímco ty za operaci středního typu, kam patří i slepé střevo, dostanou od pojišťoven 20.000 korun, u fakultních nemocnic je to 32.000 až 34.000 korun, řekl dnes novinářům středočeský hejtman David Rath (ČSSD). Suma kryje celý pobyt pacienta v nemocnici. Systém úhrad označil za nedokonalý i ministr.   Heger Rathova čísla nepotvrdil, řekl jen, že úhradové mechamismy jsou extrémně složité a jen málo expertů v ČR jim rozumí. "Jednoduchá řešení jsou někdy jednoduchá a účinná jenom zdánlivě," uvedl. Úhradový systém, který Rath navrhl, podle ministra v českém zdravotnictví existoval v letech 1992 až 1997 a "vedl k tomu, že zdravotnický systém téměř zbankrotoval".   Současný systém úhrad má i ministr za nevyhovující a zdeformovaný. Dodal, že sazebník se dosud nepodařilo upravit tak, aby mezi jednotlivými obory byly proporce. Podle ministra pojišťovny ani nezveřejňují náklady na péči o kmenového pojištěnce. Kdyby to dělaly, bylo by zřejmé, kolik peněz se na péči vynaloží v jednotlivých krajích. "Je potřeba to zcela jasně zveřejnit a pak se teprv bavit o tom, jak je kde kdo financován," uvedl.   Ministr odmítl opakovaný požadavek hejtmanů na více peněz krajským nemocnicím. Zvýšení objemu peněz o deset procent nemocnicím by znamenalo deset miliard korun navíc, které stát nemá. "Nešvary, které existují ve zdravotnictví 20 let, nemůže nikdo vyřešit za půl roku, neřkuli hned," dodal.   lce jpt  