 Nová scéna ND dnes uvede premiéru adaptace Sorokinova románu  Praha 26. ledna (ČTK) - Na pražské Nové scéně Národního divadla (ND) se dnes uskuteční světová premiéra divadelní adaptace románu současného ruského autora Vladimíra Sorokina Třicátá Marinina láska. Scénická freska v sobě spojuje Sorokinův naturalismus, publicisticko-dramatický komentář scenáristy Karla Steigerwalda, scénickou hudbu Petra Haase a akrobatickou gymnastiku skupiny Chebejet.   V hlavní roli se představí Jana Pidrmanová jako pianistka Marina, dále hrají Alena Bazalová, Vanda Drozdová, Anna Hrnečková a Miloslav König.   Děj inscenace se odehrává před rozpadem Sovětského svazu v prostředí disidentů a nekonformních umělců. O svoji vnitřní svobodu zde bojuje v prostředí kumunistického režimu Marina, která hledá svou sexuální identitu. Neuspokojují ji muži ani lesbické vztahy. Obdivuje protirežimního spisovatele Solženicyna, ale má poměr se členem ústředního výboru komunistické strany.   Román Třicátá Mariina láska autora známé knihy knihy Den opričníka byl napsán již v 80. letech, přesto byl v Rusku publikován teprve 25 let po svém vzniku. Šokoval a dráždil nejen sovětské komunisty, ale i později ruské nacionalisty do té míry, že Sorokin byl po vydání knihy obžalován z pornografie. Žaloba byla později stažena a román obhájen jako literární dílo.   jir pba  