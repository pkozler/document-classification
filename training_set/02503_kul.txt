 Galerii Středočeského kraje od března povede Jana Šorfová  Doplnili jsme vyjádření hejtmana ve 3. a 4. odstavci.   --------------------    Praha 31. ledna (ČTK) - Novou ředitelkou kutnohorské Galerie Středočeského kraje (GASK) bude od 1. března třiačtyřicetiletá Jana Šorfová. Do funkce ji dnes potvrdila krajská rada, a to na základě doporučení výběrové komise. Novinářům to dnes řekl hejtman David Rath (ČSSD). Galerii od její transformace z Českého muzea výtvarných umění zatím vede prozatímní šéf Jan Třeštík.   Do výběrového řízení na místo ředitele galerie v bývalé Jezuitské koleji se přihlásili dva zájemci. Šestičlenné komisi museli mimo jiné předložit svou Koncepci rozvoje GASK pro roky 2011 a 2012. Po komplexním zhodnocení všech kritérií a požadavků výběrová komise po tajném hlasování doporučila středočeské krajské radě ke jmenování právě Šorfovou jako zkušenou manažerku s řídícími zkušenostmi v Čechách i zahraničí.   Šorfová podle Ratha dosud pracovala jako výkonná ředitelka Nadace Jana a Medy Mládkových - Museum Kampa a působila i jako manažerka galerie v Kalifornii.   Hejtmanství nyní podle Ratha jedná s Třeštíkem o tom, zda by nebyl ochoten pro kraj alespoň částečně dále pracovat. Jeho úkolem by bylo připravit otevření rekonstruovaného infocentra v pražské Husově ulici.   GASK byla otevřena loni 8. května v opraveném objektu Jezuitské koleje v Kutné hoře. Na více než 3000 metrech čtverečních chce poskytnout v Čechách ojedinělý výstavní prostor inspirovaný konceptem nejznámějších světových galerií, jako jsou Centrum Georgese Pompidoua v Paříži, londýnská galerie Tate Modern nebo Muzeum moderního umění v New Yorku. Součástí GASK je mimo jiné kavárna, galerijní obchod, odpočinkové zóny, dětský koutek i přebalovací pulty.   ktp khj snm  