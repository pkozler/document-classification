 HN: ÚOHS zamítl stížnost v tendru na vybavení nového úseku metra  Praha 23. května (ČTK) - Dopravní podnik hlavního města Prahy (DPP) může podepsat smlouvu se společností Skanska na dodávku technologického vybavení pro prodloužený úsek metra A za 3,721 miliardy korun. Úřad pro ochranu hospodářské soutěže (ÚOHS) po půl roce zkoumání totiž zamítl stížnost firmy Eltodo EG, že DPP v tendru poskytl zájemcům málo času na vypracování nabídek. Informuje o tom server iHNed.cz.   "Úřad na ochranu hospodářské soutěže rozhodl, že stížnost byla neoprávněná," řekl serveru šéf pražského dopravního podniku Martin Dvořák. Na podání nabídek bylo 55 dní, o tři dny více než vyžaduje zákon, přičemž zástupci firmy Eltodo tvrdili, že za tuto dobu nešlo projekt vypracovat a cenu zkalkulovat.   Zadávací dokumentaci si podle DPP vyzvedlo deset dodavatelů, z nichž čtyři podali nabídku. Podle dopravního podniku je tak evidentní, že dodavatelé byli schopni lhůty stanovené zadavatelem splnit bez vážnějších obtíží. Podle serveru tak podnik podepíše smlouvu s vítězem tendru - společností Skanska, která nabízela nejnižší cenu.   Dopravní podnik zakázku vypsal v srpnu loňského roku. ÚOHS se případem začal zabývat loni v říjnu na základě návrhu společnosti Eltodo. Po předběžném přezkoumání případu "získal pochybnosti o souladu postupu zadavatele se zákonem", proto vydal předběžné opatření, kterým pražskému dopravnímu podniku uložil zákaz uzavřít smlouvu.   Výstavba nových stanic trasy metra A začala v Praze před rokem. Nový úsek za téměř 19 miliard korun, který povede z Dejvické do Motola, bude zprovozněn v roce 2014. Poté by stavaři měli pokračovat ražením dalších tunelů k ruzyňskému letišti.   Samotnou stavbu prodloužení metra A z Dejvické do Motola zajišťuje sdružení firem Metrostav a Hochtief CZ, dodávka technologií naváže až poté, kdy bude hotova hrubá stavba.   fsl vju  