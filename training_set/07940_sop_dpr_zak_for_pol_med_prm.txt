 AFP: Na čínských silnicích umírají stovky lidí denně  Peking 20. ledna (ČTK) - Na čínských silnicích umírají při automobilových nehodách denně stovky lidí a úřady se s pomocí televize snaží tuto tragickou bilanci zvrátit. Na obrazovkách se podle agentury AFP od rána do večera opakovaně ukazují videozáznamy nejotřesnějších nehod v naději, že to řidiče, cyklisty a chodce přiměje k větší opatrnosti a masakr v dopravě ustane.   V posledních letech byly ročně místními úřady zaznamenány statisíce nehod, při kterých každý rok zahynulo nejméně 70.000 až 99.000 lidí. Podle nedávné studie Světové zdravotnické organizace (WHO) je však skutečný roční počet obětí dvojnásobný.   Loni se jen v Pekingu zvyšoval počet aut o 2200 denně. V tomto velkoměstě s 19 miliony obyvatel tak jezdí už 4,8 milionu aut. Obyvatelé nejsou na tuto prudkou změnu připraveni a při sledování ulic je vidět, že místní řidiči, cyklisté a chodci zcela nedodržují ani ta základní pravidla opatrnosti.   Zatímco světoví výrobci automobilů si mnou ruce nad růstem čínského automobilového trhu, čínské silnice se staly jedněmi z nejnebezpečnějších na světě.     Noví automobilisté často nemají podle místních komentářů žádný cit pro řízení. "Společnost je dnes tragická. Každý si myslí, že se mu nic nestane, lidé se pokládají za silnější než ocel," lamentuje jeden místní obyvatel.   Že se lidé mýlí, dokazují videozáznamy nehod, na kterých jsou například někteří chodci při přechodu ulice doslova rozplácnuti kamiony a cyklisté po nárazu auta katapultováni do výšky jak hadroví panáci.   "Někdy jen malá chyba může způsobit velký smutek, chybný úsudek může ukončit jeden krásný život," komentuje podle AFP televizní moderátor tvrdé  záběry , které rozhodně nejsou pro citlivé duše. Na projektu se podílí místní dopravní policie.   Záběry například ukazují velmi syrově, jak mladý cyklista jel rychle po pravé straně silnice a předjížděl ho kamion, který po ukončení manévru prudce zabočil doprava a předními koly přejel mladíkovi tělo a zadními hlavu. Na jiném záznamu rozdrcuje autobus člověka, který nedával pozor při přecházení na jedné z hlavních tříd města.   Videozáznamy pod názvem Nehody, které se neměly stát jsou někdy promítány zpomaleně a dopravní policista v televizním programu vysvětluje divákům, jakých chyb a přestupků se účastníci nehody dopustili.   pek mik  