 Ropa kvůli problémům s těžbou a poklesu zásob dál zdražuje  Londýn/New York 12. ledna (ČTK) - Ceny ropy na světových trzích dnes pokračovaly v růstu a barel severomořského Brentu není ani dva dolary od psychologické hranice 100 dolarů za barel. K růstu cen hodně přispívají problémy s těžbou v Norsku a na Aljašce, podpůrně působí i výraznější pokles zásob ropy v amerických skladech.   Krátce po 17:00 se barel americké lehké ropy West Texas Intermediate (WTI) prodával za zhruba 92,10 USD a proti předchozímu závěru v New Yorku se jeho cena zvýšila o více než jedno procento. Brent zdražil v podobném rozsahu na zhruba 98,50 USD.   Ropa je teď nejdražší od konce léta 2008 a podle analytiků bude zřejmě v růstu pokračovat. Vedle problémů s těžbou, které narušují zásobování, totiž sílí poptávka v Asii. Navíc se zlepšuje stav globální ekonomiky, což podle analytiků poptávku rovněž podpoří.   O víkendu byl na Aljašce kvůli úniku ropy odstaven páteřní ropovod Trans Alaska Pipeline, který přepravuje asi 12 procent veškerého objemu ropy, která se v USA vytěží. Ropovod byl sice částečně zprovozněn, zcela opraven ale ještě nebyl. Problém s únikem suroviny mělo i Norsko, to ale těžbu již plně obnovilo.   Americký Úřad pro energetické informace (EIA) dnes uvedl, že zásoby ropy v USA minulý týden klesly o 2,15 milionu na 333,11 milionu barelů, zatímco analytici v anketě agentury Reuters v průměru čekali pokles zásob jen o 1,1 milionu barelů. Dovoz ropy se zvýšil o 449.000 na 8,86 milionu barelů denně.   Brent si už delší dobu udržuje vysokou prémii vůči WTI, což je odrazem jednak nadprůměrných zásob v USA, jednak postupného poklesu těžby v severní Evropě. Brent je navíc oblíbenější u odběratelů z Asie a Blízkého východu, tedy v zemích, které silně rostou. Ve prospěch Brentu ale hovoří více faktorů.       Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  únor  98,52  97,61     New York - Nymex  WTI  únor  92,14  91,11     spr jw  