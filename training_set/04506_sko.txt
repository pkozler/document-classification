 Univerzita Palackého v Olomouci hledá nového kvestora  Olomouc 13. května (ČTK) - Univerzita Palackého v Olomouci hledá nového kvestora. Na důležité manažerské místo už vypsala výběrové řízení, zájemci mohou zasílat přihlášky do 20. května. Vedení univerzity hodlá provést organizační změny na celém rektorátu, reaguje tak například na výsledky vnitřních auditů a pochybení z minulosti. Letošní rok bude na rektorátu ve znamení změn, řekl dnes ČTK mluvčí a kancléř UP Rostislav Hladký.   Podle něj rektor UP Miroslav Mašláň už při nástupu do funkce uvedl, že se chce podrobně seznámit s výsledky a kvalitou práce vedoucích pracovníků rektorátu. "Toto předsevzetí naplňuje a ze zjištěných nedostatků a pochybení vyvozuje důsledky a přijímá opatření, aby k nim nemohlo opakovaně docházet," uvedl Hladký. Doplnil, že rektor se opírá o zjištění oddělení vnitřního auditu a kontroly, ale univerzita se zapojila i do projektu EFIN - efektivní řízení institucí terciálního vzdělávání.   "Výsledky projektu předložené společností Deloitte rektora utvrdily, že je nezbytné některé organizační změny provést a vypsat výběrová řízení na vedoucí místa. Zjistilo se například, že činnosti některých úseků se překrývají a ne vždy byla jednoznačně určena kompetence a odpovědnost pracovníků," doplnil Hladký.   Do tohoto procesu podle něj zapadá i výběrové řízení na kvestora. Na dotaz, zda je vedení UP nespokojeno s prací dosavadní kvestorky Henriety Crkoňové, odpověděl: "Kdybychom byli navýsost spokojeni, výběrové řízení by se nevypisovalo. Paní Crkoňová se do něj ale může přihlásit, zatím tak neučinila, pokud vím." Stanovisko Crkoňové se dnes ČTK nepodařilo získat. Ve funkci je od roku 2007. Nový kvestor by měl nastoupit od 1. července.   Univerzita Palackého musela například nedávno zaplatit pokutu 130.000 korun, kterou jí uložil Úřad pro ochranu hospodářské soutěže (ÚOHS) v souvislosti s tendrem na dodávku notebooků. Pochybení antimonopolní úřad našel také v případě tendru na nákup počítačů. Univerzita vyzvala k úhradě pokuty společnost, jež měla nákupy na starosti.   Univerzitu prošetřují i detektivové olomoucké hospodářské kriminálky kvůli rekonstrukci sídla děkanátu lékařské fakulty a fakulty zdravotnických věd. Podle Hladkého případ dosud nebyl uzavřen.   srd snm  