 V ČR loni podáno meziročně o 70 procent insolvenčních návrhů více  --------------------    Ke zpravodajství: GRAFIKA   --------------------    Praha 4. ledna (ČTK) - V roce 2010 bylo v ČR podáno celkem 16.118 insolvenčních návrhů, což bylo o 70 procent více než předloni. Tento významný nárůst byl způsoben hlavně růstem počtu návrhů na osobní bankroty. Naproti tomu počet insolvenčních návrhů na firmy vzrostl jen o šest procent na 5559. ČTK o tom dnes informovala společnost Creditreform.   Insolvenční návrhy na některé subjekty se opakují, takže počet insolvenčních návrhů podle jednotlivých subjektů za rok 2010 činil 13.919. Nejvyšší počet insolvencí na 1000 registrovaných firem byl loni v Jihomoravském a Moravskoslezském kraji. Následuje Praha, kde však došlo ve srovnání s rokem 2009 k poklesu počtu firem v insolvenci.   Nejméně byly insolvencemi postiženy již tradičně firmy ve Středočeském kraji, kde představoval počet insolvencí na 1000 registrovaných firem 0,95. Meziroční zlepšení situace a současně největší pokles insolvenčních návrhů na 1000 firem byl zaznamenán v Jihočeském a Ústeckém kraji, v Praze a v kraji Vysočina.   Z jednotlivých odvětví je nejvíce firem v insolvenci v přepočtu na 1000 registrovaných firem v oboru těžby, chemického průmyslu, výroby plastů a telekomunikačních a poštovních služeb. Nejvýraznější nárůst insolvencí v přepočtu na 1000 registrovaných firem vykazuje ve srovnání s rokem 2009 vedle těžby i obor dopravy a nakladatelství.   Naopak zlepšení zaznamenal sektor cestovních kanceláří, papírenský a potravinářský průmysl. V celkových číslech jsou však insolvencí nejvíce postiženy firmy v oblasti velkoobchodního a maloobchodního prodeje a stavebnictví.   Zhruba polovina insolvenčních návrhů u právnických osob končí prohlášením úpadku. Řešení úpadku je možné dvěma způsoby, buď konkurzem, nebo stále málo využívanou reorganizací. Konkurs je způsob řešení úpadku spočívající v tom, že na základě rozhodnutí o prohlášení konkursu jsou zjištěné pohledávky věřitelů poměrně uspokojeny. Konkurzů bylo v prosinci 2010 prohlášeno 122. V porovnání roku 2009 a 2010 není vývoj v počtu prohlášených konkurzů nijak dramatický, meziroční nárůst činí tři procenta.   V meziročním srovnání kopíruje počet konkurzů prohlášených v roce 2010 úroveň roku 2009, který byl proti předchozím rokům zlomový a zahájil výrazný nárůst počtu konkurzů. Přesto počet prohlášených konkurzů nedosahuje úrovně z přelomu tisíciletí. Nejvíce firem, na které byl v roce 2010 prohlášen konkurz, podnikalo v oboru nákladní dopravy. Dalším výrazně postiženým odvětvím bylo stavebnictví a maloobchod s převahou potravin.   Stále málo využívaným prostředkem řešení úpadku jsou reorganizace. Jde o způsob řešení úpadku, kdy dochází k postupnému uspokojování pohledávek věřitelů při zachování provozu dlužníkova podniku. Od počátku platnosti insolvenčního zákona (leden 2008) bylo do konce roku 2010 soudem povoleno celkem 41 reorganizací. Z toho 19 jich soud schválil v roce 2010.   V roce 2011 očekává Creditreform u firemních insolvencí další mírný nárůst mezi čtyřmi až sedmi procenty. Důvodem bude snížení počtu státních zakázek v rámci plánovaných úsporných opatření. Toto bude mít dopad zejména do odvětví stavebnictví a navazujících odvětví, například výrobu stavebních hmot, výrobu plastových výrobků apod.   Creditreform sleduje insolvenční rejstřík permanentně a své pravidelné analýzy o vývoji insolvencí v Česku i zahraničí zveřejňuje již několik let. Creditreform je mezinárodní skupinou poskytující svým zákazníkům hospodářské a kreditní informace, poskytuje služby inkasa pohledávek a také další služby v oblasti řízení rizik.     Insolvenční návrhy v České republice:      2008    2009    2010      měsíc  celkem  v tom PO  v tom FO  celkem  v tom PO  v tom FO  celkem  v tom PO  v tom FO     1  273  106  167  441  296  145  819  348  471     2  495  205  290  594  368  226  1084  424  660     3  487  265  222  678  427  251  1436  523  913     4  497  285  212  723  465  258  1291  456  835     5  390  261  129  694  402  292  1338  444  894     6  409  271  138  891  507  384  1376  471  905     7  418  285  133  863  490  373  1257  373  884     8  436  328  108  824  426  398  1307  468  839     9  471  343  128  883  444  439  1347  432  915     10  465  322  143  867  465  402  1490  472  1018     11  488  341  147  994  464  530  1669  542  1127     12  525  406  119  1040  501  539  1704  606  1098     celkem  5354  3418  1936  9492  5255  4237  16.118  5559  10.559     Zdroj: Creditreform   fd mha  