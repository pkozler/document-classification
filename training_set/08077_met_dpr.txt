 V horách Ústeckého a Libereckého kraje je na silnicích námraza  Ústí nad Labem/Liberec 8. ledna (ČTK) - Silnice v Ústeckém a Libereckém kraji jsou se zvýšenou opatrností sjízdné. Uzavřená je jen silnice mezi Krásným Lesem a Adolfovem na Ústecku. Vyplývá to z informací na portálu Ředitelství silnic a dálnic. Silničáři řidičům doporučují zvýšenou opatrnost, protože některá místa jsou namrzlá.   Se zledovatělou vozovkou se řidiči mohou setkat hlavně v horských oblastech. V Krušných horách je namrzlých řada silnic, jsou však kryté posypem a s opatrností sjízdné. V Krkonoších zase silničáři varují před vyjetými namrzlými kolejemi na vozovce.   Na mnoha místech obou regionů musejí být řidiči opatrní i kvůli počasí. Většinou prší a někde je i hustá mlha.   vlu snm  