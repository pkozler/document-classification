 Olomoucké technické služby vybudují v Neředíně nový sběrový dvůr  Olomouc 17. ledna (ČTK) - Technické služby města Olomouce letos vybudují v městské části Neředín nový sběrový dvůr. Investice si vyžádá včetně nákupu nového nakládacího vozu a kontejnerů téměř deset milionů korun. Většinu nákladů uhradí dotace z evropského operačního fondu životní prostředí, řekl dnes ČTK ředitel technických služeb Miroslav Petřík.   Nový sběrový dvůr technické služby vybudují na místě stávajícího dvora a dosavadní meziskládky odpadů, kterou využívají městské hřbitovy. "Nový dvůr bude oproti stávajícímu zhruba dvakrát větší. Díky investici se rovněž zvýší komfort zařízení. Lidé nebudou muset vyhazovat nepotřebné věci do kontejnerů v nadzemí, nově kontejnery budou umístěny dole pod rampou," uvedl Petřík.   Doplnil, že se technické služby do investice pustí začátkem května. Hotová by měla být v polovině října. Zhruba šest milionů z celkových nákladů 9,5 milionu Kč uhradí dotace z programu EU.   V Olomouci několik let fungují dva sběrové dvory. Sídlí v městských částech Neředín a Hodolany. "V době výstavby nového sběrového dvora, bude posílen provoz hodolanského. Občany o tom budeme v dostatečném předstihu informovat," uvedl Petřík.   Olomoucké technické služby jsou akciovou společností města. Radnice je stoprocentním vlastníkem firmy.   orv snm  