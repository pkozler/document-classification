 ITU: Světový počet uživatelů internetu vloni dosáhl dvou miliard  --------------------    Ke zpravodajství: PROFIL; GRAFIKA   Rozšířili jsme o podrobnosti od 4. odstavce.   --------------------    Ženeva 26. ledna (ČTK) - Počet uživatelů internetu ve světě v minulém roce dosáhl dvou miliard a mobil používá již přes pět miliard lidí. Uvedla to dnes Mezinárodní telekomunikační unie (ITU).   "Na začátku roku 2000 bylo ve světě jen 500 milionů uživatelů mobilního telefonu a 250 milionů uživatelů internetu," připomněl před novináři šéf unie Hamadoun Touré. "Na začátku roku 2011 dosáhl počet uživatelů mobilních telekomunikací více než pěti miliard, zatímco uživatelé internetu lehce přesáhli dvě miliardy," dodal.   Podle statistik ITU loni surfovalo po internetu 2,08 miliardy lidí, tedy zhruba třetina obyvatel planety. V roce 2009 to bylo 1,86 miliardy uživatelů a v roce 2005 jen 1,04 miliardy.   Třetí rok za sebou byl počet uživatelů webu vyšší v rozvíjejících se zemích než ve vyspělém světě, v poměru 1,19 miliardy ku 885 milionům. Zatímco rozvojové země vykázaly růst o 15,6 procenta, vyspělý svět o 7,8 procenta.   Využití mobilních telefonů ve světě je také výrazné, předplatitelů bylo na konci minulého roku ve světě 5,28 miliardy. Přístup k mobilním sítím již mělo 90 procent světové populace.   Také v mobilních telekomunikacích je více než polovina přístrojů v rozvíjejícím se světě, kde bylo loni 3,84 miliardy uživatelů s nárůstem 18,6 procenta. V rozvinutém světě předplatné mobilních služeb stagnovalo s 1,43 miliardy uživatelů. Jejich počet se zvýšil o 1,9 procenta.   ITU spadající pod OSN počítá s tím, že do roku 2015 nejméně polovina světové populace získá přístup k mobilním sítím třetí generace 3G. Podle ITU se počet uživatelů těchto sítí násobí téměř deseti každé čtyři roky, napsala agentura AFP   pok vju  