 Stav ohrožení platí na dvou řekách ve středních Čechách  --------------------    Ke zpravodajství: AUDIO   Ve 2. a 3. odstavci jsme doplnili aktuální informace o hladině Labe v Mělníku. V 1., 5. a 6. odstavci jsme aktualizovali stav povodňových stupňů na řekách k 11:00.   --------------------    Praha 16. ledna (ČTK) - Třetí stupeň povodňové aktivity dnes ve Středočeském kraji platí na dvou místech. Stav ohrožení zůstává na Labi v Mělníku a Cidlině v Sánech. Klesat naopak začala hladina Berounky, na které platí druhý stupeň povodňové aktivity, tedy pohotovost. Druhý povodňový stupeň je na sedmi místech v kraji, první na šesti místech vyplývá z informací  webových stránek Českého hydrometeorologického ústavu . Hladiny řek většinou pomalu klesají.   V noci mírně stoupla hladina Labe v Mělníku, kde dosáhla 577 centimetrů. Starosta Ctirad Mikeš dnes po zasedání povodňové komise ČTK řekl, že řeka stoupne maximálně k 590 centimetrům. Podle původních odhadů měla ovšem hladina dosáhnout k 660 centimetrům. "Snížil se průtok Vltavy Prahou, tím se kompenzuje přítok. Voda se navíc na některých místech rozlila do polí, což zpomalilo kulminační vlnu," uvedl Mikeš.   V úterý podle něj zřejmě bude odvolán stupeň ohrožení, jelikož Labe začalo kulminovat. Voda nakonec podle starosty nezasáhla ani 12 ohrožených nemovitostí. "Nejvíce byl ohrožen dům v lokalitě na Hadíku, kde voda dospěla k zápraží," uvedl Mikeš.     Stav ohrožení platí rovněž na Cidlině v Sánech, kde se hladina řeky přes noc zvýšila o pět centimetrů. Podle modelové předpovědi vodního stavu řeka začne postupně klesat. Třetí povodňový stupeň v sobotu platil i na Berounce, která ovšem ve Zbečně v noci klesla pod hranici 400 centimetrů. V klesajícím trendu by podle předpovědi měla řeka nadále pokračovat.   Druhý povodňový stupeň zůstává na dalších pěti místech v kraji. Na Sázavě v Nespekách a Kácově, Mrlině ve Vestci, Vltavě ve Vraňanech a Labi v Brandýse nad Labem.     První povodňový stupeň platí na šesti místech, a to na Doubravě ve Žlebech, Labi v Nymburku, Sázavě ve Zruči nad Sázavou, Blanici v Louňovicích pod Blaníkem, Jizeře v Bakově nad Jizerou a na Vltavě u vodní nádrže Vrané.   mar kš    