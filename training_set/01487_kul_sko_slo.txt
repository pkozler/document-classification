 Na festivalu studentských divadel Zlomvaz bodovalo DAMU s Idiotem  Praha 21. května (ČTK) - Festival vysokých uměleckých škol dnes zakončilo předání cen časopisu Reflex, hned v několika kategoriích bodovala hra Idiot v podání pražského DAMU. Zároveň se ale v Divadle Disk předávaly i ceny Evalda Schorma za původní hry, podle organizátorů ale kvalita přihlášených prací letos příliš neoslnila. Čtyřdenní přehlídka s podtitulem Voyeur 2011 nabídla téměř 30 představení.   V kategoriích pro nejlepší herce vynikla inscenace Idiot ruského klasika M. F. Dostojevského, za roli Varji si cenu za ženský herecký výkon odnesla Adriana Máčiková, za ztvárnění Gani pak Jiří Kovalinka. Za scénu a kostýmy byla také čestným uznáním oceněna Adriana Černá, hra pražského DAMU v režii Miroslava Krobota získala čestné uznání i v kategorii inscenace.   Za ženský a mužský herecký výkon udělila porota složená z hereček Ani Geislerové a Petry Špalkové, režisérky Natálie Deákové, producenta Jaroslava Slávika a kritika a teatrologa Vladimíra Justa další čestná uznání. Ta putovala Adele Mojžišové z bratislavské VŠMU za roli Esther ve hře Viktor alebo vláda detí a Adamu Krausovi z DAMU za ztvárnění postavy knoflíkáře v inscenaci Peer Gynt.   Za původní hry, dramatizace a překlady také udělovala ceny Evalda Schorma Agentura Dillia. Do finále postoupilo pět prací, ocenění je pojmenováno podle významného filmaře známého i vřelým poměrem k mladé generaci. "První a druhé místo se porota díky nízké úrovni nominovaných textů rozhodla neudělit," sdělila ČTK Marie Špalová z agentury. Namísto toho rozdali porotci tři třetí místa, získali ji studenti JAMU Anna Saavedra za původní hru Dům U sedmi švábů, Tereza Kratochvílová za Cestičku ze školy a Petr Maška za svou rozhlasovou hru Julia mlčí.   Ústředním motivem 18. ročníku bylo téma voyeurismu - sexuální úchylky, kdy vzrušení je dosahováno sledováním intimního počínání nic netušících anonymních objektů. Festival představil to nejlepší z tvorby divadelních fakult čtyř vysokých škol, konkrétně pražské DAMU, Janáčkovy akademie múzických umění z Brna, Vysoké školy múzických umění z Bratislavy a banskobystrické Akademie umění.   kli mal  