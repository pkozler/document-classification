 Na Novoměstské radnici bude výstava fotografií Františka Dostála  Praha 5. ledna (ČTK) - Ve čtvrtek začne na Novoměstské radnici retrospektivní výstava fotografií Františka Dostála. Námětem Dostálovy tvorby jsou především lidé pražských ulic a posázavští trampové. Pro jeho dílo je typický jemný humor často těžící z absurdních setkání více nesourodých prvků na jednom obrazu. Vystavené fotografie budou zahrnuty v připravované monografii. O výstavě, která potrvá do 5. února, informovala Galerie Greisen.   František Dostál se narodil v roce 1938 v pražských Vršovicích, které se také staly jeho prvotní inspirací. Fotografovat začal v 60. letech, publikoval v řadě periodik, ale nikdy se nestal fotoreportérem z povolání.  První Dostálův snímek otiskl v roce 1964 týdeník Květy, v 70. a 80. letech se jeho fotografie objevovaly ve většině novin a časopisů.   Výstavní prostory Novoměstské radnice jsou přístupné denně kromě pondělí od 10:00 do 18:00 hodin.   hck vit  