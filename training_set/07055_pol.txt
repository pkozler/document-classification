 Nejméně sedm mrtvých při výbuchu bomby před kostelem v Egyptě  Aktualizovali jsme bilanci obětí a zraněných.   --------------------    Alexandrie (Egypt) 1. ledna (ČTK) - Nejméně sedm lidí přišlo dnes v severoegyptské Alexandrii o život při výbuchu bomby umístěné ve vozidle zaparkovaném před kostelem. Dalších 24 osob utrpělo při útoku zranění. Informovalo o tom egyptské ministerstvo vnitra.   Výbuch nastal po půlnoci místního času (23:00 SEČ) poté, co návštěvníci koptského křesťanského kostela začali vycházet z budovy. Na místo dorazilo několik sanitek, které rozvezly zraněné do nejbližších nemocnic. Mezi zraněnými je i osm muslimů, podotklo ministerstvo.   Exploze vyvolala obavy z nového rozšíření nábožensky motivovaného násilí v zemi. Alexandria zažila podobné útoky naposledy před čtyřmi roky.   Koptští křesťané představují deset procent ze 73 milionů obyvatel Egypta. V zemi tvořili po několik staletí většinu obyvatel, než jejich dominanci ukončily v 7. století našeho letopočtu islámské nájezdy.   rv  