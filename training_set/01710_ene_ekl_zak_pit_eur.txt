 Z českého registru zmizel asi milion povolenek  Zprávu jsme upravili a doplnili o nové informace v 1. a 4. odstavci.   --------------------    Praha/Brusel 20. ledna (ČTK) - Z českého registru emisních povolenek zmizel zhruba milion povolenek. Poškozeno bylo několik společností. Podle serveru Patria, který se odvolává na agenturu Bloomberg, to uvedla zástupkyně společnosti OTE, která tuzemský registr povolenek spravuje. Škody mohou činit více než 350 milionů korun. Český registr emisních povolenek zůstane v důsledku neoprávněných manipulací s účty obchodníků uzavřen na dobu neurčitou. Podle Evropské komise zůstane uzavřen také evropský trh s povolenkami, dokud národní registry nebudou bezpečně zajištěny.   Manipulace s účty mají patrně na svědomí počítačoví hackeři, kvůli kterým uzavřely své registry také další evropské země. "Pro nás je to v tuto chvíli krádež, nikoli sabotáž. Je možné, že jde o koordinovanou akci, protože poslední případy se odehrály během posledních pěti dní," uvedla na brífinku v Bruselu mluvčí komise Maria Kokkonenová.   "V tuto chvíli nevidíme možnost znovuotevření registru, neboť útok byl velmi vážný a situace je nyní poměrně komplikovaná," řekl agentuře Reuters zástupce správy rejstříku emisních povolenek OTE Miroslav Řehoř. "Někdo určitě manipuloval s daty několika držitelů účtů v registru. Byl to pravděpodobně hacker," dodal. Správce registru se nyní snaží systém odpovídajícím způsobem zabezpečit.   Ve středu zjistil registr zmizení 470.000 emisních povolenek z účtu českého obchodníka Blackstone Global Venture v hodnotě téměř sedmi milionů eur (170 milionů Kč). Podle Řehoře byli postiženi také jiní obchodníci. Podle jiné pracovnice OTE zmizelo z registru celkem asi milion povolenek. Při současné ceně jedné povolenky kolem 15 eur to představuje škodu asi 15 milionů eur (364 milionů korun).   V pátek budou o nejnovějších incidentech diskutovat zástupci členských států EU a budou se snažit zjistit zdroj útoku. "Mohl by to být jeden zdroj, mohlo by jich být víc," řekla mluvčí.   Evropská komise ve středu v reakci na zprávy z Česka a dalších zemí pozastavila nejméně na týden většinu transakcí v ETS a uzavřen byl i francouzský trh BlueNext. Po zprávě o incidentu v Česku své národní registry uzavřelo Řecko, Estonsko a Polsko a o den dříve už byl kvůli útoků hackerů uzavřen rakouský registr.   Na otázku, kdy by se mohlo obchodování s právy na emise oxidu uhličitého obnovit, mluvčí řekla: "Závisí to na rychlosti reakce členských států. Čím dříve posílí bezpečnostní opatření, tím dříve můžeme systém znovu otevřít." Trh s emisemi je klíčová součást programu EU proti globálnímu oteplování a obchoduje se zde s právy, která vlády podle limitů stanovených v Bruselu rozdělují průmyslovým podnikům.   lko hp vju  