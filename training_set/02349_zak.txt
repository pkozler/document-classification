 Policie v Trutnově obvinila osm mužů z krádeží za asi půl milionu  Trutnov 20. ledna (ČTK) - Trutnovští policisté obvinili osm mužů ve věku od 19 do 41 let, které podezírají ze série krádeží a vloupání na Trutnovsku a Náchodsku. Celkem prý způsobili škodu za zhruba půl milionu korun. ČTK o tom dnes informoval mluvčí trutnovské policie.   Podle policie se zloději zaměřovali na krádeže nafty ze zaparkovaných strojů, krádeže nářadí či pneumatik. "Při nařízených domovních prohlídkách policisté zajistili pohonné hmoty, odcizené nářadí a zahradní traktůrek," uvedl mluvčí. Dva z obviněných skončili ve vazbě, ostatní jsou vyšetřováni na svobodě. V případě prokázání viny mužům hrozí až pět let vězení.   sja mol  