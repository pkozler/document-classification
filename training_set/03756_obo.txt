 Prodej zlatých šperků v Itálii loni klesl o 15 až 17 procent  Vicenza 16. ledna (ČTK) - Objem prodeje zlatých šperků v Itálii se v loňském roce snížil o 15 až 17 procent a letos bude pokles pokračovat, i když mírnějším tempem. Řekla to agentuře Reuters při příležitosti víkendového zahájení pětidenního mezinárodního veletrhu klenotnictví ve Vicenze italská zástupkyně ve Světové radě pro zlato (WGC) Daniela Invernizziová. Itálie je největším evropským trhem zlatých šperků.   Za prvních devět měsíců se prodej zlatých šperků v Itálii podle údajů WGC snížil meziročně o 17,6 procenta na 16,4 tuny. V roce 2009 se odbyt těchto klenotů pod tlakem krize propadl o téměř 20 procent.   Obyčejným Italům se kvůli vysoké nezaměstnanosti a klesajícím příjmům omezily možnosti výdajů na luxusní položky. Spíše se tak nyní kupují šperky z levnějších materiálů, řekla Invernizziová. Oživila však poptávka po nejluxusnějších špercích ze strany bohatých zákazníků v Itálii i zahraničí. "Itálie (tamní výrobci šperků) ztratila velkoobjemový masový trh například v řetězcích, získala zato na trzích kvality," dodala.   Italští výrobci šperků kdysi světu vévodili, jejich podíl na exportních trzích však v posledních sedmi až osmi letech klesal pod tlakem konkurentů z Číny, Indie nebo Turecka. Ránu pak uštědřila Italům globální hospodářská recese let 2008-2009. Invernizziová konstatovala, že italští vývozci šperků na konci loňského roku získali zejména na trzích Číny, Ruska a Spojených států.   Stefano de Pascale, který šéfuje italskému sdružení zlatníků Federofafi, uvedl, že italský export šperků se loni stabilizoval na nízkých úrovních roku 2009 a v letošním roce se čeká jeho oživování. Domácí trh však letos zaznamená opět pokles prodeje a zastavit negativní trend se mu zřejmě podaří zastavit až za několik let, řekl předseda italské federace prodejců klenotů Giuseppe Aquilino.   hp jw  