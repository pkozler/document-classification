 Rusko zakázalo dovoz čerstvé zeleniny z celé Evropské unie  Doplnili jsme další informace v 1., 3., 4. a 6. odstavci, další komentář šéfa úřadu na ochranu spotřebitelů v 5. a 8. odstavci, upravili jsme.   --------------------    Moskva 2. června (ČTK) - Rusko vydalo zákaz na dovoz čerstvé zeleniny z celé Evropské unie. Tamní úřady mají obavy, aby se do Ruska nedostala nákaza střevní bakterií E.coli, která řádí hlavně v Německu. Podle ruských médií platí zákaz od dnešního rána a vydal jej šéf tamního úřad na ochranu spotřebitelů. Legislativa unie podle šéfa úřadu nefunguje, Rusové by proto měli kupovat zeleninu od domácích producentů. Dosavadní šetření ale neprokázalo, že nákaza ze zeleniny skutečně pochází.   "Zákaz dovozu čerstvé zeleniny ze zemí Evropské unie nabývá účinnosti od dnešního rána," řekl podle agentury Interfax šéf úřadu Rospotrebnadzor Gennadij Oniščenko. Rusko dosud zakazovalo dovoz čerstvé zeleniny pouze z Německa a Španělska.   Nebezpečná nákaza bakterií E.coli si prozatím vyžádala 17 obětí, z toho 16 v Německu a jednu ve Švédsku. V drtivé většině případů jsou oběťmi ženy. Onemocnělo ale už více než 1500 lidí v osmi zemích EU. Nákaza se nevyhnula ani České republice. Pátrání po zdroji nákazy je zatím neúspěšné a odborníci neočekávají, že by nebezpečí brzy pominulo.   Oniščenko řekl, že jeho úřad o zákazu dovozu již informoval ruskou celní správu. Nařídil také, aby zelenina původem z Evropské unie byla z pultů ruských prodejen okamžitě stažena. Spotřebitelům pak doporučil, aby dávali pozor na to, co jedí, a aby upřednostňovali zeleninu od domácích dodavatelů.   "Zavádíme ten zákaz, protože situace se během jednoho měsíce nedostala pod kontrolu. Nejsou známy zdroje infekce ani faktory, které přispívají k jejímu šíření," řekl Oniščenko, jehož citovala agentura RIA. "Situace se v posledních dnech výrazně zhoršila, proto jsme nuceni zavést tato nepopulární opatření," dodal.   Berlínký institut Roberta Kocha (RKI) ve středu informoval, že se objevilo 365 nových případů nákazy. Asi čtvrtina jich je spojena s vážnými komplikacemi, neboť u nich byla zjištěna přítomnost jiného toxického typu bakterie. Činitelé EU také uvedli, že tři případy se objevily ve Spojených státech. Pokud se ale nákaza objeví v zahraničí, týká se zpravidla německých obyvatel, kteří tam žijí, nebo lidí, kteří do Německa v minulých dnech cestovali.   Nákaza má citelné ekonomické dopady na producenty zeleniny, jejichž zboží se stává neprodejným; těmito potížemi už se zabývají orgány Evropské unie. Čeští potravináři nevylučují, že aféra by v českých podmínkách mohla paradoxně pomoci domácím zemědělcům.   Oniščenko řekl, že smrtelné případy způsobené nákazou E.coli jasně dokládají, že tolik vychvalovaná sanitární legislativa EU, kterou má Rusko údajně také zavést, ve skutečnosti nefunguje.   spr jw  