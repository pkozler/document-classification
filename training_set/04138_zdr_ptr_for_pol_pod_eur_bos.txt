 V ČR první nakažený střevní bakterií, její zdroj opět neznámý  --------------------    Ke zpravodajství: FOTO/aktuality; AUDIO   --------------------    Berlín/Praha 31. května (zpravodaj ČTK) - Nebezpečné střevní onemocnění, které už přes týden děsí Německo, se poprvé objevilo v České republice. Prvně mu dnes také podlehl nakažený mimo Německo, a to ve Švédsku. Zároveň se na začátek vrátilo pátrání po zdroji nákazy: okurky dovezené ze Španělska, které německé úřady podezřívaly, podle posledních testů provedených v Hamburku s onemocněním nesouvisejí.   Prvním laboratorně prokázaným případem nákazy nebezpečnou formou střevní bakterie E.coli (EHEC) v Česku je americká turistka, která do země přijela minulý pátek. Předtím pobývala v severním Německu, kde nynější epidemie zhruba v polovině května vypukla.   V ČR se objevila ještě dvě podezření na infekci. U muže, který se v minulých dnech vracel z Belgie přes Německo, se obavy nepotvrdily a hygienici nyní čekají na výsledky testů starší pacientky hospitalizované v Hradci Králové. Ani u ní se ovšem vzhledem k mírnému průběhu nemoci nákaza neočekává.   Na západ od českých hranic je situace mnohem vážnější. V Německu dnes průjmovému onemocnění podlehl už patnáctý člověk a tamní úřady registrují přes 1500 potvrzených případů nákazy nebo podezření na ně. Šestnáctou dosud známou obětí je asi padesátiletá žena z jihu Švédska, která v minulých dnech rovněž pobývala v Německu.   První možný případ onemocnění dnes ohlásilo Španělsko. Pacient ležící ve vážném stavu v nemocnici v San Sebastiánu podle tamních médií nedávno vedle Německa navštívil i Českou republiku.   Právě Španělsko bylo do dnešního dne považováno za zemi, z níž pocházely okurky kontaminované nebezpečnou bakterií. Kontrolní testy infikovaných okurek v Hamburku sice potvrdily výskyt EHEC, nikoli však typu, který v Německu řádí. Hamburská ministryně zdravotnictví Cornelia Prüferová-Storcksová proto dnes musela oznámit, že zdroj nákazy je nadále neznámý a že jeho hledání začíná od nuly. Zveřejnění podezření na španělské okurky přesto považuje za správné.   Velké výhrady má naopak Španělsko, jehož ministryně zemědělství Rosa Aguilarová dnes na schůzce s unijními kolegy v maďarském Debrecínu požadovala odškodnění pro všechny zemědělce, kterým toto podezření způsobilo ztráty. Jen španělští producenti zeleniny podle ní během týdne přišli o 200 milionů eur (4,9 miliardy Kč).   S pozitivní zprávou naopak přišli vědci z univerzitní kliniky v německém Münsteru, kteří vyvinuli rychlý laboratorní test, s jehož pomocí lze výskyt EHEC u člověka prokázat během několika hodin. Lékaři by tak už nemuseli čekat dny, než se zhoubná nemoc u napadeného projeví. Tímto testgebm se podle nich navíc může v laboratořích prověřovat přítomnost smrtící bakterie i v potravinách.   fln ank  