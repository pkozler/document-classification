 Jihlavská polytechnika vybudovala nové hygienické zázemí  Jihlava 17. ledna (ČTK) - Studenti Vysoké školy polytechnické v Jihlavě dostali od začátku roku do užívání zcela nové hygienické zázemí za 16 milionů korun. Moderní sociální zařízení včetně šaten a výtahu vznikla v původní dvoupatrové přístavbě k historické budově školy. Podle rektora Jakuba Novotného stavba výrazně zkvalitní provoz školy a umožní vyhovět hygienickým požadavkům.   "V novodobé historii školy je to zatím největší investiční počin," řekl dnes Novotný ČTK. Sociální zařízení podle něj odpovídají požadavkům doby i konečné kapacitě školy kolem 3000 studentů.   Hlavní stavební práce v hodnotě přes 16 milionů korun se uskutečnily loni. Předcházelo jim přesunutí některých učeben do jiných prostor a přeložení místnosti pro počítačové servery, což si vyžádalo náklady přes tři miliony korun. Letos práce pokračují rekonstrukcí původních sociálních zařízení spojenou s opravou páteřní kanalizace školy a s tím souvisejícími terénními úpravami. Náklady dosáhnou asi 6,5 milionu korun.   V létě začne výstavba specializovaných laboratoří pro katedru elektrotechniky a informatiky. Jejich vybudování je součástí projektu, který škola řeší s rakouským partnerem. V suterénních prostorách školy vznikne laboratoř pro měření signálu vybavená speciální technikou a počítačová učebna. Náklady na projekt dosáhnou asi 330.000 euro (více než osm milionů korun), stavební úpravy budou stát kolem sedmi milionů korun.   "Bude to další z dílčích kroků vedoucích ke zkvalitnění studia," poznamenal Novotný. Studentky studijního programu ošetřovatelství mají například k dispozici porodní sál a dva nemocniční pokoje s nejmodernějším vybavením simulující prostředí zdravotnického zařízení. Odborné učebny byly uvedeny do provozu v polovině loňského prosince. Studentky se tak dokonale seznámí s prostředím, které čeká absolventky studijního oboru porodní asistentka a všeobecná sestra po ukončení studia.   bjr sap  