 Ministerstvo chystá s firmami projekty k podpoře technických škol  Praha 14. ledna (ČTK) - Ministerstvo školství chystá ve spolupráci s průmyslem řadu projektů na podporu zájmu o technické a odborné vzdělávání. Novinářům to dnes řekl ministr školství Josef Dobeš (VV). Na zeštíhlování sítě středních škol pořád trvá. Do konce ledna se hodlá s hejtmany domluvit, které střední školy chtějí od září kvůli úbytku žáků rušit či slučovat. Zároveň ale musejí určit, které obory jsou pro jejich region důležité a je třeba je podpořit.   Od roku 2011/2012 by se mohl snížit i počet přihlášek na střední školy ze tří na dvě, počítá s tím chystaná novela zákona. Školám by tak ubylo administrativy.   "Do konce ledna dodají hejtmani krajů podklady k optimalizaci učňovských oborů, včetně sdělení, jaké obory v daném kraji jsou důležité. Do konce února připraví skupina pro regionální školství seznam projektů pro podporu odborného a technického vzdělávání," slíbil dnes Dobeš. Při propagaci technických oborů chce ministr spolupracovat třeba se zástupci automobilového průmyslu nebo Hospodářskou komorou.   Prioritou by měly být technické obory vzdělávání, ministerstvo nepodpoří vznik dalších soukromých škol. Dobeš chce zároveň na ministerstvu zaměstnat člověka, který by měl na starosti jen učňovské vzdělávání. Kvůli populačnímu úbytku jsou třídy naplněny jen ze 60 procent, na obory s maturitou se tak dostanou i děti se špatnými známkami. Školy mohou rušit nebo slučovat jen jejich zřizovatelé, tedy kraje.   Hejtmani mají ve svých regionech zároveň vytipovat výjimečné školy s dlouhou tradicí, které by měly i přes finančně náročný provoz zůstat zachovány. Takových škol "rodinného stříbra" by mělo být kolem pěti v celé ČR, na jejich zachování chce ministerstvo najít peníze navíc. "Od (školního) roku 2011/2012 bude síť efektivizovaná tak, aby naplněnost byla výrazně lepší," uvedl Dobeš.   V příštím školním roce střední školy čekají i další novinky, chystaná novela počítá třeba se snížením počtu přihlášek při přijímacím řízení na střední školy ze tří na dvě. Školy by také nemusely vypracovávat hodnocení vlastní činnosti, zrušit se má i povinnost zřizovat školskou radu. Školám by tak odpadla značná administrativní zátěž, novela má jít na vládu v příštích týdnech. Nově by se mělo stanovit i funkční období ředitelů škol, a to na šest let. Počet dní ředitelského volna by se měl snížit z pěti na tři.   K redukci škol se kraje zatím moc neměly, rušení či slučování škol je totiž velmi nepopulární u žáků, rodičů i učitelů. Populační propad by se měl za pár let zastavit, už nyní roste počet dětí ve školkách a na prvních stupních základních škol.   kli rot  