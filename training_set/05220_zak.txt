 Trestných činů loni v Plzeňském kraji mírně ubylo, vražd přibylo  Plzeň 24. ledna (ČTK) - Policisté v Plzeňském kraji loni zaznamenali o 453 trestných činů méně než v roce 2009. Celkem jich evidovali 13.843. Klesl počet krádeží aut i věcí z nich, naopak stoupl počet ukradených kol, přibylo vražd a bylo i výrazně více případů zanedbání povinné výživy, maření výkonu úředního rozhodnutí a padělání peněz. Více než polovina trestných činů zůstala loni v kraji neobjasněná. V Plzni se policistům podařilo objasnit jen něco přes třetinu trestných činů, naopak na Domažlicku mají dvoutřetinovou objasněnost. Vyplývá to ze statistik, které dnes ČTK poskytla policejní mluvčí Martina Kohoutová.   Násilných trestných činů bylo loni o osm více než v předchozím roce; celkem 721. Policie ale byla úspěšnější v jejich objasňování a dopadla pachatele v 466 případech, tedy v téměř 65 procentech případů. V kraji se stalo 12 vražd a pokusů o vraždu, to je o dva případy víc než v roce 2009. Až na jeden případ policisté dopadli pachatele.   Statistiky se loni rozšířily podle nového trestního zákoníku o nový trestný čin nebezpečné pronásledování. V kraji policisté zaznamenali 13 takových skutků. Řešili také 41 případů pohlavního zneužívání a 29 znásilnění. "Při objasňování této trestné činnosti byli téměř ve všech případech úspěšní," konstatovala mluvčí.   Škoda způsobená trestnou činností přesáhla loni 549 milionů korun, z toho 266 milionů byly škody způsobené majetkovou trestnou činností. V regionu například loni zloději ukradli 551 aut a 45 motocyklů či mopedů, to je o 81 ukradených motorových vozidel méně než v roce 2009. Naopak jízdních kol se loni ztratilo 482 - o 216 víc než o rok dříve. Výrazný nárůst zaznamenali policisté také u padělání peněz. Zatímco v roce 2009 řešili 121 takových případů, loni jich bylo už 214.   Policie v roce 2010 objasnila v Plzeňském kraji celkem 46,49 procenta trestných činů, o rok dříve byla o něco úspěšnější a vyřešila jich 47,1 procenta. Všechny okresy kromě Plzně mají nadpoloviční objasněnost, v Plzni je v porovnání s ostatními okresy ale také největší kriminalita. Bezmála polovina všech loňských trestných činů se stala právě v krajském městě. "Srovnávat městské ředitelství policie Plzeň s ostatními územními odbory policie v Plzeňském kraji nelze, protože Plzeň má díky velkému počtu obyvatel, rozloze a dalším ukazatelům specifické kriminogenní faktory, které se projeví i ve statistice," dodal krajský policejní ředitel Jaromír Kníže.   Pod vlivem alkoholu spáchali loni pachatelé téměř devět procent všech trestných činů, asi pětinu jich měli na svědomí recidivisté. Nezletilí spáchali trestný čin v 81 případech a mladiství v 211. Klesl podíl cizinců, kteří páchali v kraji trestnou činnost. V roce jich bylo 574, loni pak 496.   lap snm  