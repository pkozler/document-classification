 Basketbalista Mayo si kvůli dopingu v NBA deset zápasů nezahraje  Memphis (USA) 28. ledna (ČTK) - Basketbalista O. J. Mayo si deset zápasů v NBA nezahraje. Vedení zámořské soutěže hráče Memphisu potrestalo za pozitivní dopingový nález na dehydroepiandrosteron.   Mayo se hájil tím, že látka se mu do těla dostala z běžně prodávaných léků. Navíc prý nevěděl, že je na seznamu zakázaných prostředků. "Je to však moje chyba a beru na sebe plnou zodpovědnost," citovala ho agentura AP. "Omlouvám se fanouškům i týmu. Měl jsem si o tom zjistit víc informací, než jsem to začal užívat," dodal.   Kvůli trestu Mayo přijde o dnešní zápas s Philadelphií a do týmu se třiadvacetiletý basketbalista bude moci vrátit 15. února shodou okolností znovu v zápase proti Sixers. Trojka draftu z roku 2008 během trestu navíc přijde o plat.   pam gi  