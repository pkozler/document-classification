 Japonské automobilky přesunou část výroby na víkend  Tokio 19. května (ČTK) - Japonští výrobci automobilů a automobilových součástek se dohodli, že přesunou svou domácí produkci ze čtvrtka a pátku na víkend, aby zmírnili nápor na elektrickou síť. Oznámila to dnes japonská asociace výrobců automobilů (JAMA). Japonsko má problémy s dodávkami elektřiny od březnového zemětřesení, které poškodilo zařízení elektrárenských podniků na severu a východě země.   Mimořádné opatření automobilového průmyslu, které má pomoci zabránit výpadkům elektřiny, začne platit v červenci a potrvá tři měsíce. Předseda JAMA Tošijuki Šiga upozornil, že opatření pomůže automobilovému sektoru splnit bez výraznějších nákladů vládní požadavek, aby velcí odběratelé elektřiny v letních měsících snížili svou spotřebu o 15 procent.   Analytik Masataka Kunugimoto z makléřské společnosti Nomura Securities opatření automobilového sektoru pochválil a vyzval k podobnému postupu i další průmyslová odvětví.   Březnové zemětřesení poškodilo v severovýchodní části Japonska také továrny na výrobu automobilových součástek. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Automobilky nyní výrobu postupně obnovují. Výpadky elektřiny podle nich představují jednu z největších hrozeb pro hladký průběh obnovení produkce.   pmh dvd      