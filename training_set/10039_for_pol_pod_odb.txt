 Odbory a zaměstnavatelé odmítli vládní návrh reforem  Praha 1. června (ČTK) - Odbory a zaměstnavatelé na své dnešní schůzce odmítli vládní návrh penzijní a zdravotnické reformy. Pokud jde o zdravotnictví, mělo by se podle nich napřed zjistit, kde v něm mizí peníze, a teprve poté sestavit reformu. Na schůzi předsednictva tripartity, která by se měla konat koncem tohoto nebo začátkem příštího týdne, také po vládě budou požadovat zavedení takzvaného kurzarbeitu. To je situace, kdy se zaměstnancům podniků v potížích zkrátí pracovní doba a část ušlé mzdy jim uhradí stát. Novinářům to po jednání řekl předseda Svazu průmyslu a dopravy Jaroslav Hanák.   Zavedení kurzarbeitu je podle Hanáka v zájmu zaměstnanců i zaměstnavatelů. "Vyzveme vládu, aby okamžitě připravila analýzy a legislativní kroky k co nejrychlejšímu zavedení," řekl Hanák.   "Už o něj usilujeme několik let, takže předpokládám, že po tom společném tlaku vláda začne konečně konat," řekl k otázce kurzarbeitu předseda Českomoravské konfederace odborových svazů Jaroslav Zavadil.   V důchodové reformě je podle Hanáka zbytečné zavádět druhý pilíř. V jeho rámci by si podle vládního návrhu reforem mohli lidé posílat část sociálního pojistného ze státního průběžného systému na individuální účty u soukromých penzijních společností. Podle Hanáka je potřeba reformovat státní pilíř a současné penzijní připojištění.   "Náš názor na zdravotní reformu je, že nejdříve je potřeba udělat pořádek ve zdravotnictví," řekl Hanák. To znamená nákup přístrojů, léková politika či stavební investice bez korupce. Teprve poté je potřeba udělat reformu.   "Bohužel se začíná u konce, u spoluúčasti pacientů, a neřeší se věci, o kterých tu byla řeč," dodal k tomu Zavadil. Je podle něj potřeba řešit i věci, jakými jsou stropy u odvodů na zdravotní pojištění či rozdíly mezi odvody osob samostatně výdělečně činných a zaměstnanců.   Odbory i zaměstnavatelé se také bavili o návrhu daňové reformy. Vzhledem k tomu, že však neměli její paragrafové znění, odložili debatu na později.   Pavel Cechl pba  