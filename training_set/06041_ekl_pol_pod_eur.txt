 Sušice otevřely sběrný dvůr, druhý největší v Plzeňském kraji  Sušice (Klatovsko) 14. ledna (ČTK) - Po Stříbře druhý největší sběrný dvůr v Plzeňském kraji otevřelo dnes jedenáctitisícové město Sušice. Kraj má díky dotacím EU už 74 sběrných dvorů odpadů, což je největší hustota v rámci všech krajů ČR. Třetina jich byla postavena za přispění EU, která budování podporuje deset let, řekla ČTK Lenka Šlajsová z Regionální rozvojové agentury Plzeňského kraje, která obcím s projekty dvorů pomáhá. Díky obsluze jsou tam domácí odpady odděleně shromažďovány a tříděny a velká většina z nich je materiálově využívána.   "Sušický dvůr je určen až pro 25.000 obyvatel, tedy pro město i okolí do deseti kilometrů," uvedl Luboš Pokorný z plzeňské firmy Rumpold, která bude dvůr provozuje. Podle něj je raritou dvora s plochou více než 3000 metrů čtverečních na okraji města směrem na Horažďovice mostová váha, která zjednodušuje dovoz odpadu i jeho evidenci. Po celé ploše dvora na všechny druhy odpadu je vybudována zpevněná plocha.   "Původní náklady na stavbu byly 13 milionů korun, ale díky nedostatku stavebních zakázek se nám je po jednání s dodavatelem podařilo stlačit na 9,5 milionu Kč," řekl starosta Petr Mottl. Město hradilo ze svého 950.000 korun, zbytek dala EU a Státní fond životního prostředí (SFŽP).   Za minulých deset let se v kraji vybudovalo 23 moderních dvorů s podporou EU, tedy programů Sapard a operačních programů Infrastruktura a Životní prostředí. Díky OPŽP jich už bylo postaveno 14 v celkové hodnotě 105 milionů korun; EU spolu se státem na ně přispěla více než 93 miliony Kč. "V programu jsou peníze také na letošní rok, další výzva bude vyhlášena zhruba v březnu," řekl Petr Stejskal ze SFŽP. O dalších penězích do roku 2013 bude jasno poté, kolik peněz bude vyčerpáno z výzvy na velké projekty typu spaloven, která bude uzavřena letos v červnu.   Letos má v Plzeňském kraji vzniknout dalších sedm sběrných dvorů v Městě Touškově, Tlučné a Dobřanech na Plzeňsku, dále v Hostouni a Klenčí na Domažlicku, v Rokycanech a Kolinci na Klatovsku.   Plzeňský kraj je trvale po Praze na druhém místě ve třídění využitelných složek směsného komunálního odpadu. Selekce papíru, skla a plastu každoročně stoupá. Nádob na tříděný odpad je dostatek. Do systému EKO-KOM je zapojeno 466 z 501 obcí kraje. Kraj vytřídí přes 26.000 tun komunálního odpadů, rezervu má region do 40.000 tun. Kraj má podle odpadové firmy EKO-KOM nejefektivnější systém sběru, svozu a využití tříděných složek.   Václav Prokš sap  