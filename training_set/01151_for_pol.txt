 Havaj nezveřejní zpochybňované záznamy o Obamově narození  Honolulu (USA) 22. ledna (ČTK) - Havajský guvernér Neil Abercrombie skončí s pátráním, kterým chtěl dokázat, že americký prezident Barack Obama se opravdu narodil na území Spojených států. Důvodem je totiž skutečnost, že havajské zákony neumožňují zveřejnit soukromé dokumenty, napsala dnes agentura AP.   "Již není nic, co by guvernér Abercrombie mohl učinit v mezích zákona, aby dokument zveřejnil," prohlásila guvernérova mluvčí Donalyn Dela Cruzová.   Podle některých názorů se Obama nenarodil v USA, ale zemi svého otce - v Keni na africkém kontinentu. Zpochybňují tak jeho prezidentský mandát, protože osoba nenarozená na území Spojených států se nemůže ucházet o post hlavy této země.   Demokrat Abercrombie, který byl přítelem Obamových rodičů a prezidenta zná od jeho dětských let, před měsícem zahájil tažení, kterým chtěl tyto spekulace vyvrátit. Prohlásil tehdy, že má již dost pochybností, které jsou politicky motivované. Jeho vyšetřování ale uvízlo na mrtvém bodě, když mu havajský ministr spravedlnosti David Louie sdělil, že nemůže zveřejnit porodní záznamy bez souhlasu dotčené osoby.   Úřady nicméně opakovaně potvrdily, že Obamovo jméno je na abecedním seznamu havajských rodáků. Kopie dokumentu je veřejná. Sám Obama zveřejnil v roce 2008 oficiální osvědčení, na kterém jsou uvedena jména rodičů, rasy a místo narození.   zpt šeb  