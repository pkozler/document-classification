 ČSÚ vydal ročenku srovnávající ČR s dalšími zeměmi světa  Praha 5. ledna (ČTK) - Český statistický úřad dnes vydal ročenku  Česká republika v mezinárodním srovnání , která obsahuje srovnání České republiky se zeměmi EU i dalšími státy světa v ekonomických i sociálních oblastech. Údaje v ročence pocházejí z databáze Eurostatu, Organizace pro hospodářskou spolupráci a rozvoj (OECD). OSN a dalších institucí, informoval dnes ČSÚ v tiskové zprávě.   Kromě standardních informací o obyvatelstvu, trhu práce, životním prostředí, jednotlivých sektorech ekonomiky a makroekonomických údajích jsou také v publikaci zahrnuty ukazatele informační společnosti nebo vybrané regionální ukazatele.   Z ročenky vyplývá například, že Česká republika je v Evropě průmyslovou velmocí. Přes 37 procent zaměstnaných Čechů je v průmyslu, zatímco průměr EU je 24 procent.   Dále data ukazují, že předloňský pokles českého hrubého domácího produktu (HDP) o 4,1 procenta byl v rámci EU průměrný. Nejvíce se HDP propadl v Lotyšsku o 18 procent, v Litvě o 14,7 procenta a v Estonsku o necelých 14 procent. Polsko podle ČSÚ jako jediná země vykázala v roce 2009 růst HDP ve výši 1,7 procenta.   Nejvyšší počet jaderných elektráren podle publikace je ve Spojených státech. Ze 440 reaktorů celosvětově v provozu je v USA téměř čtvrtina. S velkým odstupem je na druhém místě Francie s 58 reaktory a Japonsko s 55. V ČR je šest jaderných reaktorů. Navíc ve světě je v současnosti ve výstavbě 59 reaktorů, z toho téměř polovina v Číně.   V případě objemu vyprodukovaného komunálního odpadu je Česko v rámci EU zemí s nejnižším objemem, a to 306 kilogramů na osobu. Naopak největším producentem je Dánsko s 802 kilogramy na osobu.   Česká republika je 81. nejlidnatějším státem světa, upozornil ČSÚ.   sos dvd  