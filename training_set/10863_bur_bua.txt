 Pražská burza o procento oslabila  Praha 24. ledna (ČTK) - Pražský akciový trh na počátku nového týdne oslabil, hlavní index PX přišel o své páteční zisky a odepsal 0,97 procenta na 1255,9 bodu. V souladu s vývojem v Evropě se nedařilo bankám a oslabila i většina dalších emisí.   Investoři podle makléře Patria Direct Pavola Mokoše vybírali zisky napříč všemi sektory. "Výběr zisků vidíme i na okolních burzách, kde rakouský ATX ztrácí 0,1 procenta, polský WIG 20 odepisuje 0,8 procenta a maďarský BUX oslabuje o 0,05 procenta," uvedl Mokoš.     V Praze rakouská Erste Bank odepsala bezmála 1,5 procenta na 876 korun, Komerční banka přišla o procento na 4334 Kč. Nedařilo se ani akciím energetik. Akcie ČEZ oslabily o procento na 870 korun a akcie NWR o 0,61 procenta na 278,40 Kč.   Vůbec nejztrátovějším titulem byl developer Orco, přišel o 3,68 procenta na 86 korun.   Mírného růstu dnes dosáhla jen trojice titulů s malou tržní kapitalizací - sítě autobazarů AAA Auto, Fortuny a textilky Pegas Nonwovens. Nejvíc, a sice o procento, posílila AAA Auto.   Obchodní aktivita byla nízká a objem obchodů nedosáhl ani miliardy korun. Průměrný objem obchodů za poslední rok je 1,247 miliardy Kč.   kri vju  