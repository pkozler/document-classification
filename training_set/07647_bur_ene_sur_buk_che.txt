 Ceny ropy mírně vzrostly díky dolaru a rostoucím akciím  Londýn 20. května (ČTK) - Ceny ropy dnes mírně vzrostly a barel americké ropy se přiblížil stovce dolarů. K investicím do ropy přiměl obchodníky slabší kurz dolaru a rostoucí akciové trhy v Asii a Evropě.   Cena severomořské ropy Brent stoupla o 45 centů na 111,87 dolaru za barel. Americká lehká ropa ve 12:00 SELČ vzrostla o 64 centů na 99,08 USD za barel, během dne přitom vystoupala až na 99,60 dolaru.   Tento týden se ceny ropy konsolidovaly poté, co na začátku měsíce ropu postihla výrazná vlna prodejů. Investoři se začínají soustřeďovat na jednání kartelu exportérů OPEC, které se uskuteční příští měsíc.   Mezinárodní agentura pro energii (IEA), která hájí zájmy vyspělých zemí dovážejících ropu, ve čtvrtek vyzvala kartel, aby zvýšil těžbu a chránil světovou ekonomiku. V případě, že OPEC těžební limity nezvýší, IEA zřejmě vyzve své členy k uvolnění strategických rezerv. Podle analytiků přitom není pravděpodobné, že by OPEC produkční limity zvýšil.     Ceny ropy v dolarech za barel (asi 159 litrů) ve 12:00 SELČ:      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  111,87  111,42     New York - Nymex  WTI  červen  99,08  98,44     pok dvd  