 Skupina Aerosmith není mrtvá, nahraje nové album, tvrdí Tyler  --------------------    Ke zpravodajství: FOTO ve Fotobance  ID foto: F201101120048501, F201101120047301, F201101120049001   --------------------    Los Angeles 12. ledna (ČTK) - Rockerský veterán Steven Tyler v úterý popřel, že by jeho nová úloha porotce v televizní soutěži American Idol znamenala smrt skupiny Aerosmith. Dodal, že by už tento měsíc rád začal pracovat na dlouho odkládaném novém albu kapely.   "Máme jenom pauzu," řekl dvaašedesátiletý Tyler televizním novinářům při propagaci desáté série soutěže.   Aerosmith nenahrála studiové album od roku 2001 a hádka v roce 2009 mezi Tylerem a jeho kolegy z kapely vypadala na rozpadnutí skupiny. Teď ale Tyler tvrdí, že Aerosmith by měla začít pracovat na novém albu koncem ledna a má naplánované koncertní turné po Japonsku a Jižní Americe, na které vyrazí v listopadu.   "Není mrtvá. Nemůže být mrtvá," prohlásil Tyler o 40 let působící rockové skupině, která od svého vzniku v roce 1970 prodala více než 150 milionů alb. Není ovšem jasné, jak si Tyler najde čas na nahrávání ve studiu při svém zhruba čtyřměsíčním závazku na živé vysílání soutěže American Idol dvakrát v týdnu, které začíná 19. ledna a poběží do května.   dk dr  