 Plzeňští ekologové Děti Země podali na kraji stížnost na spalovnu  Plzeň 14. ledna (ČTK) - Plzeňská pobočka ekologického hnutí Děti Země podala na Krajském úřadu v Plzni stížnost na jeho postup kvůli plánované velké spalovně odpadů v Chotíkově u Plzně. Bude se jí zřejmě zabývat ministerstvo životní prostředí (MŽP). Úřad podle ekologů nepodrobil záměr posuzování vlivů na životní prostředí (posudku EIA) a neprojednal ho s veřejností. Rozhodnutí je nesprávné, nezákonné a krajský úřad byl podjatý, řekl ČTK Martin Hyťha z Dětí Země.   Krajský úřad loni 8. listopadu zveřejnil závěr zjišťovacího řízení plánu na Závod na energetické využití komunálního odpadu Chotíkov. Dospěl k závěru, že záměr spalovny zhruba za 2,5 miliardy korun, která má stát do roku 2016, nemá významný vliv na životní prostředí, a proces EIA tak byl dokončen a nemusí být dále posuzován. Investor Plzeňská teplárenská nyní připravuje podklady pro územního rozhodnutí.   Krajský radní pro životní prostředí Petr Smutný (ČSSD) dnes ČTK řekl, že se "úředníci se všemi podanými námitkami vypořádali" a mají pravdu, že se záměr nemusí dále zkoumat, protože spalovna nebude mít zásadní vliv na životní prostředí. Plzeň a její okolí má podle Smutného s ekologickými občanskými sdruženími "neblahé zkušenosti", například při projednávání dálničního obchvatu Plzně. Nekonečné obstrukce a námitky výrazně zpozdily stavbu, čímž byli poškozeni obyvatelé Plzně, dodal.   "Děti Země podaly k oznámení záměru (spalovny) zásadní připomínky, podobně jako další tři občanská sdružení, krajská hygienická stanice nebo téměř 1000 občanů. Krajský úřad přesto rozhodl, že se vliv spalovny na životní prostředí nebude posuzovat," dodal. Podle ekologů je rozhodnutí nepodrobit řádnému procesu EIA projekt na zpracování až 100.000 tun odpadů ročně "dle všeho podjaté, věcně nesprávné, nepřezkoumatelné a nezákonné".   Děti Země podaly stížnost na úřadu v úterý. Pokud kraj podle Hyťhy ekologům nevyhoví, což se zřejmě stane, musí MŽP přezkoumat rozhodnutí kraje. Podle Smutného už toho ale zřejmě MŽP mnoho udělat nemůže, protože verdikt kraje je z počátku listopadu.     "Krajský úřad porušil základní principy procesu EIA, když ignoroval požadavky na variantní posouzení záměru, zamítl většinu došlých námitek bez řádného odůvodnění a zneužil procedury zjišťovacího řízení ke znemožnění účasti veřejnosti na rozhodování," dodal odborný konzultant v oblasti ekologických a zdravotních rizik Miroslav Šuta. Podle něj by mohlo jít do budoucna o nebezpečný precedens při obcházení zákona o EIA.   Spalovna počítá s významnými dotacemi EU.   Václav Prokš snm  