 Nejlepší kolejí roku 2011 jsou koleje Harcov v Liberci  --------------------    Ke zpravodajství: ilustrační FOTO ve Fotobance  ID foto:  P200902250381301 ,  P200902250363801    --------------------    Liberec 2. května (ČTK) - Nejlepší vysokoškolskou kolejí roku 2011 jsou koleje Harcov, které patří Technické univerzitě v Liberci. V elektronickém hlasování jim svůj hlas dalo 2197 studentů. Na opačném konci žebříčku skončila kolej Otava v areálu vysokoškolských kolejí na pražském Jižním Městě. ČTK o tom dnes informovala koordinátorka soutěže Hana Pavlínová. Hlasování na  www.kolejroku.cz  začalo 7. března a trvalo sedm týdnů. Zapojilo se více než 10.000 studentů, kteří mohli dát hlas až pěti ze 106 hodnocených kolejí.   "Harcovské koleje se staly jasným vítězem. I přes to, že pokoje jsou nově zrekonstruovány, u studentů nejvíce vyhrával fakt, že na Harcově je spousta příležitostí k trávení volného času, ať už sportem či společenskou zábavou, dále oceňovali blízkost přírody i centra města," řekla Pavlínová. Za slabinu považují studenti hlavně přistýlky, jimiž se univerzita snaží každoročně kapacitu kolejí zvýšit. Podobné klady mají podle Pavlínové i koleje Pod Palackého vrchem v Brně, které se umístily na druhém místě, a třetí byly rovněž brněnské Purkyňovy koleje Vysokého učení technického.   Soutěž pořádal studentský magazín a portál Studenta, který touto soutěží chtěl upozornit na vysokoškolský život, ke kterému bydlení na kolejích neodmyslitelně patří. "Soutěž také ukázala, že vysokoškolský život není ovlivněn velikostí univerzity a města. Naopak, menší univerzity, jakou je i Technická univerzita v Liberci, pod kterou Harcov patří, mají mnohem větší vůli ukázat zbytku republiky, proč je dobré studovat právě na ní," dodala Pavlínová.   Liberecké univerzitní koleje Harcov byly postaveny v 80 letech a tvoří je šest obytných bloků, včetně přistýlek nabízejí 3360 lůžek. Harcovské koleje prošly v posledních letech kompletní modernizací za 350 milionů korun, aby mohly posloužit k ubytování sportovců při lyžařském šampionátu na přelomu února a března 2009. Právě díky němu nabízejí nyní koleje ubytování téměř hotelového typu. "S pořádáním sportovních akcí, podle hlasujících, souvisí i jejich jediná záporná stránka. Tou je především nutnost se během akademického roku vystěhovávat, aby tak studenti uvolnili kapacitu kolejí pro sportovce," dodala Pavlínová.   ivc snm  