 V Ostravě druhým dnem stávkují řidiči MHD za vyšší mzdy  --------------------    Ke zpravodajství: AUDIO;    --------------------    Ostrava 2. června (ČTK) - Pracovníci Dopravního podniku v Ostravě (DPO) zahájili druhý den stávky za vyšší mzdy. Na 400 se jich sešlo před ředitelstvím firmy a vydali se na pochod před magistrát. Pomalým přecházením po přechodech pro chodce blokují tramvaje, jejichž řidiči se do stávky nezapojili. Policie demonstranty usměrňuje a snaží se zachovat provoz.   Odborový předák Ivo Protivínský vyzval protestující, aby nevyvolávali konflikty a nebyli agresivní vůči řidičům, kteří nestávkují. Městská hromadná doprava i dnes jezdí v omezeném rozsahu jako v neděli, ale například nejdůležitější tramvajové linky častěji.   Odboráři uvedli, že ve středu ráno stávku zahájilo 388 zaměstnanců DPO, z toho 206 řidičů a 182 dělníků. Počty lidí, kteří se ke stávce přidali odpoledne, stále neznají. Podle DPO stávkovala ráno necelá polovina řidičů. Odbory věří, že dnes bude stávkujících přibývat.   Stávka je neomezená, její účastníci ale vyjadřovali naději, že skončí úspěšně a brzy. Stávku odboráři vyhlásili minulý týden. Během kolektivního vyjednávání se nedohodli na růstu tarifních mezd. Požadují navýšení o pět procent. Vedení společnosti ale tvrdí, že nemá peníze. Nabízí 1,5 procenta a stejný nárůst garantuje i na příští rok. To je podle Protivínského nepřijatelné.   vpl mol  