 Oslavy Olomouce s šermíři, koncerty i krajovými specialitami  --------------------    Ke zpravodajství: FOTO ve Fotobance  ID foto:  FO00124099    --------------------    Olomouc 13. května (ČTK) - Šermířská vystoupení, historický jarmark, hanácký farmářský trh, přehlídka regionální kuchyně či půlmaraton v ulicích města jsou na programu letošních oslav Svátků města Olomouce. Slavnosti se tu konají od 17. do 19. června. Stejně jako v minulých letech projde městem historický průvod s ostatky patronky Olomouce, svaté Pavlíny. ČTK to řekl náměstek primátora Jan Holpuch (ODS).   Svátky města jsou nejvýznamnější kulturní akcí, kterou olomoucká radnice pořádá. "Hlavní program, který se bude konat v Korunní pevnůstce a v Bezručových sadech, je letos zaměřen především na vojenskou historii Olomouce. Jeho podstatnou částí bude vybudování dvou vojenských ležení a šermířská vystoupení vrcholící rekonstrukcí velké bitvy ve vodním příkopu pod hradbami," uvedl Holpuch.   Dění v parku budou podle něj dotvářet divadelní představení, středověké hry pro děti, ukázky výcviku koní rakouských dragounů, vystoupení žonglérů, bubeníků a šermířů.   Součástí programu oslav bude také výroční farmářský trh na Dolním náměstí. Horní náměstí bude vyhrazeno půlmaratonu a gastronomickému festivalu Hanácké gastról. V neděli 19. června, kdy oslavy skončí, radnice zahájí sezonu promenádních koncertů u fontány ve Smetanových sadech.   Ani letos nebude při oslavách chybět průvod s ostatky patronky Olomouce, svaté Pavlíny, který se uskuteční v pátek 17. června. Město si ji připomíná v novodobé historii od roku 1995. Její ostatky věnoval městu v roce 1622 papež Řehoř XV. Tehdy město postihla morová nákaza a lidé věřili, že je světice ochrání. Uspořádali jí proto průvod, a protože mor skutečně ustoupil, prohlásili ji za patronku města. Průvody s jejími ostatky se pak staly tradicí.   Vladimír Onderka dr  