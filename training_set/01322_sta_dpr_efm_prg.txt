 MfD: Palác ČD v Hybernské ulici v Praze jde opět do dražby  Praha 14. května (ČTK) - České dráhy se v pondělní dražbě pokusí znovu prodat Sweerts - Šporkovský palác v pražské Hybernské ulici. Je to už páté kolo prodeje, dráhy snížily vyvolávací cenu z 300 na 260 milionů korun. Informuje o tom dnešní Mladá fronta Dnes (MfD).   "Cena byla upravena s ohledem na fakt, že trh na předchozí vyvolávací cenu opakovaně nereagoval," řekl listu mluvčí drah Petr Šťáhlavský. Poznamenal, že budovu dráhy nevyužívají, jde o zbytný majetek.   ČD se pokouší prodat palác opakovaně. Při prvním pokusu před více než dvěma lety činilo minimální podání půl miliardy korun, později dráhy slevily na 350 milionů korun. Minimální částku ale nikdo nenabídl. Loni v létě dráhy palác prodaly společnosti Gest - hotel, která patří italskému podnikateli Girolamu D'Agostinovi. Ten však nesložil kupní cenu 310 milionů korun.   Pokud se nepodaří budovu prodat ani v pondělí, dráhy zatím podle mluvčího nevědí, zda budou zkoušet dražbu znovu. "Zvážíme další postup. Naším cílem je prodej tohoto paláce," dodal Šťáhlavský.   Sweerts - Šporkovský palác byl postaven v letech 1725 až 1789. V poslední době sloužil jako kancelářská budova, v níž sídlila část Českých drah a některé její dceřiné společnosti jako ČD Reality nebo ČD Travel. Nemovitost je zapsaná v seznamu kulturních památek.   fsl      