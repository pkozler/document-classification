 České dráhy chtějí letos zvýšit investice do vlaků na 7,1 mld. Kč  --------------------    Ke zpravodajství: FOTO/aktuality   Doplnili jsme další informace od 3. odstavce, přidali jsme TABULKU.   --------------------    Praha 7. ledna (ČTK) - České dráhy plánují letos zvýšit investice do modernizace vlaků na nejméně 7,1 miliardy korun. Mohou ale rozsah investic zvýšit až na 8,6 miliardy korun, pokud si zajistí financování nových projektů a dostanou k nim souhlas od představenstva firmy. Loňské investice do kolejových vozidel dráhy odhadují na 5,6 miliardy korun. Novinářům to řekl náměstek generálního ředitele ČD Antonín Blažek při dnešním křtu modernizované lokomotivy známé pod názvem "Brejlovec".   Pro letošní rok České dráhy počítají s tím, že dokončí uvedení 75 nových souprav příměstských vlaků City Elefant do provozu a začnou nasazovat na tratě 33 regionálních motorových vozů RegioShuttle od společnosti Stadler. Pro dálkovou dopravu firma do poloviny roku nasadí do provozu 110 vylepšených rychlíkových vozů, které dopravce rovněž představil na dnešním křtu Brejlovce.   Pro cestující tyto za 128 milionů korun vylepšené vozy nabízejí především mnohem pohodlnější interiér, uvedl Blažek. Textilní potahy sedadel v nich nahradily dřívější koženkové, renovací prošlo mimo jiné i sociální zařízení. Dráhy takovou nepříliš zásadní opravu vagonů nazývají humanizací.   Modernizace 19 starších dieselových lokomotiv Brejlovec stála České dráhy celkově 678 milionů korun, zahájena byla loni. Stejně jako u humanizace rychlíkových vagonů ji umožnily dlouhodobé smlouvy o provozu osobní dopravy z roku 2009. Modernizaci daly dráhy přednost před nákupem nových lokomotiv kvůli nižší ceně, uvedl Blažek. Výdaje na nákup nových strojů by se podle něj vyšplhaly na dvojnásobek nákladů na modernizaci.   Z původních Brejlovců zůstal pouze rám, vše ostatní včetně nového dieselového motoru Caterpillar je nové, uvedl Josef Bárta, ředitel společnosti CZ Loko, která Brejlovce pro České dráhy modernizovala. Cenu jedné opravené lokomotivy vyčíslil na 35 milionů korun, k této částce je však ještě nutné přičíst náklady na leasing.   Dceřiná společnost Českých drah ČD Cargo hodlá letos do obnovy vozového parku investovat zhruba jednu miliardu korun. Obdobnou částku podle mluvčího společnosti Romana Jandíka firma investovala i v minulém roce. Cargo v loňském roce nakoupilo například 50 nových cisternových vozů a modernizovalo 60 lokomotiv.     Investice Českých drah do železničních vozidel (v miliardách Kč)     2003  1,081     2004  2,488     2005  3,174     2006  3,199     2007  3,283     2008  4,223     2009  4,196     2010  5,6 (odhad ČD)     2011  7,1 až 8,6 (plán ČD)     Zdroj: České dráhy   cfr dvd  