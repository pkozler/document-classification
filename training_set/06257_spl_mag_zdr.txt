 Moderní saunování zpestřují ceremonie i technické novinky  --------------------    Ke zpravodajství: AUDIO; ilustrační FOTO ve Fotobance  ID foto: F200808270064401, IF00009496, IF00008375   --------------------    Praha 23. ledna (ČTK) - Atraktivní rituály jsou součástí moderního saunování, které je oblíbenou relaxací. Opakované prohřívání a ochlazování těla prospívá posilování imunitního systému, snižování nemocnosti i otužování organismu. Podle znalců je také prostředkem pro zkrášlení a nalezení psychické rovnováhy. K tomu přispívají tzv. ceremonie i technické vymoženosti, které zkvalitňují nabídku relaxačních středisek.   "Saunování napomáhá vyplavení toxinů z těla, ale také utužování přátelských vztahů. Člověk tam často chodí s partou lidí, které rád vidí. Je tam spousta pozitiv," řekl ČTK Jiří Kouba z Asociace bazénů a saun ČR. Upozornil, že přitažlivé jsou v této souvislosti takzvané saunové ceremoniály, které stále častěji nabízejí provozovatelé relaxačních služeb. Účastní se jich jednotlivci i skupiny nadšenců.   Při procedurách nazývaných medové, ledové, solné, konopné či pivní ceremoniály si lidé pobyt v horkém prostředí spojují s aplikací výživných látek. Dámy si například dopřávají očistné jogurtové masky, kávový nebo citronový peeling. Pro pány je určen tzv. pivní ceremoniál, kdy mohou nahlas diskutovat a povzbudit se i menší dávkou piva. Tomu předchází rituál, při němž saunér polévá horké kameny směsí vody s aromatickou esencí a ručníkem nahání teplou páru od kamen do prohřívárny. "Dodává to správnou atmosféru a vzduch se tak lépe prohřívá. Lidé tam jdou nejprve ze zvědavosti, ale pak se ceremonií účastní pravidelně," řekla ČTK Kateřina Fadljevičová z pražského Aquapalace v Čestlicích.   Podle Kouby obsluha návštěvníky při podobných procedurách proškolí, jak si saunu co nejlépe užívat. Nevýhodou je prý to, že si lidé tyto procedury obvykle užívají vsedě. "V ruce mají příměs, kterou si potírají tělo. Vleže je to nepohodlné," vysvětlil. Upozornil, že celé tělo by se mělo prohřívat rovnoměrně. "Je tam parabolická závislost teploty na výšce. Když člověk sedí na druhé pryčně, hlavu má v 90 stupních, zatímco tělo v 65 a nohy ve 47. Když se pak dostane 'na pokyn hlavy' ven, nohy ještě nejsou dostatečně prohřáté," zdůraznil. Provozovny jsou podle něj také mnohdy přeplněné, a lidé si tak ani nemají kam lehnout.   Mnozí saunoví nadšenci oceňují možnost spojení "příjemného s užitečným". "Setkávám se tam s kamarádkami a známými. Můžeme tam v klidu spolu pobýt, pohovořit," říká Jaroslava, která si tento druh relaxace dopřává pravidelně již několik let. Podle ní je saunování příjemná relaxace, zejména v době, kdy je venku sychravo nebo mrzne. "Cítím se pak uvolněně, lehčí a v dobrém rozpoložení. Zvláštní euforii a krásný pocit po těle pociťuji po druhém nebo třetím kolečku, když se 'vymáchám' ve studeném bazénku," popisuje své vjemy. Oceňuje zároveň, že chřipka nebo nachlazení ji už dlouho nepostihly.   Mimo klasické vyhřívací kabiny jsou populární novinkou aromatické bylinné sauny, bio sauny nebo srubové či zemské bani. "Spousta lidí špatně snáší vysoké teploty. Využít tak mohou bio sauny, kde je teplota kolem 60 stupňů, nebo takzvané bylinkové sauny, kdy mohou u ohřívače inhalovat bylinky. To je obzvlášť působivé v období chřipek," řekla Fadljevičová. Saunový svět v Čestlicích nabízí vymoženosti jako takzvaný ledovač pro ochlazení ledovou tříští, Kneippovy lázně pro relaxaci nohou či aromatické sprchy s vonnými oleji. Vyhřátý člověk se tam může polévat ledovou vodou z dřevěných džberů nebo se oddávat perličkovým koupelím ve vířivce.   Podle Fadljevičové je o saunové novinky velký zájem. "Lidé se mohou v sauně cítit skutečně jako ve Finsku," uvedla. Velkým hitem je podle ní srubová baňa, po které se návštěvníci mohou ochladit přímo na čerstvém vzduchu v zahradě. To je prý pro tělo ideální.   Pro nejlepší účinky by si lidé měli saunování dopřávat pravidelně. Pouze tak prý tělo získá potřebnou odolnost a blahodárné účinky tepla dokáže zužitkovat. "Je velký mýtus, že je sauna sezonní záležitost. Aby posilování imunitního systému bylo logické, je potřeba saunovat celoročně," řekl Kouba. Upozornil, že doba pobytu v sauně by měla být alespoň 90 minut, optimálně hodiny. "Lidé se někdy šidí o požitek a kvůli nedostatku času jsou i rozčarováni," dodal.   Výběr provozovny často ovlivňuje atmosféra i místo, na které si zájemci o tyto služby zvyknou. "Saunu vybírám podle čistoty, míry soukromí a kvality obsluhy. Prostředí nemusí být nijak luxusní," říká milovnice saunování Věra. Relaxační procedury si zpravidla zpestřuje společenskou konverzací s přítelkyněmi. Záleží jí tak na prostředí. "Ve velkých saunách nemám pocit čistoty. Rovněž nemám ráda společnost mnoha neznámých lidí. Raději chodím stále na jedno místo," uvedla.   Alexandra Malachovská kš  