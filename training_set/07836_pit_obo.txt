 Světový trh s 3D televizory letos vzroste více než pětkrát  Soul 6. května (ČTK) - Světový trh s televizory s trojrozměrným obrazem letos vzroste více než pětkrát. V tržbách za ploché televize se tak jejich podíl zvýší na 11 procent, uvedla dnes průzkumová agentura IHS iSuppli. Prodej 3D televizorů roste díky vyšší výrobě a klesajícím cenám.   iSuppli předpovídá, že výrobci letos dodají na světový trh 23,4 milionu 3D televizorů proti 4,2 milionu za minulý rok. Do roku 2015 by se roční prodej mohl zvýšit na 159 milionu 3D přístrojů. V té době budou podle iSuppli 3D přístroje představovat více než polovinu prodeje plochých televizí.   Výrobci v čele s korejskými koncerny Samsung Electronics a LG Electronics a japonskou Sony se spoléhají na to, že jim trojrozměrný obraz a další dražší přístroje pomůžou vymanit se z nízkých ziskových marží. Rentabilitu odvětví napínají nízkonákladoví výrobci.   Jiná průzkumová agentura DisplaySearch minulý týden předpověděla, že na trhu s 3D televizory vzrostou tržby o 50 procent a odvětví do roku 2014 dosáhne úrovně 100 milionů přístrojů, napsala agentura Reuters.   pok vju  