 Sklizeň obilí na Ukrajině loni klesla o 15 procent  Kyjev 17. ledna (ČTK) - Sklizeň obilí na Ukrajině se v loňském roce snížila podle očekávání o 15 procent na 39,2 milionu tun ze 46 milionů tun v roce 2009. Oznámil to dnes ukrajinský Státní výbor pro statistiku. Předpokládá se, že letos by se úroda obilnin měla díky příznivějšímu počasí vrátit na předloňskou úroveň.   Propad produkce byl důsledkem sucha, které v období června až září postihlo většinu ukrajinských regionů a zasáhlo i velké oblasti Ruska. Ukrajina v reakci na propad produkce zavedla kvóty na vývoz obilnin na prvních devět měsíců nynější zemědělské sezony od loňského července do června. Rusko kvůli neúrodě dokonce vývoz zcela zakázalo, což na světových trzích přispělo k prudkému růstu cen.   Analytici a vládní činitelé čekají v příštích měsících vlhké počasí bez větších mrazů, což by mělo vytvořit podmínky k návratu produkce na 45-46 milionů tun. Ukrajina patří mezi přední světové vývozce pšenice, kukuřice a ječmene.   hp vju  