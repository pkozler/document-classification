 Ke změně pravidel svěřování dětí do  péče je vláda neutrální  --------------------    Ke zpravodajství: FOTO/aktuality   --------------------    Praha 19. ledna (ČTK) - Vláda se postavila neutrálně k poslaneckému návrhu, který má uložit soudcům častěji svěřovat děti do střídavé péče rodičů. Informuje o tom úřad vlády na svých internetových stránkách. K novele, kterou nyní čeká posouzení sněmovnou, má kabinet podle dřívějších vyjádření zásadní připomínku. Nejprve by se totiž mělo vyjádřit dítě, se kterým z rodičů chce žít. Až poté by byla na řadě střídavá péče. Česká republika by bez splnění této podmínky mohla porušit Úmluvou o právech dítěte a Evropskou úmluvou o výkonu práv dětí.   Novelu předložil poslanec ODS Pavel Staněk. Navrhuje, aby soud uložil střídavou péči vždy, když budou mít zájem o výchovu oba rodiče a nebude to přímo proti zájmům dítěte. Tedy pokud by například jeden z rodičů nebyl schopen se o potomka postarat.   Návrh usnesení vlády ale upozornil na to, že jeho přijetí by se mohlo dostat do rozporu s evropskými smlouvami. "Tyto mezinárodní smlouvy vyžadují, aby byla zajištěna participace dítěte na rozhodování o všech věcech, které se ho týkají. Podle znění navrhované nové úpravy rozhodování soudu o svěření dítěte do střídavé nebo společné výchovy by však dítě nejen nemělo možnost se k dohodě rodičů vyjádřit, ale k jeho názoru by soud ani nesměl přihlédnout tam, kde se rodiče dohodli," uvádí se v příloze usnesení.   Druhá část novely se týká možnosti popřít otcovství. Staněk navrhuje, aby se lhůta k popření otcovství změnila ze současného půl roku od narození dítěte na půl roku od chvíle, kdy muž nabude podezření, že otcem ve skutečnosti není - nejvýše však do tří let od narození dítěte. Tato úprava by se měla vztahovat pouze na děti narozené v manželství.   Změnu lhůty navrhl poslanec na základě rozhodnutí Ústavního soudu (ÚS) z letošního července. Nynější šestiměsíční lhůta totiž podle soudu poškozuje práva otců. ÚS tak s platností od 31. prosince 2011 zrušil sporné ustanovení zákona o rodině, které půlroční lhůtu obsahuje.   Totožnou novelizaci obsahuje návrh nového občanského zákoníku, který by měla na jaře příštího roku projednat vláda.   bns rem mal  