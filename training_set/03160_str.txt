 V Brně dnes na výstavišti začal veletrh tiskových technologií  --------------------    Ke zpravodajství: FOTO/aktuality   --------------------    Brno 3. května (ČTK) - V Brně dnes začal veletrh tiskových technologií Printexpo, který navazuje na dlouholetou tradici veletrhu EmbaxPrint. Odborná akce potrvá do pátku. Představí se na ní celkem 139 firem. Podle ředitelky veletrhu Moniky Hrubalové akce představí technologie a materiály ve výrobě reklamy, tiskařské služby, nové technologie a prezentaci firem z oblasti podpory prodeje.   Veletrh láká především na firmy, které se zabývají oblastí digitálních technologií. "Chceme ukázat nové trendy ve výrobě technologií, ale i následný přesun do oblasti reklamy," uvedla Hrubalová.   Podle ní je veletrh určitým lakmusovým papírkem oboru. Firmy zabývající se off-setovým tiskem v Brně aktuálně prakticky nevystavují. "Tento segment stagnuje, naopak digitální tisk frčí," uvedla Hrubalová. Trendem je podle například polepování aut. "Dají se zabalit fólií, která auto nepoškodí a působí překrásně. Materiály už dnes dokážou polepit ledacos, například nerovné povrchy nebo kámen," dodala Hrubalová.   Printexpo nabízí návštěvníkům také novinky a trendy ve výrobě reklamy. Novými obory jsou signmaking a podpora prodeje. Trh se podle Hrubalové vyvíjí a tyto obory jsou v současnosti jedním z nejužívanějších marketingových kanálů firem. Necelých 70 procent nakupujících se také rozhoduje o koupi zboží přímo v prodejně.   Na Printexpo letos dominují české firmy, kterých se přihlásilo 96. Kromě nich do Brna přijeli zástupci tiskařů z šesti zemí. Vystavují na ploše více než čtyř tisíc metrů čtverečních.   vrn jpt  