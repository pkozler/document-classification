 V platnost dnes vstupují úsporná opatření vlády  Praha 1. ledna (ČTK) - Dnes vstupují v platnost vládní úsporná opatření, která například mění daně z příjmu, omezují podporu stavebního spoření či zpřísňují podmínky pro vyplácení dávek v nezaměstnanosti. Vláda se snaží zastavit zadlužování státu, prostředkem pro splnění tohoto cíle jsou reformy sociálních systémů, penzí, zdravotního a pracovně-právního zákonodárství.   Zákon o daních z příjmů ode dneška zavádí takzvanou povodňovou daň, zdanění platu prezidenta a poslaneckých náhrad a řadu dalších daňových změn. Zákon také mimo jiné zřizuje Generální finanční ředitelství, které převezme dosavadní kompetence ministerstva financí v oblasti výkonu správy daní a řízení daňové správy.   Stát omezuje podporu stavebního spoření. Podpora připsaná v roce 2011 za předchozí rok se bude zdaňovat 50 procenty. V dalších letech příspěvek státu klesne z 15 na deset procent ročního vkladu střadatelů, nejvýše však 2000 Kč ročně. Novela také zdaňuje výnosy ze stavebního spoření.   Omezuje se i podpora fotovoltaiky. Novela zákona o podpoře využívání obnovitelných zdrojů mimo jiné uvaluje tříletou 26procentní daň na solární elektrárny. Novela také uvaluje darovací daň na emisní povolenky a zvyšuje poplatky za zábor zemědělské půdy pro výstavbu slunečních elektráren. Podle související novely se státní podpora výroby elektřiny ze slunce do budoucna omezí jen na malé elektrárny, které budou mít solární panely na budovách. Elektřina domácnostem zdraží podle Energetického regulačního úřadu v průměru o 4,6 procenta, podniky za elektrický proud zaplatí o 5,2 procenta více.   O čtvrtinu zdražuje mýtné vybírané na tuzemských dálnicích a rychlostních silnicích. Kamiony nyní na dálnicích platí v průměru pět korun za kilometr. Ministerstvo dopravy bude dopravcům jako kompenzaci zdražení poskytovat množstevní slevy, ti přesto plánují zdražení silniční přepravy.   Zvyšují se všechny důchody v českém důchodovém systému. Základní výměra důchodů se podle nařízení vlády zvyšuje o 60 korun na 2230 korun a procentní výměra každého důchodu přiznaného před koncem roku 2010 o 3,9 procenta.   Zvyšuje se limit pro pojištění bankovních vkladů z dosavadních 50.000 eur na 100.000 eur (asi 2,5 milionu korun) a zkracují se lhůty pro výplatu náhrad za pojištěné vklady na 20 pracovních dnů.   Účinnosti nabývá novela zákona o účetnictví, která převádí do české legislativy evropské směrnice. Firmy podle ní v určitých případech nebudou muset sestavovat konsolidovanou účetní závěrku, tedy přehled výsledků hospodaření za dceřiné společnosti.   kri jw  