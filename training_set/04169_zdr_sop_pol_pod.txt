 V Plzni má do tří let vzniknout centrum ucelené rehabilitace  Plzeň 4. ledna (ČTK) - V Plzni má do tří let vzniknout ojedinělé centrum ucelené rehabilitace, které by vracelo lidi po úrazech i nemocech co nejvíce do plnohodnotného života. Veškeré druhy rehabilitace, tedy léčebnou, psychickou, pedagogickou, sociální i pracovní, by nabízelo v jednom domě, v nevyužité budově bývalé psychiatrie Vojenské nemocnice na Borech. Financování centra by bylo vícezdrojové. Jeho vznik je ale vázán na schválení zákonů, které připravuje ministerstvo práce a sociálních věcí (MPSV). ČTK to řekla bývalá hejtmanka a místopředsedkyně výboru pro sociální politiku sněmovny Milada Emmerová (ČSSD).   "Pacient po úrazu hlavy nebo mozkové mrtvici by se nepustil z nemocnice hned domů jako dnes, ale prošel by tímto komplexním zařízením, které mají například v Německu," dodala. V centru by pobyl každý nejdéle tři měsíce. Cílem je podle Emmerové pracovní rehabilitace, tedy aby mohl pacient nastoupit na své původní pracovní místo nebo po rekvalifikaci vykonával jinou práci. Dnešní rehabilitace je podle ní hodně roztříštěná. Nově by o typu rehabilitace rozhodoval tým expertů, který by také léčbě stanovil zařazení a výši invalidního důchodu.   MPSV už podle poslankyně vyzvalo kraje, aby řekly, zda by budování těchto center podporovaly. "Začalo se tím nyní intenzivně zabývat," dodala Emmerová, která bude 11. ledna jednat o tématu s ministrem Jaromírem Drábkem. Na vícezdrojovém financování by se podle ní podílelo MPSV, ministerstva školství a zdravotnictví, sponzoři, pacient, ale také evropské sociální fondy, z nichž by se dalo financovat vybavení budovy i provoz. Emmerová předpokládá také spolupráci s neziskovými organizacemi, které už se různý rehabilitacím věnují.   Podle poslankyně by stát na projektu v jeho důsledcích výrazně ušetřil, což nyní analytici vyčíslují. Lidé by se často vraceli zpět do pracovního procesu a neodcházeli jako dosud do plného invalidního důchodu. Podmínkou by bylo, že pokud by se pacient rehabilitace nezúčastnil, neměl by nárok na invalidní důchod. Plzeňský kraj by podle Emmerové mohl fungovat jako referenční centrum, které by dodávalo zkušenosti MPSV.   Převod bývalé psychiatrie na kraj by muselo schválit ministerstvo financí. V úvahu přichází ještě volná budova rekreačního střediska bývalého KÚNZ v Konstantinových Lázních na Tachovsku, která je podle Emmerové na prodej "za slušnou cenu kolem šesti milionů korun". Tam by byly k dispozici špičkové léčebné provozy i stravování. "To jde ale proti záměru MPSV, které chce, aby ucelená rehabilitace fungovala v rámci fakultních nemocnic," dodala.   Václav Prokš mol  