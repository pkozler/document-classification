 Vláda otevřela cestu pro vznik společnosti Český Aeroholding  --------------------    Ke zpravodajství: FOTO/aktuality; PROFIL; GRAFIKA   --------------------    Praha 19. ledna (ČTK) - Vláda dnes otevřela cestu pro vznik akciové společnosti Český Aeroholding, v němž se má v budoucnu propojit pražské letiště a skupina Českých aerolinií. Aeroholding vznikne privatizací části majetku státního podniku Správa Letiště Praha, kterou dnes vláda schválila. Na tiskové konferenci po jednání vlády to řekl ministr financí Miroslav Kalousek.   Aeroholding bude mít pětičlenné představenstvo, jehož členem bude i nynější ředitel Letiště Praha i ČSA Miroslav Dvořák. Dvanáctičlenná dozorčí rada Aeroholdingu bude složená z osmi zástupců státu a čtyř zástupců zaměstnanců. Členy představenstva i dozorčí rady dnes na základě společného návrhu předsedy vlády Petra Nečase, ministra financí a ministra dopravy Víta Bárty schválila vláda.   Rozhodnutí o privatizaci se týká jen malé části majetku Správy Letiště Praha, konkrétně krátkodobého finančního majetku ve výši 55 milionů korun. Z tohoto majetku nyní ministerstvo financí založí obchodní společnost Český Aeroholding se základním kapitálem 50 milionů korun, do níž budou později vloženy majetkové účasti státu ve společnostech Letiště Praha a České aerolinie.     Představenstvo:    Ing. Miroslav Dvořák, předseda představenstva a prezident společnosti České aerolinie a.s., a současně předseda představenstva a generální ředitel společnosti Letiště Praha, a.s.;   Mgr. Petr Vlasák, 1. místopředseda představenstva a finanční ředitel společnosti Letiště Praha, a.s.;   Philippe Moreels, místopředseda představenstva a viceprezident pro marketing, prodej a ekonomiku společnosti České aerolinie a.s.;   Marta Guthová, MBA, členka představenstva a vrchní ředitelka pro neletecký obchod, provoz a centrální nákup společnosti Letiště Praha, a.s.;   Mgr. Josef Adam, člen představenstva a viceprezident pro ICT, personální a právní záležitosti společnosti České aerolinie a.s.     Dozorčí rada:    Zástupci státu    Mgr. Pavel Dobeš, zastoupení hlavního města Prahy v Bruselu   Ing. Tomáš Firla, manager a ekonom, specialista v oblasti procesního a projektového řízení   Tomáš Haas, poradce ministra financí   Mgr. Jakub Hodinář, náměstek ministra dopravy;   RNDr. Tomáš Hudeček, PhD., vysokoškolský pedagog, zastupitel Hl. města Prahy   Ing. Pavel Kohout, ředitel strategie Partners for Life Planning, a.s.   Prof. Ing. Michal Mejstřík, CSc., člen Národní ekonomické rady vlády   Mgr. Zdeněk Zajíček, náměstek ministra financí     Zástupci zaměstnanců    Ing. Radomil Kratochvíl, České aerolinie, a.s.   Tomáš Brabec, České aerolinie   Ing. Tomáš Rohlena, Letiště Praha, a.s.   Ing. Jiří Kraus, Letiště Praha, a.s.     Zdroj: ministerstvo financí.   cfr dvd  