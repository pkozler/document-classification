 Sdružení odmítá plán na optimalizaci poboček České počty v obcích  Zlín 31. ledna (ČTK) - Sdružení místních samospráv ČR, které čítá přes 100 obcí a měst, odmítá současný plán optimalizace sítě poboček České pošty. Podle něj z toho pro obce vyplynou další závazky a náklady, které zatíží jejich "už tak dost zatížené" rozpočty. Poukazuje také na to, že peníze za poskytování těchto služeb ze strany pošty jsou nedostatečné. ČTK to po dnešním jednání se zástupci České pošty řekli předseda sdružení Josef Bartoněk a tajemník sdružení Tomáš Chmela. Přítomní zástupci pošty se k problematice odmítli vyjádřit.   "Možnosti ovlivnit navrženou optimalizaci poboček České pošty jsou. Dohodli jsme se, že budeme s jejich zástupci stále jednat. Další rozhodování je věcí politickou. My jsme apolitická organizace," řekl Chmela.   Česká pošta má 3359 poboček a o uzavírání nejmenších z nich uvažuje už několik let. V rámci úspor chce zavřít kolem 1500 poboček, převážně v malých obcích. Podnik je sice v dlouhodobém zisku, kvůli chystané liberalizaci trhu se ale takto snaží redukovat náklady. "O vážnosti situace jsem informoval i ministra vnitra Radka Johna (VV). Rušení pošt nebo provoz omezených poštovních služeb po hospodách a obchodech s potravinami není pro obyvatele venkovských obcí důstojné a adekvátní řešení," dodal Bartoněk. Poznamenal, že zástupci sdružení budou ještě jednat s generální ředitelkou České pošty Marcelou Hrdou.   Podle sdružení se rušení poboček České pošty ve Zlínském kraji týká pěti obcí, a to Březnice u Zlína, Lhoty u Malenovic, Rackové, Choryně na Vsetínsku a Růžďky u Valašského Meziříčí. "Tato obec již na to, že služby pošty bude lidem poskytovat sama, přistoupila v prosinci loňského roku. Bohužel jejich rozhodnutí už je nezvratné a na provoz tak budou doplácet," sdělil tajemník sdružení.   Podle Bartoňka ale konečný počet zrušených poboček může být ještě vyšší. Pošta prý nechce starostům sdělit celková čísla, její zástupci postupně navštěvují každou obec. "Nikomu nechtějí říct, kam půjdou příště," uvedl předseda.   Starostové dnes také vyzvali zástupce České pošty, aby zveřejnili koncepci optimalizace poboček tak, aby se dříve, než se začne realizovat, veřejně prodiskutovala. "To nám ale nikdo neslíbil," dodal Bartoněk.   Mluvčí pošty Marta Selicharová v minulém týdnu ČTK mimo jiné řekla, že zavření poboček není takový problém. "Máme příklady obcí, kde zásilky vydává místní živnostník, například od 19:00 do 20:00 či v obchodě po dobu otevírací doby," uvedla. Popírá i myšlenky o nevýhodnosti uzavíraných smluv. "Kdyby byly podmínky nevýhodné, pošta ke spolupráci nikoho nezíská. Realita však svědčí o opaku. Výdejních míst už existuje 38," dodala tehdy.   slu snm  