 Boje na jihu Afghánistánu vytlačují obchod s drogami na sever  Kábul 19. ledna (ČTK) - Vojenská aktivita koaličních jednotek na jihu Afghánistánu stojí za přesunem drogových cest do severních provincií, odkud kontraband proudí dále do zemí Střední Asie. Miliardový byznys s heroinem a hašišem, z jehož výnosů financují islamisté v celém regionu své bojové operace, podle agentury Reuters ohrožuje stabilitu těchto zemí.   Na makových polích v Afghánistánu, který je rovněž největším producentem hašiše, má původ téměř veškeré světové opium, z něhož se heroin vyrábí. Podle zprávy OSN o drogách vyprodukoval Afghánistán v minulém roce přibližně 3900 tun opia, a to navzdory tomu, že byla úroda napadena plísní. Výnos z roku 2009 činil kolem 6900 tun.    Většina opia se vyprodukuje v jižních provinciích Hílmand a Kandahár, které jsou pod kontrolou Talibanu. Loni zde Taliban čelil tvrdému vojenskému tlaku jednotek afgánské vlády a mezinárodní koalice. Terčem této kampaně se stala také výroba drog a pašerácké sítě.   Tato ofenziva spolu s protidrogovými operacemi v Pákistánu a zesílenou ostrahou na hranici s Íránem vytlačuje pašeráky stále více na západ a sever země. Zatímco dříve putovaly drogy z Hílmandu a Kandaháru do Íránu a Pákistánu a odtud přes Balkán do Evropy, nyní jsou pašovány přes Turkmenistán, Uzbekistán a Tádžikistán a odtud dále do Ruska.     "Mnoho schopných pašeráckých skupin přesouvá své laboratoře, své trasy a svá skladiště dál od míst bojů na jihu směrem na sever," řekl agentuře nejmenovaný drogový odborník v Kábulu, jenž nemá povolení mluvit o své práci s médii.   Zisky Talibanu z obchodu s drogami, které se pohybují mezi 100 a 400 miliony dolarů ročně, jsou vynakládány na financování bojovníků, na nákup zbraní a výbušnin a na úplatky úředníkům. Potlačení tohoto byznysu má tedy mimořádný význam.   Přes severní hranice již nyní proudí čtvrtina až třetina afghánského heroinu. Podle analytiků to pro státy Střední Asie, které jsou poznamenány politickými, etnickými a náboženskými konflikty, představuje vážné nebezpečí. Peníze z drog mohou značně posílit vliv organizovaného zločinu a islamistů v těchto zemích.   V této souvislosti budí obavy především Islámské hnutí Uzbekistánu (IDU), které podniká útoky na vládní cíle v Uzbekistánu, Tádžikistánu a Kyrgyzstánu. Hnutí, které je podle Spojených států jednou z nejnebezpečnějších teroristických organizací na světě, zvýšilo v poslední době svou aktivitu. "Podle zpráv zakládá IDU buňky v Uzbekistánu a Kyrgyzstánu, které jsou určitě financovány z podílu hnutí na obchodu s narkotiky," řekl agentuře Reuters bezpečnostní expert Ahmad Rašíd, který se specializuje na Afghánistán a Střední Asii.   jzk hit mik  