 Hochtief měl kvůli odpisům australské divize čtvrtletní ztrátu  Frankfurt nad Mohanem 16. května (ČTK) - Největší německá stavební společnost Hochtief měla v prvním čtvrtletí ztrátu 444,8 milionu eur před zdaněním, zatímco před rokem vytvořila zisk 120,5 milionu eur. Ve výsledku se odrazily odpisy problémové australské divize Leighton. Hochtief působí i na českém trhu.   Ztráta Hochtiefu byla nižší, než analytici odhadovali. Tipovali ji na 487 milionů eur, protože předpokládali, že se odpisy Leightonu ve výsledku skupiny projeví výrazněji.   Nové zakázky skupině vzrostly o 56,9 procenta na 5,41 miliardy eur a konsolidovaná čistá ztráta byla 169,5 milionu eur. Oba výsledky byly lepší, než analytici očekávali. Podnik pak zopakoval výsledkové předpovědi na tento rok i následující dva roky.   Australský Leighton, v němž má Hochtief majoritu, v dubnu snížil svůj ziskový výhled téměř o miliardu australských dolarů. Hochtief pak musel udělat to samé. Odpisy Leightonu způsobil hlavně dopravní projekt v Brisbane a odsolovací závod u Melbourne, napsala agentura Reuters.   pok mha  