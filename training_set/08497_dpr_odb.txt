 Slovenští strojvůdci zahájili stávku, doprava ale asi nezkolabuje  --------------------    Ke zpravodajství: FOTO/aktuality; AUDIO   --------------------    Bratislava 27. května (ČTK) - Slovenští strojvůdci dnes před 15:00 zahájili výstražnou hodinovou stávku proti úsporným opatřením a propuštění na železnici. Odhady o účasti zatím nejsou k dispozici, paralyzovat vlakovou dopravu se odborářům podle železničních podniků patrně nepodaří. Už dříve od stávky odstoupili dispečeři a výpravčí.   Správce železniční infrastruktury ŽSR odhadl, že dálkové osobní dopravy se stávka dotkne jen minimálně, v regionální přepravě by mohla postihnout třetinu až polovinu spojů. Osobní železniční přepravce Železničná spoločnosť Slovensko (ZSSK) má v době protestu na tratích téměř 250 vlaků. Větší výpadky neočekává nákladní dopravce ZSSK Cargo; nákladní vlaky nemají pevný grafikon, musejí se ale přizpůsobit osobní dopravě.   Vedení ZSSK i ministerstvo dopravy se snažilo stávce zabránit. Železnice podle médií nasadila pracovníky, kteří se do protestu nehodlali zapojit nebo do lokomotiv nastoupili instruktoři. Odboráři i dopravce se navzájem obviňují z tlaku na nespokojené strojvůdce, kterým se nelíbí vládou schválený ozdravný plán tří zadlužených železničních firem. Ozdravná opatření počítají například s uvolněním zhruba 5000 z celkového počtu 31.500 pracovníků na železnici. Už od května se o tři procenta snížily výkony v osobní dopravě kvůli rušení zejména regionálních vlakových spojů.   Naposledy se slovenským železničářům podařilo paralyzovat vlakovou dopravu v zemi před osmi lety. Několik dnů trvající protest proti úsporám tehdy zastavilo až předběžné opatření soudu.   boa mha  