 Řidičem, který ve Varech zbil chodce, byl prý asi hokejista Duda  Karlovy Vary 31. ledna (ČTK) - Řidičem, který minulý týden v Karlových Varech zbil chodce při incidentu na přechodu, je podle serveru iDnes.cz a televize Nova zřejmě hokejista Radek Duda. Svědci incidentu se prý shodli na tom, že auto agresivního řidiče mělo poznávací značku stejnou jako to, s nímž jezdí hokejista.   "Podezřelým je Radek Duda," řekl iDnes.cz pod podmínkou anonymity jeden z vysokých karlovarských policejních důstojníků. Oficiálně ale policie informaci o vyšetřování Dudy odmítá potvrdit, dodává server. Podle Novy Duda mezi podezřelými skutečně figuruje. Pachateli, ať je jím kdokoliv, hrozí podle televize trestní stíhání z výtržnictví a újmy na zdraví, za což by mu hrozily až tři roky vězení.   Incident se stal v úterý kolem 14:40 na přechodu v ulici 1. máje před prodejnou Zverimex. Řidič luxusního terénního vozu BMW X6 tam podle policie napadl třiašedesátiletého chodce, kterého předtím málem srazil na přechodu. Protože uskakující muž se o jeho automobil otřel, řidič zastavil, vystoupil a chodce údajně začal bít. Muž kromě poranění obličeje utrpěl šok a musel být ošetřen v nemocnici.   Podle policejního mluvčího Pavla Valenty měl automobil pražskou SPZ a byl černý. Valenta minulý týden uvedl, že řidič nedal chodci přednost, a ten zavadil o auto rukou. Řidič, který na chodce po kolizi zaútočil, ujel ve chvíli, kdy muži přišli na pomoc kolemjdoucí.   Duda v minulosti působil v několika extraligových klubech, v Rusku i ve Skandinávii. Nyní je hráčem prvoligového Chomutova, do konce ledna hostoval v Plzni.   hj vrk mol  