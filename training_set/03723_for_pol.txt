 Ruská policie zadržela skoro tři desítky opozičníků  Moskva 6. ledna (ČTK) - Čtvrtý den po sobě dnes ruská opozice demonstrovala proti odsouzení a uvěznění Borise Němcova, který byl za prezidenta Borise Jelcina místopředsedou vlády. Stejně jako v předchozích dnech policie jejich akce rozehnala a 27 lidí zadržela pro účast na nepovolené demonstraci.   Podle agentury RIA Novosti policisté zadrželi 24 lidí, kteří se sešli u věznice na Simferopolském bulváru, kde je Němcov vězněn. Tam podle pořádkových sil bránili provozu dopravy. Další tři lidé byli zadrženi na Rudém náměstí, kde se pokusili rozvinout protestní plakát a uspořádat nepovolenou demonstraci.   Zadržení byli na policii vyslechnuti, byl s nimi sepsán obvyklý protokol a později byli zřejmě propuštěni.   Němcov byl v centru Moskvy zatčen na demonstraci zorganizované v poslední den loňského roku. Soud ho pak odsoudil k 15 dnům vězení za to, že se protivil příkazům policie.     Nad jeho zatčením vyjádřily politování Spojené státy a protestovali proti němu někteří západní politici. Americké ministerstvo zahraničí dalo Moskvě na vědomí, že podobné kroky jsou z pohledu Washingtonu popřením výroků o modernizaci ruského politického systému.   jf mik  