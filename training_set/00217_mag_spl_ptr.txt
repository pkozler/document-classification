 Láhve whisky chlazené století v Antarktidě jsou zpět ve Skotsku  --------------------    Ke zpravodajství: FOTO ve Fotobance; ilustrační FOTO ve Fotobance  ID foto: F200911200781501, F200810150091201, F201008160149601, P201002090448001   --------------------    Londýn 18. ledna (ČTK) - Do Skotska se vrátily tři láhve whisky, které strávily více než 100 let v Antarktidě, kam je začátkem minulého století přivezl anglicko-irský badatel Ernest Shackleton. Informovala o tom agentura AFP. S určením kvality této jedné z nejstarších whisky na světě se čeká na výsledky analýz.   Testované tři láhve jsou z bedny s lahvemi whisky Mackinlay, která se loni našla pod přístřeškem, v němž badatel pobýval v roce 1907. Na lahvích je pečeť expedice. Shackleton objednal deset let starou whisky, takže byla vyrobena v roce 1896 či 1897, upřesnila skotská lihovarnická firma White and Mackay.   Bedna byla nejprve dovezena na Nový Zéland, kde byla opatrně rozmražena. Dřevo bylo po dlouhém pobytu v teplotách nejméně minus 30 stupňů Celsia zmražené, ale zlatavý mok byl po otevření bedny tekutý. Po vědeckých analýzách, které potrvají šest týdnů, budou prý láhve vráceny do jejich "historického úkrytu" na Antarktidě.   "Nikdy v dějinách našeho řemesla jsme neměli láhev, která by byla starší než 100 let a uchovaná v chladu přirozené mrazničky. Je to čest mít možnost dát mou zkušenost do analýzy této vzácné tekutiny," řekl odborník Richard Paterson z White and Mackay.   Na stejném místě na Antarktidě byly nalezeny další čtyři bedny, dvě s whisky a dvě s koňakem, ale byly podle skotské firmy ponechány v jejich ledovém úkrytu.   pek dr  