 Počet cestujících na bratislavském letišti loni mírně klesl  Bratislava 26. ledna (ČTK) - Bratislavské letiště M. R. Štefánika přepravilo loni 1,67 milionu cestujících, což je asi o tři procenta méně než v roce 2009. Vyplývá to z údajů, které dnes zveřejnilo letiště. Vedení společnosti pokles odůvodnilo krachem domácího dopravce Air Slovakia, stávkami dispečerů v západní Evropě i dubnovým výpadkem letů kvůli výbuchu sopky na Islandu. Největší slovenské letiště očekává, že letos jeho služby využije 1,85 milionu lidí.   V pravidelné letecké dopravě v Bratislavě loni dominovaly irské nízkonákladové aerolinky Ryanair, jenž přepravily téměř 1,1 milionu pasažérů. Za nimi s výrazným odstupem následují České aerolinie, kterým klesl počet cestujících meziročně skoro o pětinu na 58.747 osob. V charterové přepravě dovolenkářů dominoval český Travel Service s více než 300.000 cestujícími. Druhou největší společností v nepravidelné přepravě byla dceřiná společnost českého CCA - Central Charter Airlines Slovakia, která přepravila přes 30.000 lidí.   Zatímco počet cestujících na letišti klesl, přeprava nákladu se zvýšila asi o polovinu na rekordních 17.717 tun. Nárůst souvisí s činností přepravní společnosti DHL, ale i nákladními lety pro zahraniční firmy působící na Slovensku.   Letos očekává státem ovládané letiště mírný nárůst cestujících. Jejich zvýšení by mohlo podpořit spouštění dalších linek; nové spojení nedávno otevřela arménská Armavia, v dalších měsících by měl přibýt albánský Belle Air. Při dálkových letech však Slováci využívají zejména nedaleké vídeňské letiště.   Bývalá vláda premiéra Mikuláše Dzurindy chtěla bratislavské letiště prodat, další kabinet pod vedením premiéra Roberta Fica ale privatizaci zastavil. Současná vláda Ivety Radičové chce pro letiště najít strategického partnera, podrobnosti by měly být známé koncem příštího měsíce.   prl jw  