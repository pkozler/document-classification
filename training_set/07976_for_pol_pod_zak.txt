 Vnitro obdrželo 11 přihlášek do tendru na šéfa policie  --------------------    Ke zpravodajství: AUDIO   Zprávu jsme od 2. odst. upravili a doplnili další informace.   --------------------    Praha 10. ledna (ČTK) - Ministerstvo vnitra obdrželo 11 přihlášek do výběrového řízení na nového policejního prezidenta. ČTK to dnes řekl mluvčí úřadu Pavel Novák. Nejméně pět uchazečů ale nesplňuje podmínky, jde o civilisty. Z tendru tak budou vyřazeni. Jedenáctka přihlášených zahrnuje i náměstka ministra vnitra a někdejšího zástupce policejního prezidenta Viktora Čecha a náměstka policejního prezidenta Ivana Bílka. Kolik lidí se nakonec výběrového řízení zúčastní, by podle Nováka mělo být jasné v následujících hodinách.   Podle serverů Lidovky.cz a Euro.cz se do tendru přihlásil i šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   "V tuto chvíli personální odbor vyhodnocuje, jestli přihlášení splňují kritéria výběrového řízení," uvedl Novák. Výběrové řízení vyhlásil ministr vnitra Radek John (VV) minulé úterý, zájemci o pozici šéfa policie mohli podávat přihlášky do dnešních 16:00. Funkce je neobsazena od 1. ledna, poté co ke konci minulého roku skončil Oldřich Martinů.   Poradní a výběrová komise má zasednout poprvé 18. ledna. Ještě předtím mají kandidáti, kteří budou splňovat podmínky, projít psychologickým testem a rozhovorem v cizím jazyce.   Výběr nového policejního prezidenta provázejí spory Johna s premiérem Petrem Nečasem (ODS), který by měl šéfa policie odsouhlasit. John dnes oznámil, že se s Nečasem sejde v úterý a bude s ním na toto téma jednat. Premiér v minulých dnech označil složení komise za "paskvil" a "kočkopsa", způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru.   John to odmítá, z právního hlediska je podle něho vše v pořádku. "Já říkám, že ten proces výběru je legislativně naprosto správně, dělali ho legislativci, kteří úspěšně připravili krizový zákon, cizinecký zákon, zákon o základních registrech. Bylo by trapné, kdyby tito legislativci nebyli legislativně správně," řekl dnes ministr vnitra.   Na úterním setkání s Nečasem chce obhajovat to, aby o policejním prezidentovi rozhodla komise. "Budeme se domlouvat o kritériích, o odbornících, kteří v nich sedí, ale myslím si skutečně, že je třeba porušit to, že nějaká strana měla nějakého ministra, který si vybíral nějakého svého policejního prezidenta, který mu pak byl nějakým způsobem povděčen. Já si myslím, že máme mít prezidenta, který není vděčný nikomu, který vyhraje jako největší odborník," míní John.   Původně chtěl, aby v komisi usedli i bývalí ministři vnitra František Bublan a Martin Pecina (oba ČSSD). Sociální demokraté to však odmítli poté, co se rozpoutala slovní přestřelka mezi Johnem a Nečasem.   Ministerstvo vnitra již dříve uvedlo, že zákon o služebním poměru předpokládá dvě možnosti obsazení funkce policejního prezidenta. Ministr může do této funkce ustanovit příslušníka zařazeného do 11. tarifní třídy, v praxi jde výhradně o náměstky policejního prezidenta, uvedl úřad s tím, že John tak může, ale nemusí postupovat. Tato možnost se týká Bílka a Čecha, pokud by byl přijat zpět do služebního poměru.   Druhou možností je výběrové řízení, kam se mohou v první fázi přihlásit příslušníci bezpečnostních sborů v 10. tarifní třídě, kteří splňují další stanovené požadavky. O výběru má v prvním případě rozhodnout poradní a v druhém výběrová komise. Personální složení obou je totožné.   har rot  