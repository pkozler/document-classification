 Do Česka po několikatýdenním výpadku dorazily iPhony  Praha 10. ledna (ČTK) - Prodejci a mobilní operátoři v Česku se po několika týdnech dočkali nové zásilky mobilních telefonů iPhone 4 od Apple. V minulých týdnech dodávky vázly a lidé tak před Vánoci všechny přístroje z obchodů vykoupili. Vyplývá to z informací operátorů.   "Podařilo se nám vyjednat dostatečné množství do této chvíle nedostatkového iPhone 4, abychom jej mohli prodávat i za standardní, nedotovanou cenu. Nicméně nejvýhodněji iPhone 4 získají zákazníci, kteří jej zakoupí společně s našimi datovými službami," uvedl manažer Vodafonu pro telefony David Novák s tím, že operátor iPhone ode dneška nabídne na internetu a ve středu v prodejnách.   Dodávku telefonů potvrdila i Telefónica O2. Ta má nyní k dispozici přístroje v provedení 16 i 32GB a nyní je přerozděluje na prodejny. "Další dodávka, jak máme přislíbeno, dorazí koncem tohoto týdne a v průběhu příštího týdne," uvedl mluvčí Martin Žabka.   U operátora s největším počtem zákazníků T-Mobilu převis poptávky nad nabídkou telefonů přetrvává. "Dodavatel tvrdí, že se to razantně zlepší, ale situace tomu zatím nenasvědčuje," řekla ČTK mluvčí Martina Kemrová.   iPhone 4 vstoupil na český trh na konci loňského srpna. Operátoři dosud prodali kolem 30.000 telefonů, prodej ale omezovaly nízké dodávky od Apple, který telefony před koncem roku nestíhal vyrábět.   jsa vju  