 Divadlo Palace představilo frašku Raye Cooneyho Prachy!!!  Praha 16. ledna (ČTK) - Pražské Divadlo Palace uvedlo dnes večer premiéru komedie Raye Cooneyho Prachy!!! v Překladu Pavla Dominika ji nastudovala režisérka Jana Kališová například s Vandou Hybnerovou, Josefem Poláškem, Richardem Trsťanem, Michalem Novotným, Jiřím Štréblem a Nelou Boudovou.   Ray Cooney píše hry, které si jsou hodně podobné. V jejich středu je vždy hrdina v nesnázích. Reaguje na tu první třeba malou lží, ale těch pak musí přibývat a vrství se na sebe. Výsledkem je excelentní křížovka, v níž se často obtížně vyznají i samotní herci na jevišti.   Komedie Prachy!!! začíná nevinně. Mladá manželka Jean připravuje večeři na oslavu narozenin svého manžela, mírného účetního Henryho. Každou chvíli mají přijít hosté, ale oslavenec má zpoždění. Když konečně přijde, Jean ho nepoznává - Henry chce okamžitě emigrovat do Barcelony. Důvodem je, že v metru omylem sebral kufřík nacpaný bankovkami. Ponechat si evidentně "špinavé peníze" je však těžší, než k nim přijít. Jakmile se na scéně objeví dva policisté, přátelé Vic a Betty a drzý taxikář Bill, rozpoutá se zběsilá hra na kočku a myš. Je plná nečekaných zvratů, v nichž se oba manželské páry snaží pomocí falešných identit za každou cenu peníze udržet.   Brilantní fraška Prachy!!! se s úspěchem hrála po celém světě. O jejím autorovi napsal recenzent londýnského Daily Telegraphu, že je často lepší než legendární komediograf Feydeau a označil ho za národní poklad.   Nejbližší reprízy se uskuteční 19. ledna a 15. února. Inscenace však bude hostovat i 22. ledna v Karlových Varech, o den později v Lounech, 13. a 22. února ve Slaném a v Blatné.   Současný anglický dramatik Ray Cooney je divákům znám například svými komediemi 1+1=2, Peklo v hotelu Westminster, Dvouplošník v hotelu Westminster a Rodina je základ státu, kterou předloni na podzim uvedlo v premiéře Divadlo F.X.Šaldy v Liberci.   Na tvorbu tohoto autora se specializuje pražské Divadlo na Fidlovačce, které v březnu 2008 uvedlo po Sladkém tajemství, Habaďúře a komedii A je to v pytli!, kterou Cooney napsal společně se svým synem Michaelem, už čtvrtý jeho titul nazvaný Nerušit, prosím. V roce 1990 měla premiéru pod názvem Out of Order (Mimo provoz) v Londýně. Krátce nato byla vyhlášena za nejlepší anglickou komedii a přeložena do více než čtyřiceti jazyků. V uplynulých letech byla uvedena v Plzni, Pardubicích a Příbrami pod titulem Dvouplošník v hotelu Westminster.   Jiří Borovička mal  