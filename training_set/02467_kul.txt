 Lednický zámek bude letos lákat na dětské pokoje a výstavu loutek  Lednice (Břeclavsko) 5. ledna (ČTK) - Zámek v Lednici na Břeclavsku bude v letošní turistické sezoně lákat na obnovené dětské pokoje a výstavu historických loutek. Návštěvníci je naleznou ve druhém patře zámku, který je od roku 1997 zapsán na seznam světového kulturního dědictví UNESCO. ČTK to dnes řekla kastelánka Ivana Holásková. Expozice vzniknou patrně do jara.   Dětské pokoje budou obnoveny podle historických inventářů a dokumentace z 19. století. Půjde o komnaty nejmladších potomků šlechtického rodu Lichtenštejnů, který honosné lednické sídlo kdysi vybudoval. Dětem přináležely tituly princů a princezen.     Hlavní místností nové expozice bude učebna s hernou. Příchozí budou pak moci nahlédnout do dvou chlapeckých a dvou dívčích pokojů, dále do jejich koupelny i komůrky pro vychovatelku.   Děti se mohou těšit na četné panenky, kočárky a koníčky. Hračky budou doplněny historickými učebnicemi. V jednom z pokojů bude i dobová knihovnička. Vše bude doplněno historickými šatičkami nebo obrázky zachycujícími život dětí na zámcích.   "Celé druhé patro zámku vyčleníme pro nejmenší návštěvníky. Zbylé komnaty zaplní historické loutky," dodala Holásková.   Lednický zámek navštívilo v loňské sezoně 320.000 turistů, což je přibližně stejný počet jako v roce 2009. Objekt je tak nejnavštěvovanější památkou na Moravě. V jeho parku lze navštívit historický palmový skleník, památky Minaret a Janohrad nebo se plavit ve výletních lodích po zámeckém rameni řeky Dyje.   Vladimír Klepáč snm  