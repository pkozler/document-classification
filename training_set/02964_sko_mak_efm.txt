 Technické školy i firmy z hradeckého kraje chtějí změny zákonů  Hradec Králové 11. ledna (ČTK) - Střední technické školy a strojírenské firmy z Královéhradeckého kraje požadují legislativní změny, které by pomohly zlepšit situaci v učňovském školství. Firmy i školy by například uvítaly daňové zvýhodnění firem, které nabízejí studentům praxi. Novinářům to dnes řekli účastníci kulatého stolu o problémech v učňovském školství, který v Hradci Králové uspořádal Svaz průmyslu a dopravy ČR.   "Například v zákoníku práce chybí, že v případě, že firma bude na škole sponzorovat určitého studenta, tak část doby po studiu by u podniku musel pracovat," řekl dnes novinářům generální ředitel společnosti Atas elektromotory Náchod Otto Daněk. Také by uvítal to, aby firmy, které zaškolují či nabízejí studentům praxi, byly daňově zvýhodněné.   Daněk přiznal, že firma má v posledních letech neustále problémy se zajištěním nových mladých zaměstnanců. "Pokud by takový vývoj pokračoval dál, tak do deseti či 15 let nebude, kdo by si stoupl za soustruh," varoval Daněk.   Podle účastníků kulatého stolu stále klesá počet zájemců o studium technických oborů, o jejich absolventy mají přitom firmy zájem. "Například o budoucí absolventy maturitního oboru mechanik seřizovač je velký zájem, osm z nich má již práci u firem, kde jsou na praxi, ostatní půjdou na technické vysoké školy," řekl dnes novinářům ředitel Střední odborné školy a učiliště Hradební v Hradci Králové Pavel Jankovský, který by uvítal daňové zvýhodnění firem a také možnost sponzoringu studentů na školách.   V Královéhradeckém kraji nabídka volných míst na středních školách výrazně přesahuje počty zájemců. Například k září 2010 měly střední školy v kraji kapacitu 11.298 míst, na která nastoupilo 6291 absolventů základních škol. Kraj vloni v září oznámil, že navrhne změny v rejstříku středních škol a sníží počty tříd v některých školách. Podle výzkumu Ústavu pro informace pro vzdělávání bude do roku 2015 středoškoláků v Královéhradeckém kraji stále ubývat.   Kraj od září 2008 podporuje některé strojírenské a stavební učební obory, například zámečníky, strojí mechaniky či tesaře a zedníky. Učni v prvním ročníku dostávají od kraje měsíční stipendium 300 korun, následně příspěvek roste. "Bez této podpory ze strany kraje by tyto obory již určitě zanikly," řekl Jankovský.   Jakub Sochor snm  