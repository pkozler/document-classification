 Dle zástupce OSN Západ věděl o organizované kriminalitě v Kosovu  Bělehrad 4. ledna (ČTK) - Podle někdejšího představitele OSN v severním Kosovu, bývalého amerického diplomata Gerarda Gallucciho, musely západní země "se značnou mírou jistoty" vědět, že zpráva pro Radu Evropy z loňského prosince bude obsahovat i obvinění z údajného obchodu s lidskými orgány. Zástupci západních států měli "informace, prostředky a dlouhou historii spolupráce" s Kosovskou osvobozeneckou armádou (UÇK). Gallucci to řekl v rozhovoru, který dnes otiskl srbský deník Politika.   "Bez ohledu na to, jaká je pravda o obchodu s orgány, všichni vědí, že se nabízí otázka o zapojení kosovských vrcholných funkcionářů do mezinárodní kriminality a korupce," cituje agentura APA z Gallucciho rozhovoru. "Mezinárodní funkcionáři nechali problém bez povšimnutí, aby kosovské Albánce nedráždili," dodal.   Gallucci v této souvislosti zmiňuje USA, Británii, Německo, Francii a Itálii. Podle jeho údajů bylo "všeobecně známo", že Albánci svými snahami o vytvoření Velké Albánie často představovali hrozbu pro regionální stabilitu, dokud se neprosadili v Kosovu.   Gallucci byl v letech 2005 až 2008 představitelem OSN v severním Kosovu, obývaném převážně Srby. Je podle listu přesvědčen, že nynější kosovský premiér Hashim Thaçi ve své funkci politicky přežije, a to nehledě na obvinění ve zprávě pro Radu Evropy, že byl šéfem skupiny UÇK, která s orgány srbských zajatců údajně obchodovala. Mezinárodní společenství se prý bude snažit "vyhnout nepokojům", které by jeho sesazení v Kosovu vyvolalo.   Gallucci není prvním představitelem OSN v Kosovu, který v poslední době tvrdil, že orgány světové organizace musely mít informace o organizovaném zločinu v Kosovu, ale neřešily je. Ještě před Vánocemi to v srbské státní televizi řekl někdejší náčelník odboru pro těžkou kriminalitu policejních sil civilní správy OSN v Kosovu (UNMIK) Stew Kellock.   Pověsti o obchodu s lidskými orgány se objevily již během Kellockova působení v Kosovu v letech 2000 až 2001, nebyly ale potvrzeny. Pověsti se týkaly jisté nemocnice v Prištině a zločinných aktivit v ní vyvíjených. V té době ale podle Kellocka měla policie UNMIK mnoho jiných úkolů, jež musela řešit přednostně, a nemohla se proto těmito otázkami zabývat.   O "bezprostředních a vzájemně se doplňujících indiciích" vraždění zajatců a jejich možném využívání pro obchod s orgány informuje zpráva zvláštního zpravodaje Rady Evropy Dicka Martyho, zveřejněná v polovině prosince. Západní rozvědky podle ní považovaly Thaçiho za velitele Drinské skupiny UÇK, podezřelé z této činnosti, a za "klíčovou osobu" kosovských mafiánských struktur organizovaného zločinu. Thaçi a další kosovští představitelé ale všechna obvinění popírají s tvrzením, že jde o snahu zdiskreditovat Kosovo a UÇK.   Kosovský prezident Jakup Krasniqi vyzval k důkladnému objasnění Martyho obvinění. "Máme zájem, aby byli odhaleni ti, kteří byli na této úrovni zapojeni do organizované kriminality," řekl dnešnímu listu Koha Ditore. Zdůraznil ale přesvědčení, že nejde o zločiny UÇK jako takové, ale jednotlivců. "Pokud někdo takové činy spáchal, má jméno a příjmení," řekl.   ik mik  