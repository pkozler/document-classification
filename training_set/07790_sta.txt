 Stavební výroba na jihu Čech za tři čtvrtletí stoupla o 8,8 pct  České Budějovice 7. ledna (ČTK) - Základní stavební výroba v Jihočeském kraji za první tři čtvrtletí minulého roku meziročně stoupla o téměř devět procent. Více bylo zakázek jak v pozemním, tak v inženýrském stavitelství. Vyplývá to z údajů Českého statistického úřadu.   Celkový objem stavební výroby v kraji dosáhl od ledna do konce září 7,3 miliardy korun. Je to meziročně o 8,8 procenta více. Zakázky jihočeských firem v pozemním stavitelství v tuzemsku dosáhly 2,9 miliardy korun, meziročně o téměř devět procent více. Zhruba stejný nárůst zaznamenala i oblast inženýrského stavitelství. Dosáhla objemu 4,3 miliardy korun.   V celé České republice základní stavební výroba za první tři čtvrtletí minulého roku meziročně klesla o osm procent na 131,7 miliardy korun. Mezi kraji zaznamenaly stavební firmy nárůst kromě jižních Čech také v Praze a Karlovarském, Pardubickém a Zlínském kraji.   Na jihu Čech bylo loni 55 podniků, které měly přes 7800 zaměstnanců. To bylo meziročně o téměř 38 procent více. V průměru si vydělávali více než 27.300 korun, o 15 procent meziročně víc.     Stavební výroba v Jihočeském kraji v 1. až 3. čtvrtletí 2010:      základní stavební výroba (v mld. Kč)  pozemní stavitelství (v mld. Kč)  inženýrské stavitelství (v mld. Kč)     1. - 3. čtvrtletí 2009           6,8  2,7  4,1     1. - 3. čtvrtletí 2010           7,3  2,9  4,3       Zdroj: ČSÚ   kpe snm  