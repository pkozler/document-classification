 Přes 40 procent Čechů si nosí do práce jídlo z domova  --------------------    Ke zpravodajství: FOTO ve Fotobance  ID foto:  F201102180548801 ,  F201004070006301    --------------------    Praha 29. května (ČTK) - Do práce si z domova přináší jídlo více než 40 procent Čechů. Další zhruba čtvrtina chodí na obědy do podnikových kantýn, 12 procent tuzemských zaměstnanců chodí na polední menu do restaurací. Vyplývá to z výsledků průzkumu, který dnes zveřejnila společnost KPMG Česká republika.   "Nosit si do práce jídlo připravené doma je tak trochu český fenomén," uvedla Marika Konečná z KPMG ČR. Trend podle ní navíc v poslední době posilují populární televizní pořady o vaření, výstavy a knihy zaměřené na gastronomii.   Celkem 13 procent Čechů se podle průzkumu spokojí místo oběda jen s koupenou bagetou či sendvičem. Šest procent dotazovaných uvedlo, že neobědvají vůbec.   Alespoň jednou týdně vyrazí na oběd do restaurace přibližně 32 procent tuzemců. Denně se chodí najíst do restauračních zařízení šest procent lidí.   Více než čtvrtina dotázaných se chce s cenou za jídlo vejít do 100 korun. Na 30 procent respondentů nemá problém s částkou mezi 100 a 150 korunami, 19 procent pak uvedlo jako akceptovatelnou částku mezi 150 a 200 korunami.   "Je vidět, že pokud se obědvá v restauracích, nesmí výdaje neúměrně zatížit domácí rozpočet. Cena ještě hraje významnou roli," uzavřela Konečná z KPMG ČR.   dnv dp  