 Ztráty pojišťoven z katastrof mohou dosáhnout až 55 mld USD  Charlotte 24. května (ČTK) - Devastující tornáda, povodně a zemětřesení v zahraničí a rušnější hurikánová sezona v USA, než je obvyklé, zřejmě způsobí v letošním roce pojišťovnám rekordní ztráty. Ve Spojených státech se mají ztráty způsobené počasím letos vyšplhat na deset miliard USD (174,7 miliardy Kč). Průměr přitom činí dvě až čtyři miliardy USD. Celosvětově se pak ztráty zřejmě vyšplhají až na 55 miliard USD. Vyplývá to z odhadů firmy EQECAT Inc., která pro pojišťovny modeluje rizika katastrof.   Některé pojišťovny již vykázaly vysoké ztráty kvůli zemětřesení v Japonsku a na Novém Zélandu. U Berkshire Hathaway ztráty ze zemětřesení v Japonsku dosáhly 1,07 miliardy USD a na Novém Zélandu 412 milionů USD. Generální ředitel Warren Buffet již varoval, že firma zřejmě vykáže první ztrátu z předepsaného pojistného za devět let.   Očekávání vysokých ztrát z katastrof se odráží i ve slabém výkonu pojišťoven. Index pojišťoven S&amp;P od počátku letošního roku stagnuje. Širší index S&amp;P 500 přitom za stejnou dobu posílil o 4,7 procenta.   Jarní bouře v USA za sebou nechaly škody v miliardách dolarů. Mohlo za to nejen horší počasí, ale rovněž i to, že se tentokrát bouře přehnaly hustě osídlenými oblastmi. Za šest týdnů se tornáda přehnala oblastmi jihovýchodu a středozápadu a zabila doposud 365 lidí, což je téměř šestinásobek tříletého průměru. Letos bylo v USA již 1151 tornád, což se blíží počtu 1282 za celý rok 2010. Rekordní byl počet tornád v roce 2004, kdy jejich počet činil 1820.   Pojišťovny v USA stále nemají to nejhorší za sebou. Po skončení jarních bouří se musejí připravit na letní hurikánovou sezonu, která bude zřejmě velmi čilá. Úřady letos čekají 18 pojmenovaných bouří, dlouhodobý průměr je 11. Loni ztráty pojišťoven v období hurikánů nebyly vysoké, protože většina z nich nedošla na pevninu. Letos však pojišťovny takové štěstí mít nemusí, napsala agentura Reuters.   irl vju  