 Němečtí vědci vyvinuli rychlý test na odhalení střevní nákazy  --------------------    Ke zpravodajství: FOTO/aktuality; AUDIO   --------------------    Berlín 31. května (zpravodaj ČTK) - Německo hlásí první velký úspěch v tažení proti nebezpečné střevní nákaze, které dosud ve Spolkové republice podlehlo 14 lidí a dalších více než 1400 osob je s infikací nebo podezřením na ni hospitalizováno. Specialisté na univerzitní klinice v Münsteru vyvinuli rychlý test, pomocí něhož lze výskyt smrtící bakterie u člověka prokázat během několika hodin. Lékaři tak nebudou muset čekat dny, než se zhoubná nemoc u napadeného projeví.   Test je možné podle kliniky provádět v každé laboratoři zařízené na molekulární biologické rozbory a stačí k němu malé množství bakterií E.coli. Při zkoušce se namnoží a zjistí se, zda se jedná o nebezpečný typ HUSEC 041. Ten totiž podle zjištění vědců obsahuje čtyři geny, které jsou vlastní pouze jemu. Další podrobnosti chce klinika zveřejnit dnes odpoledne na tiskové konferenci.   V Německu mezitím znovu přibylo infikovaných lidí nebo pacientů s podezřením na nákazu. V pondělí večer jich bylo evidováno přes 1400, 353 z nich s takzvaným hemolyticko-uremickým syndromem, při němž postiženým selhávají ledviny. Úřady počítají s dalším nárůstem případů.   Za možný zdroj nákazy krvácivým průjmem jsou považovány salátové okurky ze Španělska, na nichž nebezpečnou bakterii EHEC objevili hamburští zdravotníci. Madrid to ale odmítá a na dnešním jednání ministrů zemědělství EU v maďarském Debrecínu požadoval podle agentury DPA odškodnění pro všechny zemědělce, kterým toto podezření přineslo ztráty. Mnoho evropských zemí totiž přestalo zeleninu ze Španělska odebírat. Její export je přitom důležitým zdrojem příjmů tamní ekonomiky.   Španělská ministryně zemědělství Rosa Aguilarová v Debrecínu ujišťovala, že španělská zelenina je bezpečná a zdroj infekce by se měl hledat v Německu, ne v její zemi. Tamní producenti zeleniny kvůli nynější epidemii podle ní přicházejí týdně o 200 milionů eur (4,9 miliardy Kč).   Potenciálně rizikové okurky ze Španělska se objevily také v ČR. Čeští inspektoři proto zahájili kontroly tohoto i dalších druhů zeleniny. Žádnou závadnou ale zatím neoznámili.   fln hej  