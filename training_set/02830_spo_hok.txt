 Český hokejista Krstev skončil v Jekatěrinburgu  Jekatěriburg (Rusko) 30. ledna (ČTK) - Český hokejový obránce Angel Krstev skončil v Jekatěrinburgu. V desátém týmu Východní konference KHL nastoupil třicetiletý zadák naposledy 17. ledna proti Kazani a oficiální stránky Avtomobilistu potvrdily zprávy ruského tisku o jeho odchodu. Krstev si tak bude hledat před pondělním koncem přestupního období nové angažmá.   Krstev v posledním vystoupení proti Kazani sice vstřelil branku, ale porážce 2:4 to nezabránilo. V další pěti zápasech v sestavě Jekatěrinburgu chyběl.   Juniorský mistr světa z roku 2000 ze Skelleftey, který se až na poslední chvíli nevešel do zlatého týmu na loňském mistrovství světa v Německu, si v dresu Avtomobilistu připsal v 43 zápasech 13 bodů za dvě branky a 11 asistencí.   Do Jekatěrinburgu zamířil Krstev v této sezoně, když předešlou začal v Nižném Novgorodu, pak krátce působil v Kometě Brno a ročník zakončil ve švédském Färjestadu. Předtím působil v české extralize postupně ve Slavii, Litvínově, Liberci a Vítkovicích.   jip nkr  