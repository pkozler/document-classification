 Jablonecký kouzelník Bradáč přivezl z Asie čtyři světové rekordy  --------------------    Ke zpravodajství: FOTO ve Fotobance  ID foto: P201011290305401, P201011290301401, P20101129029790   --------------------    Jablonec nad Nisou 5. ledna (ČTK) - Čtyři Guinnessovy světové rekordy si přivezl z Asie žonglér a iluzionista Zdeněk Bradáč. Jablonecký kouzelník odcestoval na turné do Hongkongu v závěru loňského roku a domů se vrátil se třemi rekordy v žonglování a navíc i s rekordem ve snímání balíčku karet. ČTK o tom dnes informoval jeho mluvčí Jan Král.   Třiadvacetiletý kouzelník rekordy vytvořil poslední den loňského roku. Bradáč nejprve dokázal před zraky publika vylepšit rekordy v žonglování vzhůru nohama. Vydržel to sedm minut a osm vteřin a svůj loňský rekord z Jablonce nad Nisou tím překonal o 22 vteřin. Vytvořil zároveň rekord v počtu chytů (1350), o 74 více než při posledním překonání rekordu v Česku.   Žonglovat poslepu vydržel mladý iluzionista minutu a 50,44 vteřiny. Na závěr si nechal rekord ve snímání balíčku karet v jedné ruce. V minutovém limitu jej dokázal sejmout pětasedmdesátkrát a o dvě sejmutí tím vylepšil svůj vlastní loňský rekord z Hamburku.   "Jsem nadšený, jak hladce se mi povedlo všechny rekordy vylepšit. Důkladně jsem se na ně připravoval, ale hlavně jsem se cítil dobře na jevišti," svěřil se mladý kouzelník.   V Hongkongu strávil Bradáč šest dní a své umění předvedl návštěvníkům devíti kouzelnických show na čtyřech scénách. Čínskému publiku se nepředstavil poprvé. V roce 2008 byl hostem prestižní čínské televizní show Guinness World Records Special. Sledovalo jej tehdy přes 50 milionů lidí.   Bradáč se řadí mezi přední světové iluzionisty a žongléry. Kouzlit začal, když mu bylo 11 let. První Guinnessův rekord zlomil během svého prvního televizního vystoupení jako dvacetiletý.   Michal Jemelka kš  