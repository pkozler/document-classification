 ODS na Chebsku chce znovu jednat o přerozdělení dividend Chevaku  Cheb 19. května (ČTK) - ODS na Chebsku vyzvala zástupce měst, které jsou akcionáři vodohospodářské společnosti Chevak, aby odmítli na valné hromadě vyplatit letošní dividendy. Podle dohody uzavřené v roce 1998 se většina zisku vyplácí společnosti NGW Duisburg, která je menšinovým akcionářem. Ze zhruba 26 milionů korun by tak letos na obce a města, které vlastní téměř 70 procent akcí, zbyly necelé dva miliony korun. ČTK o tom dnes informoval předseda chebské oblastní rady ODS Jan Mraček.   ODS na Chebsku se tak vrací ke snaze měst z loňského roku, kdy se také dohodli zástupci měst, že zablokují vyplacení dividend, dokud se podmínky rozdělení zisku nezmění. Záměr měst ale nakonec neprošel, protože se k němu nepřipojily Mariánské Lázně.   "Peníze by tak mohly být převedeny na účet nerozděleného zisku společnosti, investovány do dalšího rozvoje vodárenské infrastruktury nebo využity z části na rozvoj sportovních či kulturních aktivit v regionu," uvádí se v prohlášení oblastní rady ODS.   "Nechceme připustit, aby se opakovala situace z loňského roku, kdy se i přes svolání mimořádné valné hromady na základě společné iniciativy měst a obcí nepodařilo prosadit zastavení vyplacení přibližně 28 milionů Kč německému partnerovi, aniž by alespoň část těchto peněz byla zpátky investována na Chebsku. Naším cílem není diskriminovat minoritního akcionáře, pouze usilujeme o napravení společné vůle akcionářů reprezentujících více než 50 procent akcionářských práv ve společnosti," uvedl Mraček.   Přednostní vyplácení zisku by podle dohody z roku 1998 mělo trvat až do roku 2018. Důvodem tehdejší dohody bylo to, že německá firma do společnosti Chebak přinesla kapitál nutný pro rozsáhlé investice do vodohospodářské infrastruktury. Podle představitelů NGW Duisburg by tehdy obce peníze na investice buď nezískaly anebo za výrazně dražších podmínek.   Podle starosty Aše Dalibora Blažka (nez.) by bylo možné o změně způsobu rozdělení zisku jednat. "Je třeba vzít v úvahu i současnou situaci obcí a měst. Peníze ze zisku Chevaku by se mohly vrátit do rozvoje kanalizací nebo podpořit jiné potřeby měst. Nechci tehdejší dohodu zpochybňovat, ale je možné tu otázku otevřít," řekl dnes ČTK Blažek.   Zdrženlivý je zatím i starosta Chebu Pavel Vanoušek (ČSSD), i když i Chebu by se vyšší příjem ze zisku Chevaku hodil. "Zatím jsme tento problém v radě neřešili. Neznám ještě detaily. Ale nejsem přítel rušení dohod, pokud by změny nevzešly ze společného jednání," řekl ČTK Vanoušek.   Místopředseda chebské oblastní ODS a radní Aše Jiří Červenka ale podotýká, že dopady ekonomické krize cítí již občané ve svých peněženkách a města v obecních pokladnách. "Domníváme se proto, že výše i podíl vyplácených dividend nejsou pro letošek udržitelné a přijatelné," uvedl.   Rada chebské oblastní ODS také vyzvala budoucí představenstvo Chevaku, aby vypsalo výběrové řízení na pozici ředitele, neboť podle jejího názoru současná ředitelka Michaela Polidarová nedostatečně reprezentuje zájmy obcí a měst při správě společnosti.     Pavel Peňás mol  