 V Brně-Maloměřicích vykolejily vagony, škoda činí 3,5 milionu  Zprávu jsme aktualizovali v celém textu o další informace Drážní inspekce.   --------------------    Brno 23. ledna (ČTK) - Na nákladovém nádraží v Brně-Maloměřicích v sobotu večer vykolejil nákladní vlak. Převrátily se přitom dvě cisterny. Do poškozeného vedení poté narazil osobní vlak z Vranovic do Tišnova. Vzniklou škodu odhadla Drážní inspekce na 3,5 milionu korun. Podle operačního důstojníka hasičů se při nehodě nikdo nezranil.   "Převrácené cisterny při pádu poškodily dva stožáry trakčního vedení. Do poškozeného trakčního vedení následně narazil osobní vlak, který projížděl po vedlejší koleji," popsal havárii mluvčí Drážní inspekce Martin Drápal.   Neštěstí se stalo asi ve 22:00 na seřazovacím nákladovém nádraží v Maloměřicích. Následky srážky odstraňují dva jeřáby. Provoz na trati je veden po vedlejších kolejích, uvedl Drápal.   tmd mvk  