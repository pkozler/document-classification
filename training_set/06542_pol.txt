 Írán pozval na prohlídku svých jaderných zařízení i experty  Teherán 13. ledna (ČTK) - Íránské ministerstvo zahraničí dnes oznámilo, že se prohlídky íránských jaderných zařízení mohou zúčastnit i zahraniční experti. Původně Teherán pozval pouze diplomaty vybraných zemí. EU a Čína pozvání nepřijaly, Rusko dosud váhá. Informovala o tom agentura AP.   Prohlídka závodu na obohacování uranu v Natanzu a rozestavěného těžkovodního reaktoru v Aráku má předcházet jednání Íránu se zástupci pěti stálých členů Rady bezpečnosti OSN (USA, Číny, Ruska, Velké Británie, Francie) a Německa, které je plánováno na 21. a 22. leden v Istanbulu.   Evropská unie pozvánku k inspekcím odmítla. Čína dnes podle agentury Reuters oznámila, že pro jejího vyslance při Mezinárodní agentuře pro atomovou energii (MAAE) bude "těžké" se dostavit.   Rusko, které dlouhodobě proklamuje názor, že se Írán nesmí dostat do mezinárodní izolace, svoji účast podmínilo tím, že inspekce musí poskytnout skutečné informace a vyjasnit tak směřování jaderného programu.   Šéf ruské diplomacie Sergej Lavrov se dnes na tiskové konferenci v Moskvě k otázce, zda Rusko íránské pozvání přijme či nikoliv, nevyjádřil jasně. Pozvání prý "zasluhuje pozornost" a vítané je "jakékoliv gesto vypovídající o otevřenosti Íránu k mezinárodnímu společenství". Případná návštěva by nijak nemohla suplovat inspekce MAAE, ani jednání "šestky" s Teheránem.     Fakt, že mezi pozvanými zeměmi nejsou Spojené státy, Británie, Francie a Německo, je analytiky, které cituje agentura Reuters, vykládán jako snaha Íránu rozbít shodu velmocí ohledně sankcí, které dusí íránskou ekonomiku, a docílit tak jejich zmírnění.   USA, Čína a Rusko našly v otázce Íránu společnou řeč poté, co se Írán přestal řídit ujednáním z října 2009, podle něhož měl exportovat méně obohacený uran výměnou za palivo pro výzkumný reaktor v Teheránu. Velmoci pak na Írán uvalily novou vlnu sankcí, jejíž dopady podle analytiků dotlačily Írán zpět k jednacímu stolu.   jzk sva mik      