 Senát bude řešit silnici mezi Ostravou a Opavou kvůli petici  Praha 9. ledna (ČTK) - Senát bude muset řešit zastavení stavby silnice mezi Ostravou a Opavou. Důvodem je petice místních obyvatel a firem, kterou podepsalo přes 28.000 lidí. Senátoři tak budou celou věc projednávat na některé ze svých příštích schůzí. Předcházet tomu bude veřejné slyšení, které senátní petiční výbor pořádá v pondělí 17. ledna. Pozval na něj iniciátory petice, zástupce ministerstva dopravy i Moravskoslezského kraje   Organizátoři petice se tak snaží zvrátit loňské rozhodnutí ministra dopravy Víta Bárty (VV), který kvůli nedostatku peněz a úsporám odložil pokračování stavby silnice I/11 až na roky 2012 a 2013, kdy do ní plánuje investovat celkem 2,2 miliardy korun. Premiér Petr Nečas (ODS) loni v říjnu v Ostravě slíbil, že se vláda se bude snažit najít 300 milionů korun na pokračování rozestavěné silnice v úseku u Mokrých Lazců tak, aby nemusela být konzervována.   Autoři petice označili Bártovo rozhodnutí "za nekoncepční a neekonomické, postrádající racionální a analytické podklady". Podle nich destabilizovalo budování páteřní silniční sítě v Moravskoslezském kraji a negativně ovlivnilo rozvoj dopravní infrastruktury jeho v západní části. "Zastavením této stavby dojde zcela jistě k dalšímu zhoršování životního prostředí a alarmující nehodovosti na tomto klíčovém úseku komunikace 1/11," uvádí se v petici.   Na silnici, jejíž stavba začala předloni v březnu, se doposud prostavělo zhruba 460 milionů korun. Do stavby ve vysokém stupni rozestavěnosti je nutné investovat ještě 4,3 miliardy Kč. Nová trasa má odvést dopravu z center obcí mezi Ostravou a Opavou, kterými denně projíždí až 30.000 vozidel. Společně s dokončenou dálnicí D1 má v budoucnu vytvořit takzvaný Slezský kříž, jehož druhá část povede z Ostravy směrem na Slovensko, a propojit tak západ a východ Moravskoslezského kraje.   mhm mha  