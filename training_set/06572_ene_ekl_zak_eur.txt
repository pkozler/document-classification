 MfD: ČEZ přišel při útoku hackerů o povolenky za 240 milionů  Praha 27. ledna (ČTK) - Mezi oběťmi hackerského útoku na registr obchodu s povolenkami je podle dnešní Mladé fronty Dnes (MfD) i energetický gigant ČEZ. List píše, že z účtu firmy se ztratilo 700.000 povolenek v ceně kolem 240 milionů korun.   Společnost se zatím oficiálně ke krádeži nevyjádřila. "Chystáme k tématu samostatnou informaci," řekla MfD mluvčí ČEZ Eva Nováková. Energetici nyní podle deníku zjišťují, kde jejich majetek skončil. "Zatím není úplně jasné, jak bude právně možné získat povolenky zpátky, i když je dohledáme," cituje MfD zdroj blízký ČEZ.   Deník připomíná, že dosud jediným známým poškozeným hackerského útoku, který zasáhl 14 evropských zemí, byla brněnská společnost Blackstone. Z jejího konta minulý týden odešlo 470.000 povolenek, jejichž hodnota dosahuje zhruba 161 milionů korun.   Následkem ilegálního nabourání registrů obchodů s povolenkami ve 14 evropských zemích zastavila Evropská komise minulý týden jejich provoz v celé EU a dalších třech státech, které se na systému obchodování s povolenkami podílejí. Několik států registry ve středu opět zprovoznilo, ten český zůstane ještě minimálně několik týdnů uzavřený, píše MfD.   Jiří Šťastný, generální ředitel státní společnosti OTE, která provozuje český registr, v pondělí uvedl, že záležitost vyšetřuje policie a OTE pracuje na zabezpečení registru.   hj  