 Ve Vatikánu bude kolokvium o využití kmenových buněk dospělých  Řím 16. června (ČTK) - Vatikán uspořádá na podzim mezinárodní kolokvium o využití kmenových buněk dospělých při léčení degenerativních onemocnění. Kmenové buňky dospělých by měly nahradit odebírání kmenových buněk z embryí, které Vatikán neschvaluje.   Církev "chce vyjít vstříc velmi důležitému požadavku nemocných lidí, kteří žijí v utrpení", vysvětlil předseda Papežské rady pro kulturu kardinál Gianfranco Ravasi na tiskové konferenci v Římě.   Církev chce ukázat, že "nemá negativní postoj k novinkám v bioetice, ale chce naopak dosvědčit svůj pozitivní postoj a schopnost něco navrhnout", řekl.   Kolokvia, které se bude konat 9.-11.listopadu ve Vatikánu, se mají zúčastnit politici, biskupové, velvyslanci, experti a vědci.   Výzkum kmenových buněk dospělých "může ulevit lidskému utrpení tím, že odblokuje uzdravovací moc lidského těla, a především je možné to udělat bez toho, že by se zničil jiný lidský život", vysvětlila Robin L.Smithová z americké biofarmaceutické společnosti NeoStem, která v této oblasti navázala s Vatikánem spolupráci.   Na dotaz, jak na to reagují západní vlády, z nichž některé financují výzkum zahrnující odběr embryonálních buněk, zástupce Papežské rady pro kulturu Tomasz Trafny odpověděl, že církev "se nechce stavět proti žádné vládě a respektuje je.   Na kolokviu nazvaném "kmenové buňky dospělých, klíč k budoucnosti zdraví a léčení všeho lidstva" budou mít vědci zabývající se léčením pomocí embryonálních buněk možnost vyjádřit různé názory.   ko hej  