 Studenti v Liberci vyjádřili nesouhlas se slučováním škol  --------------------    Ke zpravodajství: FOTO/aktuality; AUDIO; VIDEO   Zprávu jsme rozšířili od 4. odstavce o nové informace.   --------------------    Liberec 31. ledna (ČTK) - Studenti z frýdlantského gymnázia a jejich kolegové z Mimoně dnes v centru Liberce vyjádřili nesouhlas s plány Libereckého kraje na slučování středních škol a rušení osmiletých gymnázií. Během happeningu, který studenti pojali jako symbolický pohřeb vzdělanosti, předali na krajském úřadě petici s 1900 podpisy a také připomínkový návrh k plánu školy slučovat. Protestu se mohly podle odhadu zúčastnit zhruba dvě stovky mladých lidí.   Pohřební průvod s rakví a za doprovodu smuteční hudby vyrazil z libereckého vlakového nádraží. Studenti nesli transparenty, například s nápisy Vzdělanost umírá, Gympl nedáme, Chceme rovný přístup ke vzdělání nebo Nechceme sloučení naší školy. Nejprve zamířili k sídlu krajského úřadu, kde na podatelně předali petici i připomínky. Žádný z krajských politiků za nimi nepřišel.   "Nesouhlasíme s tím, aby se optimalizace v této podobě dotýkala škol, které jsou nenahraditelné ve svém regionu a dobře fungující," řekla v budově krajského úřadu novinářům Charlota Dědková ze studentské iniciativy s názvem Děkujeme, zůstáváme!, která o zachování frýdlantského gymnázia usiluje. Dodala, že studenti mají stále zájem s politiky jednat.   Gymnázium Frýdlant se má sloučit s tamní Střední školou hospodářskou a lesnickou. Osmileté studium má skončit úplně.   Hejtmanství zatím podle Dědkové na aktivity frýdlantských studentů příliš nereaguje. "Od kraje to zatím odezvu nemělo žádnou, dozvěděli jsme se jen, že umíme akorát protestovat, což si myslím, že není pravda," doplnila studentka, podle které měla být dnešní akce v prvé řadě symbolickým vyjádřením nesouhlasu.   Recesistický průvod se od sídla kraje za zvuku bubnů, trubky a řehtaček vydal do centra města. Studenti oslovovali kolemjdoucí, které seznamovali se situací, a rozdávali jim letáčky. "Je naprosto přirozené, že mladí chtějí být vzdělaní, ale na druhou stranu jestli jsou gymnázia poloprázdná, tak to ekonomika neutáhne. Chtělo by to podle mého názoru komplexní řešení," myslela si například Zdeňka Truhlářová z Jablonce nad Nisou, která studentský průvod sledovala.   Na centrálním náměstí Dr. Edvarda Beneše, kde happening vyvrcholil, zazněl projev a studenti u rakve zapálili svíčky. Mrtvou vzdělanost následně uctili ještě minutou ticha a zpěvem studentské hymny. Pak akci ukončili.   Liberecký kraj chce v následujících letech, především kvůli nadbytečné kapacitě, sloučit středních škol několik. Kromě gymnázií ve Frýdlantu a v Mimoni se změny týkají i Střední průmyslové školy textilní v Liberci a jabloneckého Gymnázia u Balvanu. Otazník zůstává i nad osudem sklářské školy v Kamenickém Šenově.   jem mol  