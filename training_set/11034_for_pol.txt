 USA odrazují Kazachstán od prezidentského referenda  Astana 4. ledna (ČTK) - Spojené státy dnes upozornily středoasijský Kazachstán, že zvažované referendum o prodloužení pravomocí prezidenta Nursultana Nazarbajeva, které by mělo nahradit řádné prezidentské volby, by znamenalo krok zpět na cestě k demokracii. Uvádí se to v prohlášení velvyslanectví USA v Kazachstánu, které bylo zveřejněno v kazašském hlavním městě Astaně.   Návrh uspořádat místo prezidentských voleb v Kazachstánu všelidové referendum o prodloužení mandátu autoritářského prezidenta Nazarbajeva vzešel před vánočními svátky z regionálního shromáždění místních politiků v Usť Kamenogorsku na východě země. Pokud by obyvatelstvo s návrhem souhlasilo, zastával by prezident, jehož mandát vyprší napřesrok, svůj úřad bez voleb až do roku 2020. Sedmdesátiletý Nazarbajev vládne Kazachstánu už přes dvacet let a zemi řídí fakticky neomezeně.   Podle autorů iniciativy je smyslem návrhu "neodvádět prezidenta organizováním voleb od plnění významných úkolů" při správě státu. Výsledek voleb je podle nich beztak předem znám, a utrácet stovky milionů za přípravu voleb nemá tudíž velký smysl.   Autoři návrhu vytvořili iniciativní skupinu, která na podporu referenda shromáždila už 300.000 podpisů. Tisk v Kazachstánu zveřejňuje dopisy pracovních kolektivů, škol i jednotlivců podporujících prezidenta a vládu.   Návrh na referendum koncem prosince schválil parlament, jehož členy jsou výhradně poslanci za Nazarbajevovu vládní stranu Světlo vlasti. Ústavní proces má završit podpis prezidenta; i kdyby k němu ale nedošlo, může parlament příslušně novelizovat ústavu i bez formálního prezidentského souhlasu.   "Lidové referendum, které by mělo nahradit prezidentské volby garantované ústavou, by bylo pro kazašskou demokracii krokem zpět," uvedlo americké velvyslanectví. "Považujeme za důležité, aby kazašská vláda respektovala své mezinárodní závazky a nadále usilovala o svobodné a spravedlivé volby."   Kazachstán už podobné referendum absolvoval. V roce 1995 díky němu Nazarbajev prodloužil svůj mandát až do roku 2000, když vypršet měl v roce 1996.   jas mik  