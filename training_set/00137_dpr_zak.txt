 U jemenských břehů se utopily desítky uprchlíků z Afriky  Doplnili jsme přesné citace z prohlášení ministerstva o obou plavidlech.   --------------------    Aden 3. ledna (ČTK) - U jemenských břehů ztroskotaly dvě lodě s více než 80 nelegálními imigranty z Afriky. Ministerstvo vnitra oznámilo, že 43 osob se utopilo a dalších 40 je nezvěstných. Většina běženců byla z Etiopie.   "Příčinou nehody byl silný vítr a velké vlny. Obě lodě se převrátily," oznámilo ministerstvo.   Plavidlo, na jehož palubě bylo 46 osob, ztroskotalo u břehů provincie Táizz a většina pasažérů byla z Etiopie. "Až na tři Somálce se všichni utopili," sdělilo ministerstvo. Druhá loď vezla 35 až 40 Etiopanů, mezi nimiž byly ženy i děti. "Jejich osud není znám, pátrání po nich pokračuje," uvádí prohlášení, v němž není zmínka o době neštěstí.   Do chudého Jemenu každoročně dorazí desetitisíce lidí, kteří se snaží uniknout z Afriky, zejména ze Somálska a Etiopie. Pro většinu z nich je ale Jemen jen tranzitní zastávkou na cestě do Saúdské Arábie nebo jiných bohatých států v Perském zálivu.   Incidenty podobné tomuto nejnovějšímu nejsou výjimkou. Při nebezpečných plavbách z Afriky zahynou každoročně stovky uprchlíků. V roce 2009 stoupl počet uprchlíků, kteří zamířili do Jemenu, na rekordních 74.000 lidí, což bylo o 50 procent víc než v předchozím roce.   sva hej  