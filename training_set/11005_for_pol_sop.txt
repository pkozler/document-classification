 Z Pobřeží slonoviny podle Gbagbovy vlády uprchlo přes 10.000 lidí  Abidžan 2. ledna (ČTK) - Z Pobřeží slonoviny po sporných prezidentských volbách uprchlo do sousední Libérie a Guineje více než 10.000 lidí. Oznámila to dnes podle agentury AFP vláda dosavadního prezidenta Pobřeží slonoviny Laurenta Gbagba. Tato západoafrická země na pobřeží Guinejského zálivu čelí krizi od listopadových voleb, které podle mezinárodního společenství vyhrál Gbagbův protikandidát. Gbagbo však úřad odmítá opustit. Jednání o vyřešení krize by za účasti zástupců několika afrických států měla pokračovat v pondělí.   Podle členky Gbagbovy vlády se na hranicích s Libérií v mizerných podmínkách a údajně bez jakékoli pomoci nachází 10.000 lidí, další jsou prý na hranici s Guinejí. Ze severních oblastí, které ovládá bývalé povstalecké hnutí Nové síly stranící Gbagbovu rivalu Alassanu Ouattarovi, prý před násilnostmi uteklo 2500 lidí.   Úřad vysokého komisaře OSN pro uprchlíky (UNHCR) podle AFP oznámil, že v Libérii zaznamenal více než 18.000 uprchlíků z Pobřeží slonoviny. Denně jich prý přichází mezi čtyřmi až pěti sty. V Guineji je pak prý na 200 uprchlíků z Pobřeží slonoviny.   Listopadové prezidentské volby podle ústřední volební komise vyhrál Ouattara. Toho za vítěze považuje i většina západních mocností. Gbagbo však přes mezinárodní tlak setrvává v úřadu. Hospodářské sdružení západoafrických států (ECOWAS) v prosinci pohrozilo Gbagbovi vojenskou intervencí, pokud se dobrovolně nevzdá úřadu. OSN tuto pohrůžku podpořilo.   O povolební krizi a způsobech jejího řešení by v pondělí měli v hospodářské metropoli země Abidžanu znovu jednat tři prezidenti západoafrických zemí. S hlavními protagonisty krize hovořili v úterý. Oba rivalové prý tehdy požádali o více času ke zvážení možností, jak krizi vyřešit. Trojici hlav západoafrických států má tentokrát doprovázet ještě keňský premiér.   Podle OSN bylo v zemi v souvislosti s povolebním napětím zabito více než 170 lidí. Gbagbův tábor prý od konce listopadu zaznamenal 53 mrtvých.    kne hej  