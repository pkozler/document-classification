 Maloobchodní tržby se v eurozóně a EU letos poprvé propadly  Brusel 4. května (zpravodaj ČTK) - Maloobchodní tržby se v březnu v eurozóně vůbec poprvé v letošním roce propadly. Obchodníci v zemích platících evropskou jednotnou měnou ve srovnání s předchozím měsícem utržili o 1,0 procenta méně, v celé EU to bylo o 0,8 procenta méně. V únoru tržby po revizi dat rostly o 0,3 procenta v eurozóně a o 0,1 procenta v celé evropské sedmadvacítce. Novináře o tom dnes informoval Eurostat.   Maloobchodní tržby se v březnu propadly i ve srovnání se stejným obdobím loňského roku. Obchodníci zaznamenali pokles o 1,7 procenta a o 1,0 procenta v celé Evropské unii. V meziměsíčním srovnání se propadají nejen tržby za potraviny, nápoje a tabák, ale i za ostatní maloobchodní zboží. V prvním případě propad činil 0,6 procenta v eurozóně a 0,5 procenta v unii, ve druhém případě pak 1,1 procenta v zemích platících eurem i v evropské sedmadvacítce.   Největší pokles tržeb zaznamenali prodejci v Portugalsku (-4,7 procenta), Slovinsku (-3,0 procenta) a Německu (-2,1 procenta). Z největšího růstu se naopak mohli těšit Estonci (+2,1 procenta), Rumuni (+0,8 procenta) a Irové s Lotyši (+0,6 procenta).   urm mha  