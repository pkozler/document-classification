 Američané ukončili testy v Olomouci, klub o nich bude jednat  Olomouc 26. ledna (ČTK) - Fotbalisté Stefan Jerome a Drew Yates ukončili testy v Olomouci a vrátili se domů do Spojených států. Sigma však bude o jejich případném angažmá dál vyjednávat, podle klubového webu je reálnější setrvání osmnáctiletého útočníka Jeromeho.   Dvojice mládežnických reprezentantů v Olomouci v rámci zkoušky odehrála i dva přípravné zápasy a Jerome se proti Frýdku-Místku zapsal mezi střelce. Podle trenéra Zdeňka Psotky zanechal hráč, který byl v Sigmě na testech už na podzim, lepší dojem.   "Spíše se budeme bavit o Stefanovi, rozhodnuto by mělo být po našem návratu ze soustředění v Turecku, možná dříve," uvedl Psotka pro olomoucký web. Podle něj je klub s hráčem druholigového amerického Miami FC na podmínkách dohodnutý.   Na desetidenní herní soustředění do Antalye odjede Sigma 4. února.   lrm nkr  