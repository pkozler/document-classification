 Archeologové našli na Velehradě unikátní dlaždici s obrazem draka  --------------------    Ke zpravodajství: FOTO/aktuality; AUDIO   --------------------    Velehrad (Uherskohradišťsko) 1. července (ČTK) - Archeologové objevili při záchranném průzkumu při opravách areálu baziliky ve Velehradě vzácné nálezy z období vrcholného středověku. V křížové chodbě nalezli například unikátní dlaždici se symbolem draka, který ztělesňoval zlo a v cisterciáckém prostředí se objevuje zřídka. Odkryta byla i chodba, která propojovala klášter s okolními stavbami, řekl dnes ČTK Zdeněk Schenk z obecně prospěšné společnosti Archaia Olomouc.   Dlaždice byla nalezena v cihelné konstrukci před vstupem do klášterního kostela. "Jedná se o gotickou dlaždici reliéfně zdobenou s motivem draka - opravdu krásně vyvedeného symbolu zlých sil, v pojetí křesťanské ideologie samotného ďábla. Je to záležitost z období vrcholného středověku, z poloviny 13. století," uvedl Schenk s tím, že podobné symboly se v cisterciáckých klášterech vyskytují výjimečně. "Je to v Česku opravdu ojedinělý nález," doplnil.   Při průzkumu se podařilo odkrýt také dvě stěny koridoru, který propojoval klášter například s opatským domem, s předpokládanou nemocnicí i s gotickou kaplí. Začínal asi tři metry od současného vstupu do lapidária a byl široký téměř pět metrů. "Podařilo se odkrýt i stavby, které byly ve 14. a 15. století ke koridoru přizděny. Vypadá to, že tyto stavby i koridor, kterým se procházelo, byly strhnuty ve druhé polovině 15. století," uvedl Schenk.   Dodal, že dobu zániku koridoru dokládají v něm nalezené mince ze druhé poloviny 15. století. "Jedná se o drobné stříbrné mince s vyobrazením českého lva, které byly raženy v Kutné Hoře zhruba v době Jiřího z Poděbrad. V samotném koridoru, kterým každodenně procházeli mniši, případně opat, se podařilo najít i nádhernou gotickou bronzovou knižní sponu. Byla zde i drobná kování ze 13. a 14. století," doplnil Schenk.   Při průzkumech z poslední doby archeologové na nádvoří narazili také na původní kamennou dlažbu a pozdně barokní odvodňovací kanály, které odváděly dešťovou vodu. Severně od baziliky se zase podařilo odkrýt část původní obvodové hradby, která nejpozději od poloviny 13. století chránila areál velehradského cisterciáckého kláštera.   Už dříve byla při záchranných pracích objevena například velkomoravská keramika z devátého století, která je nejstarším dokladem osídlení Velehradu. Odkryty byly také hroby s kosterními pozůstatky z poloviny 13. století, výklenková hrobka nebo mozaiková dlažba. Záchranný průzkum bude na Velehradě pokračovat do doby, než budou ukončeny všechny zemní práce.   jav snm  