 ČEZ bude s firmou Tedom budovat lokální výrobny energií  Jihlava 7. ledna (ČTK) - Společnost ČEZ bude mít s třebíčskou firmou Tedom společný podnik na budování a provozování malých lokálních výroben elektřiny a tepla. V nově založené firmě ČEZ Energo bude ČEZ držet podíl 50,1 procenta akcií. Nová společnost chce do roku 2020 získat desetiprocentní podíl trhu v oblasti provozování malé kogenerace, informoval dnes server Česká pozice s odvoláním na mluvčího skupiny ČEZ Ladislava Kříže.   Kogenerace je způsob přeměny energie současně na dva produkty - elektřinu a zpravidla teplo. Nový podnik plánuje zprovoznit projekty v oblasti malé kogenerace, to znamená do pěti megawattů (MW), o kumulovaném instalovaném výkonu zhruba 200 MW.   Hodnota podílu ČEZ ve společném podniku se podle České pozice pohybuje v řádu stovek milionů korun. Ředitelem a jednatelem nové firmy je současný šéf útvaru kogenerace ČEZ Michal Rzyman (36). Dalšími jednateli jsou šéf divize Energetika firmy Tedom Ivo Poukar (50) a Lumír Žák, který rovněž pracuje v ČEZ v útvaru kogenerace, uvedl server.   Již v červnu 2010 byl v divizi Výroba ČEZ zřízen útvar, který se zabývá kogenerací, s cílem vyhledávat obchodní příležitosti a využívat potenciál trhu v oblasti kombinované výroby elektřiny a tepla. Analýza trhu doporučila založení společného podniku se společností fungující v této oblasti. Rozvíjení kogenerace je podle mluvčího Kříže v souladu s vizí FUTUR/E/MOTION, zaměřenou na investice do nových technologií umožňujících v budoucnosti vyrábět, distribuovat a spotřebovávat elektřinu efektivněji.   Firma Tedom sídlí ve Výčapech na Třebíčsku a zabývá se výrobou kogeneračních jednotek, spalovacích motorů a produkcí energií ze skládkového plynu. V Třebíči má závod na výrobu městských autobusů. Společnost loni zaměstnávala kolem 600 lidí, její roční obrat se podle dostupných informací pohybuje kolem dvou miliard korun.   vst  