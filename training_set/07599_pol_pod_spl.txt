 Stavba chomutovského letního stadionu se nezastaví  Rozšířili jsme v 1. a 3. odstavci o vyjádření primátora Mareše.   --------------------    Chomutov 31. ledna (ČTK) - Stavba letního stadionu a ostatních sportovišť v Chomutově se nezastaví ani poté, co stát snížil svou spoluúčast, rozhodlo dnes mimořádně svolané zastupitelstvo města. Kde město vezme bezprostředně nutných 18,5 milionu korun, zatím zastupitelé nerozhodli, naopak se pohádali o smysluplnosti celého projektu. Podle primátora Jana Mareše (ČSSD) půjdou peníze z přebytku rozpočtového výhledu a z rezerv.   Celý projekt přestavby starých kasáren na komplex sportovišť a kulturních zařízení bude stát asi 1,5 miliardy korun, především z evropských peněz. Změny ve státní spoluúčasti se dotknou především stavby letního stadionu, který budou využívat mimo jiné třetiligoví fotbalisté a bude stát okolo 300 milionů korun.   Zatím bude brát město peníze ze svých rezerv. "Využijeme přebytku rozpočtového výhledu a rezerv, které máme," řekl ČTK po dnešním jednání Mareš. Navíc Chomutovští doufají, že jednání levicových hejtmanů s pravicovou vládou přinesou alespoň zmírnění redukce. "A krom toho doufáme, že se státu povede dobře a na konci roku nám vrátí 9,5 milionu korun za výkon veřejné správy," uvedl už dříve Mareš.   Opozice projekt již delší dobu kritizuje, velká část je prý zbytečná a někdy i kontraproduktivní. "Jsou tam věci, které ani zdejší lidé nechtějí. Třeba zbourání padesátimetrového bazénu a jeho nahrazení cachtátkem," prohlásil lídr opozice Přemysl Rabas (PRO Chomutov/Strana Zelených). Část opozičních zastupitelů dokonce hlasovala proti tomu, aby město akceptovalo změny ve financování projektu, a nepřímo i pro jeho zastavení. Koalice ČSSD, ODS, TOP 09 a Severočechů ale změny podpořila.   Rozpravu provázela poněkud hektická atmosféra. Rabas viní město z malé snahy sehnat peníze jinde. "V radě soudržnosti sedí stejné bratrstvo kočičí pracky, k němuž máte i teď velmi blízko. Protože ty kontakty máte, šlo by to vyřešit, ale to neděláte," prohlásil Rabas. Myslel tím prý především krajskou ODS a ČSSD, tím ale popudil hejtmanku a zároveň zastupitelku Janu Vaňhovou. Ta označila jeho výroky za nesmyslné a vulgární.   jtb mol  