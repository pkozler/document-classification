 Vedení ČSTV o Sazce nerozhodlo, bude dál jednat  --------------------    Ke zpravodajství: AUDIO; FOTO/aktuality; VIDEO   --------------------    Praha 12. ledna (ČTK) - Výkonný výbor Českého svazu tělesné výchovy (ČSTV) nepřijal žádné rozhodnutí k situaci kolem Sazky a bude dál vyjednávat. Po dnešním jednání to novinářům řekl člen exekutivy a šéf tenisového svazu Ivo Kaderka. Dodal, že neprošel ani jeho návrh na svolání mimořádné valné hromady ČSTV. Svaz je největším akcionářem Sazky s podílem 68 procent.   "Byla to přehlídka ztraceného času," řekl Kaderka. Na zasedání vystoupil i šéf Sazky Aleš Hušák.   Předseda ČSTV Pavel Kořan v úterý řekl, že svaz preferuje, aby Sazka zůstala v rukou českého sportu, respektive současných akcionářů. "Hledáme taková řešení, které nebudou v rozporu s dluhopisovou dokumentací a která nepřevedou Sazku na jakýkoliv privátní subjekt," dodal. Výkonný výbor se dnes měl zabývat třemi nabídkami - od Penty, holdingu Synot a firmy E invest Martina Ulčáka, od nichž měl písemné nabídky.   Podnikatel Radovan Vítek, který skoupil pohledávky za Sazkou v objemu 1,5 miliardy korun, již dříve uvedl, podá insolvenční návrh na Sazku. Pro splacení dluhů stanovil termín 17. ledna. Vítek připravuje plán restrukturalizace a fungování firmy. Vyjádřil ochotu navrhnout způsob oddlužení Sazky a vyrovnání všech jejích závazků i nový způsob financování českého sportu.   Sazka čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   ura alf fd jw  