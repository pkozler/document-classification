 Ukradená socha dívky z Lidic se dnes vrátila na své místo  --------------------    Ke zpravodajství: FOTO/aktuality   --------------------    Lidice (Kladensko) 17. ledna (ČTK) - Pomník dětských obětí války v Lidicích na Kladensku, z kterého neznámý zloděj vloni v listopadu ukradl bronzovou sochu dívky, je opět kompletní. Nový odlitek zhruba metr vysoké sochy se dnes vrátil na své místo v den nedožitých 87. narozenin autorky sousoší Marie Uchytilové. Ředitel památníku Milouš Červencl ČTK řekl, že odlitek stál zhruba 30.000 korun, jelikož se sochař Oldřich Hejtmánek vzdal nároků na honorář. Částku památník uhradil z peněz vybraných při veřejné sbírce. Lidé do ní přispěli 161.000 korunami.   Podle Červencla bude zbývající část peněz využita k obnově místního Růžového sadu. Nevyloučil ovšem, že peníze půjdou na autorský honorář, který požaduje manžel Uchytilové a spoluautor sousoší Jiří Hampl. "Nepovažuji se za kompetentního, abych mohl říct, jestli práva existují, jelikož všechny darovací smlouvy zatím mluví o něčem jiném. Nicméně je to věcí rozhodnutí soudu, na který se nejspíše pan Hampl obrátí," uvedl Červencl.   Slavnostního odhalení sochy se zúčastnilo asi 200 lidí, mezi kterými byla i dcera Uchytilové Sylvia Klánová. Klánová ČTK řekla, že byla z krádeže sochy nešťastná. "Myslela jsem si, že to dílo je nedotknutelné. Přišlo mi, že Lidice přišly o další dítě," uvedla. K případnému soudnímu sporu se nevyjádřila.   Hejtmánek uvedl, že tvorba nové sochy byla náročná především časově, protože byl termín pro zhotovení velmi krátký. "Paní Uchytilovou jsem znal a obdivoval jsem nadšení, které dílu věnovala. Jsem rád, že jsem jí mohl dát takový dárek k narozeninám," uvedl Hejtmánek. Sochu prý vytvořil prostřednictvím technologie se silikonovým kaučukem, který má velmi dobré otiskovací schopnosti.   Podle Červencla by se krádež sochy v budoucnosti neměla opakovat. Památník prý zlepšil ostrahu sousoší, která je nyní podle něj dokonalá. "Po krádeži jsme ochranu ztrojnásobili a funguje na základě nejmodernějších technologií dosažitelných v České republice," dodal.   Uchytilová na sousoší nazvaném Památník dětským obětem války spolupracovala až do své nenadálé smrti s manželem Jiřím Hamplem. Své životní dílo umístěné v Lidicích však nikdy nespatřila - prvních 30 soch bylo instalováno až v roce 1995, posledních sedm o pět let později.   Lidice jsou v Česku považovány za jeden ze symbolů nacistického teroru za druhé světové války. Nacisté je vypálili v červnu 1942. Důvodem byla domnělá souvislost jednoho z lidických občanů s atentátem na zastupujícího říšského protektora Reinharda Heydricha.   V obci bylo tehdy zastřeleno 173 mužů, ženy byly internovány v koncentračním táboře v Ravensbrücku a děti, kromě několika vybraných na poněmčení a batolat do jednoho roku, zavraždili nacisté plynem ve vyhlazovacím táboře. Celkem zemřelo 340 lidických obyvatel. Po ukončení války se zpět do vlasti vrátilo 143 lidických žen a 17 dětí.   mar mol  