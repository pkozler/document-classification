 Část nejmladší olomoucké fakulty se přestěhuje do nového  Olomouc 6. ledna (ČTK) - Nově zrekonstruované prostory využijí od letního semestru studenti i učitelé Fakulty zdravotnických věd, která je nejmladší fakultou Univerzity Palackého v Olomouci. Přestavba si vyžádala šest milionů korun a stavebníci ji zvládli v závěru loňského roku během dvou měsíců. Přesto část pracovišť zůstane i nadále v areálu Fakultní nemocnice či Teoretických ústavů Lékařské fakulty UP, řekli dnes novinářům zástupci fakulty.   V nově zrekonstruovaných prostorách na třídě Svobody najdou zázemí tři ústavy. Novotou září učebny, sekretariáty i pracovny pedagogů, které vznikly na místě někdejších laboratoří přírodovědecké fakulty. "Stěhování se uskuteční v příštím týdnu. Současně v budově dětské kliniky Fakultní nemocnice vzniká Centrum praktických dovedností, kde budou studenti získávat dovednosti v přirozeném a praktickém prostředí. Dosud tak činili na různých pracovištích. V novém centru se budou moci cvičit nejen během výuky, ale i samostatně po ní," uvedla děkanka Jana Marečková.   Sídlo v nově opravených prostorách je však podle prorektora UP Lubomíra Dvořáka jen dočasné. "Po výstavbě nových Teoretických ústavů lékařské fakulty, která by měla začít letos, by se měla celá fakulta soustředit v areálu fakultní nemocnice ve stávajících teoretických ústavech," řekl prorektor.   Fakulta zdravotnických věd je v tuzemsku jediná, která se vyčlenila z lékařské fakulty. Letos na jaře oslaví třetí výročí vzniku. Studuje na ní zhruba 820 posluchačů, zájem každoročně pěti- až desetinásobně převyšuje nabídku. Fakulta nabízí celkem 12 zdravotnických nelékařských oborů, jako je například ošetřovatelství, fyzioterapie, porodní asistence a radiologický asistent. Tři obory jsou navazující magisterské, a to fyzioterapie, dlouhodobá ošetřovatelská péče a management ve zdravotnictví. "Silnou stránkou naší fakulty je vysoká uplatnitelnost na trhu práce," uvedla Marečková. Podle ní je cílem fakulty vysílat do praxe vysoce erudované a v praktických dovednostech zběhlé absolventy.   srd snm  