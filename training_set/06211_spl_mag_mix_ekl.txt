 Pražská zoo představila oděvní kolekci z afrických látek  --------------------    Ke zpravodajství: FOTO ve Fotobance  ID foto:  P201104240252101 ,  P201104240252001 ,  P201104240259401 ,  P201104240251901    --------------------    Praha 22. května (ČTK) - Pestrobarevnou originální módu z afrických látek představili dnes návštěvníkům pražské zoo organizátoři projektu na ochranu goril. Za doprovodu bubnů desítky lidí sledovaly v přírodním prostředí zahrady ukázky dámských i pánských modelů, které zájemci mohou zakoupit v internetové aukci. Výnos bude rozdělen mezi Zoo Praha a občanské sdružení Kedjom-Keku v Africe.   "Šaty jsou ušité z látek, které jsme dovezli ze střední Afriky. Skloubila se tady africká pestrost s českým viděním módy," řekl ČTK ředitel zoo Miroslav Bobek. Výtěžek z prodeje má podle něj pomoci také vzdělávání afrických dětí. Pro zoo kolekce ušili studenti oděvního návrhářství z Liberce. "Kdybychom nechali šaty ušít v Africe, v Česku by patrně vzbudily spíš pozdvižení. Chceme, aby je lidé mohli nosit běžně, ne jako karnevalový převlek," uvedl.   Barevné dámské šaty, kalhoty, topy, kombinézy, klobouky, kabelky i pánské košile s nápaditými vzory vyvolaly značný zájem návštěvníků zoo. Nadšeně tleskali modelkám i modelům, kteří se procházeli kolem dětského brouzdaliště. "Jde o materiály, které jsou zajímavé už svým potiskem, který se v Evropě prakticky nepoužívá," řekl ČTK student textilního a oděvního designu Technické univerzity v Liberci Ondřej Ludín. Už samotný vzor je podle něj inspirací pro vytvoření modelu. "Využili jsme etnické prvky africké módy i současný evropský styl," dodal.   Výtěžek z prodeje bude věnován také na stavbu české školy v Kamerunu. "Polovina prostředků bude určena na podporu aktivit Zoo Praha ve střední Africe, které směřují k ochraně goril nížinných. Polovina pak na školu v západním Kamerunu, kterou staví Kedjom-Keku," vysvětlil Bobek.   Pomoci gorilám žijícím v Africe ve volné přírodě má také Běh pro gorily, který se v Praze uskuteční 28. května. V maskách lidoopů poběží účastníci závodu z Hradčanského na Staroměstské náměstí. Charitativní akce, kterou podporuje pražský magistrát i zoologická zahrada, se uskuteční podruhé.   Alexandra Malachovská vsj  