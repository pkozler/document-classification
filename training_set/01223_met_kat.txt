 Počet obětí záplav v Číně stoupl na 54, evakuovaných je 100.000  Peking 9. června (ČTK) - Nejméně 54 mrtvých a 30 pohřešovaných si již vyžádaly záplavy, které v posledních dnech sužují jižní a centrální oblasti Číny. Na 100.000 lidí muselo kvůli velké vodě opustit své domovy. Informovala o tom dnes čínská státní média.   Povodně postihly od začátku června 12 čínských provincií, z nichž nejhůře zasažena je provincie Kuej-čou, která registruje 21 obětí. Červnové záplavy v různých oblastech Číny zničily téměř 7500 domů a zatopily 255.000 hektarů zemědělské půdy, což znamená přímé ztráty ve výši 760 milionů dolarů. Různým způsobem bylo záplavami poznamenáno 4,8 milionu obyvatel. Na mnoha místech země jsou navíc dále očekávány husté lijáky a s nimi spojené zvyšování hladiny řek.   Deště ale také zmírňují dopady dlouhodobého sucha. Části Číny podél toku řeky Jang-c'-ťiang zažívaly v uplynulých měsících nejhorší sucho za posledních 50 let s dešťovými srážkami 40 až 60 procent pod normálem. Nedostatkem vody stále ještě trpí na dva miliony lidí.   lcm sva  