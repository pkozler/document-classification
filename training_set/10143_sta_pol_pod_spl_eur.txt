 Stavbu cyklostezky z Bašky do Ostravice zaplatí evropské fondy  --------------------    Ke zpravodajství: AUDIO   --------------------    Ostrava 21. května (ČTK) - Stavba více než sedmi kilometrů cyklostezky z Bašky do Ostravice na Frýdecko-Místecku se zaplatí z evropských fondů. Informoval o tom na tiskové konferenci David Sventek, ředitel Úřadu Regionální rady regionu soudržnosti Moravskoslezsko, která dotace rozděluje.   "Na cyklostezky půjde z Regionálního operačního programu Moravskoslezsko dohromady 32,8 milionu korun. Vznikne také šest dalších kratších úseků," řekl.   Na úsek z Bašky do Ostravice s napojením na Čeladnou program uvolní 16,6 milionu korun. "Úsek naváže na vybudovanou část ve Frýdku-Místku a rozestavěný úsek z Vratimova do Sviadnova, který byl evropskými penězi podpořen již minulý rok," uvedl Sventek.   Dále vzniknou například úseky cyklostezek podél opevnění v Darkovicích na Opavsku nebo mezi Studénkou a Novou Horkou na Novojičínsku a také dva úseky cyklostezky zvané "Z Poodří do Beskyd" v Kopřivnici a Příboře na Novojičínsku.     "Záměrem je propojit celou oblast Poodří s Beskydami. Budujeme postupně jednotlivé úseky cyklostezky podél řeky Lubiny. V současné době byly schváleny dva úseky, které mají dohromady zhruba čtyři kilometry a budou hotovy v příštím roce," řekl starosta Kopřivnice Josef Jalůvka (ODS).   Uvedl, že na tyto úseky navazuje příprava dalších. "Už je hotový úsek z Ráztoky do Frenštátu pod Radhoštěm a připravuje se úsek z Frenštátu po hranici katastru Kopřivnice, místní části Vlčovice," řekl Jalůvka. Trasa z Poodří vede do Skotnice k řece Lubině. Tam bude po dokončení začínat cyklostezka, která pak podél Lubiny povede přes Příbor, kopřivnické místní části Lubina a Vlčovice, Lichnov nebo Tichou do Frenštátu pod Radhoštěm, na Ráztoku a dál do Beskyd.   Náměstek hejtmana kraje Miroslav Novák (ČSSD), který je členem výboru Regionální rady Moravskoslezsko, informoval v tiskové zprávě, že na stavbu cyklostezek směřovalo od roku 2007 přes 200 milionů korun.   Sventek řekl, že Regionální rada má na podporu cyklostezek ještě zdroje zhruba ve výši 120 milionů korun. "Za ně jsme schopni nakoupit 30 až 40 kilometrů cyklostezek. Smyslem je vytvořit co nejucelenější, ale zároveň co nejatraktivnější stezky," řekl.   Mluvčí Regionální rady Michal Sobek uvedl, že další příjem projektů cyklostezek začne v září a do té doby mohou neúspěšní žadatelé své návrhy konzultovat, odstranit chyby a podat novou žádost. "Mezi nimi je projekt regionu Poodří na vybudování úseků cyklostezky Odra-Morava-Dunaj v Moravskoslezském kraji a projekty Hradce nad Moravicí, Lomnice a Kobeřic. Formální nedostatky nepustily dál cyklostezky Krnova a Bělé," uvedl Sobek.   Vlastimil Vyplel hj mal  