 Německé obchody vyprodávají zimní zboží, ceny klesly až o 70 pct  --------------------    Ke zpravodajství: AUDIO   Zprávu jsme aktualizovali v 7. až 9. odstavci o informace týkající se České republiky.   --------------------    Berlín 24. ledna (zpravodaj ČTK) - Obchody po celém Německu ode dneška lákají až na 70procentní slevy na oblečení, boty, kožené zboží a sportovní vybavení. U západních sousedů Česka začal tradiční totální výprodej zimního sortimentu, kterého se obchodníci potřebují zbavit, aby v regálech udělal místo jarním kolekcím.   Zimní výprodej startuje v Německu vždy na konci ledna a mnoho Němců odkládá nákup nových věcí na zimu právě až na tuto dobu, aby co nejvíce ušetřili. Ačkoli toto vyprazdňování skladů už není od roku 2004 dáno zákonem, podle odhadů Svazu německého maloobchodu (HDE) se k němu připojují asi tři čtvrtiny obchodníků.   Ti letos v průměru srazili ceny zimního zboží o 50 procent, někteří ale lákají i na slevy 70 procent. A nejedná se jen o teplé bundy, boty do sněhu, šály nebo kulichy. Očekávaného "útoku" Němců na obchody chtějí využít i prodejci nábytku, elektroniky nebo stavebnin a také snížili ceny ve své nabídce.   Zimní výprodej trvá v Německu vždy dva týdny. Šetřivé zákazníky ale obchodníci varují, aby s nákupem neotáleli. "Pokud chci zimní bundu určité barvy nebo velikosti, neměl bych čekat. Nejlepší je vyrazit hned první den, porovnat ceny a okamžitě vzít. Během těch dvou týdnů ceny často ještě klesají, ale výrazně se omezuje i nabídka," upozornil šéf bavorského svazu maloobchodu Bernd Ohlmann.   Například obchodníci v severoněmeckém Hamburku očekávají, že jim zimní výprodej letos přinese okolo 90 milionů eur (2,2 miliardy Kč). "Cílem zimního výprodeje ale nejsou tržby. Jde hlavně o to vyprázdnit sklady. A to jde nejlépe se slevami," tvrdí Ohlmann z bavorského svazu.   Právě do Bavorska a Saska, které leží při hranicích s Českou republikou, si zvyklo za výhodnými nákupy jezdit i mnoho Čechů. V Sasku se podle tamního maloobchodního svazu do výprodejů zapojily dvě třetiny prodejců. Zboží je zatím dost, poptávka po zimním textilu ale byla už v předešlých týdnech vysoká, upozornil případné zájemce šéf tamního svazu Eberhard Lucas. Kdo by si chtěl v Německu obohatit šatník nebo domácnost za příznivé ceny, má šanci do 5. února.   V Česku první obchodní řetězce zahájily zimní výprodej už několik týdnů před vánočními svátky. Hlavní vlnu slev obchodníci odstartovali hned po Vánocích, kdy zimní oblečení, hračky i spotřební elektroniku zlevnili až o 70 procent. Například v pražském outletovém centru Fashion Arena zimní výprodej skončí až 13. února. "Typické výprodejové slevy 30 procent až 70 procent se v outletovém centru poskytují z outletových cen, tedy z cen, které jsou již o 30 procent nižší, než byly ceny původní," podotkla marketingová manažerka Fashion Areny Iva Janovská.   Velký zájem o zimní výprodej letos zaznamenaly například prodejny se sportovním zbožím Hervis, které do poloviny ledna se slevou prodaly zboží za více jak 100 milionů korun. "Některé druhy zboží jsme ani nestačili zlevnit a už jsou vyprodány," sdělila ČTK Kateřina Havlíková ze společnosti Hervis, podle které mezi nejprodávanější zboží ve výprodejích patří v případě Hervisu zimní lyžařské příslušenství a zimní obuv.   Povánoční slevy podle průzkumu agentury STEM/MARK využívá 41 procent českých zákazníků, kteří za nákupy zlevněného zboží v průměru utratí částku v rozmezí od jednoho do tří tisíc korun. Lidé v povánočních výprodejích nakupují zejména oblečení, obuv a sportovní potřeby.   fln beh mha vju  