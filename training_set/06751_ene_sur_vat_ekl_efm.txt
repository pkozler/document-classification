 Akademici: Uhlí pod Jiřetínem není tolik, kolik těžaři uvádějí  Horní Jiřetín (Mostecko) 17. května (ČTK) - S těžbou hnědého uhlí za územními limity nesouhlasí členové Komise pro životní prostředí Akademie věd ČR. Z jejího semináře v Horním Jiřetíně dnes vyplynulo, že negativní vlivy těžby převažují nad pozitivními efekty a navíc uhlí ani není potřeba. Uhlí pod Horním Jiřetínem není tak mnoho a těžařům jde spíš o přístup k zásobám pod chemičkou v Záluží, řekl jeden z autorů těžebních limitů Martin Říha.   "Zásoby uhlí pod Horním Jiřetínem nejsou tak velké, aby se kvůli nim vyplatilo těžit. Těžařům jde o to, aby se otevřela debata o limitech i kvůli chemičce v Záluží, kde jsou zásoby mnohem větší," řekl Říha. "Přes Jiřetín se chtějí jen protlačit k významnějším zásobám pod Zálužím, ale kdyby jim to bylo umožněno, bylo by to fatálně špatné rozhodnutí," dodal další člen komise Jan Marek. Podobný názor už v minulosti ČTK řekl pod podmínkou anonymity jiný zdroj z těžebního průmyslu, skupina Czech Coal ho ale vzápětí označila za nesmyslný, dnes se k problému nevyjádřila.   Odhady zásob pod obcí, které v případě prolomení limitů hrozí zbourání, jsou podle Říhy navíc nadhodnocené. "Vůbec se v nich nepočítá s tím, že se tu uhlí už těžilo hlubinně a takových 30 procent už je možná vytěžených," dodal.   Akademici zároveň kritizovali těžaře, kteří podle nich nedokázali zabezpečit svahy Krušných hor proti sesuvům. Při dnešní obhlídce v terénu prý zjistili, že zimní sesuv v oblasti zámku Jezeří už dosahuje padesáti až šedesáti metrů. "Tvrzení těžařů, že mají situaci situaci pod kontrolou, bylo a je falešné," řekl Říha. I proto je podle něj stanovisko komise k další těžbě za limity nesouhlasné.   Územní limity těžby hnědého uhlí v severních Čechách byly přijaty v roce 1991. Rozdělily uhelná ložiska na oblasti, kam těžaři v budoucnu smějí, a kam ne, především kvůli ekologickým dopadům a možnému bourání obcí. Kdyby limity padly, těžební oblast by se mimo jiné posunula pár set metrů od Litvínova a srovnala by se zemí obec Horní Jiřetín. O jejich prolomení usiluje pouze Czech Coal, zbylé dvě hnědouhelné společnosti s nimi problém nemají.   Jan Beránek mol  