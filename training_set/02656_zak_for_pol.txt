 Bezprecedentní protest zvláštních policejních sil ve Francii  Paříž 31. ledna (ČTK) - Francouzské Republikánské bezpečnostní jednotky (CRS), speciální zásahové policejní síly, ochromilo bezprecedentní protestní hnutí. Je namířeno proti vládnímu rozhodnutí zrušit z úsporných důvodů některé jejich jednotky. Příslušníci CRS nemají ze zákona právo na stávku, a tak zastavili práci kolektivním odchodem na nemocenskou či společnou hladovkou, uvedla dnes agentura AFP.   CRS se specializují na udržování pořádku při demonstracích, ale jejich služeb využívají i úřady a podniky při sociálních konfliktech, problematických fotbalových zápasech a mnoha dalších veřejných akcích, stejně jako na ostrahu vládních budov a dalších citlivých míst. Sbor má po zemi přes 60 jednotek s celkovým počtem 14.000 mužů.   Členové CRS se zlobí, že na ně dopadly úspory státního rozpočtu v době, kdy boj proti zločinnosti označuje vláda prezidenta Nicolase Sarkozyho za jednu z priorit. Byly již zrušeny dvě jednotky, a to ve městech Marseille a Lyon. Odbory se obávají, že podobný osud postihne dalších šest až 25 jednotek.   Otázka zločinnosti a bezpečnosti v zemi bude důležitým tématem kampaně k prezidentským volbám na jaře 2012, a vláda se proto snaží co nejrychleji protesty CRS zastavit. Ministr vnitra Brice Hortefeux již minulý týden označil obavy z rušení dalších jednotek za nepodložené. Ovšem odbory CRS dnes uvedly, že protesty pokračují a že na příští dny připraví i nové protestní akce.   pek jas  