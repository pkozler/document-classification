 Loni zemřelo na drahách nejvíce lidí za poslední čtyři roky  --------------------    Ke zpravodajství: GRAFIKA   Doplnili jsme další informace o nehodách od 5. odstavce a o tabulky.   --------------------    Praha 5. ledna (ČTK) - Loňský rok byl na drahách podle předběžných statistik Drážní inspekce nejtragičtější za poslední čtyři roky. Od ledna do prosince na nich zahynulo 248 lidí, což je o 12 procent více než v roce 2009. Meziročně se zvýšil i počet lidí, kteří zahynuli na železničních přejezdech. Předloni to bylo 38 lidí a loni 47, informoval dnes ČTK mluvčí Drážní inspekce Martin Drápal.   Statistiky zaznamenaly i nárůst počtu mimořádných událostí na drahách, v roce 2010 se jich stalo 4412, tedy o pět procent více než v předchozím roce. Počet zraněných při těchto nehodách se naopak snížil ze 706 na 641.   Nehod přibylo i na železničních přejezdech, proti roku 2009 se jejich počet zvýšil o 21 procent na 275 a podle Drápala je to nejvíce od roku 2007. Vedle nárůstu počtu mrtvých na přejezdech inspekce eviduje i více než padesátiprocentní nárůst počtu zraněných. Podle statistik z roku 2009 jich bylo 85, o rok později pak 128.   Drápal upozornil, že nejvíce mimořádných událostí bylo na přejezdech zabezpečených jen výstražnými kříži, pak následují přejezdy se světelnou signalizací. Naopak nejméně nehod se stalo na přejezdech, kde je světelné zařízení i závory.   Podle předběžných statistik se zvýšil i počet případů, kdy vlak srazil člověka. Loni jich inspekce zaznamenala 261 a zemřelo při nich 189 lidí. To je o sedm procent více než v předchozím roce a o 11 procent více než v roce 2008.     Nejvíce mrtvých, a to tři, si loni vyžádala srážka rychlíku a osobního auta. Nehoda se stala 6. července na železničním přejezdu u zastávky Písek-Dobešice a zemřeli při ní tři lidé. Naproti tomu nejvíce zraněných inspekce zaznamenala při střetnutí osobního vlaku s posunovým dílem v Kamenných Žehrovicích na Kladensku, zraněno přitom bylo 13 lidí. Největší škoda, 63 milionů korun, vznikla při vykolejení vlaku v Ústí nad Labem. Při nehodě navíc zahynul strojvedoucí a dalších osm lidí bylo zraněno.     Usmrcení a zranění na drahách:      2006  2007  2008  2009  2010     počet nehod  5274  4284  4154  4198  4412     usmrceno  256  224  245  221  248     zraněno  651  631  829  706  641         Srážky na přejezdech:      2006  2007  2008  2009  2010     počet nehod  288  257  247  227  275     usmrceno  45  31  45  38  47     zraněno  147  117  124  85  128     Zdroj: Drážní inspekce   ktp rot            