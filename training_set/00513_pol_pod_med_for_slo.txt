 Nečas a Radičová na konferenci k 60. výročí Rádia Svobodná Evropa  Praha 5. května (ČTK) - Konference s názvem Svobodně! o historii Rádia Svobodná Evropa k 60. výročí zahájení vysílání do Československa se dnes v Senátu zúčastní premiér Petr Nečas a slovenská premiérka Iveta Radičová. Konference se koná v rámci speciálního projektu, který k výročí přichystal Český rozhlas.   Pozvání na dnešní akci přijali mimo jiné také viceprezident Rádia Svobodná Evropa/Rádia Svoboda (RFE/RL) John O'Sullivan nebo bývalý ředitel československé redakce RFE Pavel Pecháček.     Rádio RFE/RL začalo v češtině vysílat 1. května 1951. Prvním ředitelem jeho českého oddělení byl známý český novinář Ferdinand Peroutka. Několik prvních desetiletí vysílalo z Mnichova, od roku 1994 pak z Prahy. Jeho česká redakce se o rok později připojila k Českému rozhlasu jako Český rozhlas 6 / Rádio Svobodná Evropa. V září 2002 jeho činnost skončila. Původní české vysílání se poté stalo součástí Českého rozhlasu jako samostatná stanice Český rozhlas 6.   fsl rot  