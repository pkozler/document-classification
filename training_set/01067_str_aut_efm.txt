 Výroba převodovky do vozů UP! začne letos v létě  Mladá Boleslav 5. května (ČTK) - Nová převodovka pro malé vozy MQ100 se začne v mladoboleslavském závodě automobilky Škoda Auto vyrábět v polovině července. Převodovka se bude v Bratislavě montovat do nových vozů UP!, uvádí dnešní vydání týdeníku Škodovácký odborář.   V Mladé Boleslavi se tak začne vyrábět další koncernový produkt, jenž se vyrábí od úplného základu práce s materiálem až po finální výrobek. Nyní automobilka v Mladé Boleslavi vyrábí převodovku MQ200. Po náběhu MQ100 se bude spolu s MQ200 vyrábět v Mladé Boleslavi asi 3300 převodovek denně.   Na konci příštího roku se pak začne ve Vrchlabí vyrábět až tisíc kusů denně moderních automatických přímo řadících převodovek DQ200. Škoda Auto pak bude patřit k největším producentům těchto zařízení v celém koncernu Volkswagen.   Zaměstnance horského závodu proto čeká náročná rekvalifikace z montáže vozů na kompletní výrobu převodovky. Už od druhého červnového týdne příštího roku chce firma zahájit testovací výrobu převodovek, které musí uspět v náročných testech koncernu s ohledem na kvalitu, hluk a funkčnost.   Dělníci se budou školit zřejmě už od letošního června po skupinách, a to v Mladé Boleslavi. Někteří absolvují praxi i v zahraničních závodech v Německu a v Číně. V německém Kasselu se vyrábí 2000 převodovek DQ200 denně, v Číně vyrobí tisíc těchto převodovek za den.   Předsériová zkouška výroby by měla podle týdeníku Škodovácký odborář začít příští rok v létě. Sériová výroba by mohla být zahájena v týdnu od 24.září 2012. Mluvčí automobilky Rudolf Dreithaler před časem ČTK řekl, že výroba začne na konci roku 2012.   O budoucnosti Vrchlabí, kde loni v listopadu skončila výroba první generace Škody Octavia, se hovořilo velmi dlouho. Ve Vrchlabí se nyní montují modely Roomster a Octavia.   zik jpt  