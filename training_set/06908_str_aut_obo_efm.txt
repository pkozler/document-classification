 GM hodlá během příštích dvou let ztrojnásobit svůj prodej v Indii  Dillí 27. ledna (ČTK) - Největší americká automobilka General Motors hodlá během příštích dvou let ztrojnásobit svůj prodej v Indii na 300.000 vozů ročně. Oznámila to dnes firma. Dodala, že na rychle rostoucí indický trh během dvou let uvede šest nových modelů.   "Loni jsme rostli rychleji než celé odvětví, vykázali jsme růst o 30 procent. Určitě předstihneme trh také v roce 2011," uvedl prezident indické divize GM Karl Slym. Dodal, že celkový prodej automobilů v Indii by se měl v letošním roce zvýšit o deset až 15 procent.   Loni prodej osobních automobilů v Indii stoupl o rekordních 31 procent na 1,9 milionu vozů díky stoupající kupní síle obyvatel. Indie je společně se sousední Čínou jedním ze světlých bodů pro automobilový průmysl, který se na těchto rychle rostoucích trzích snaží kompenzovat slabší poptávku ve vyspělých zemích.   Prodej osobních aut v Číně loni stoupl o třetinu na rekordních 13,8 milionu vozů. V objemu prodeje tak Indie za Čínou výrazně zaostává, což vzhledem k relativně malému rozdílu v počtu obyvatel ukazuje na vyšší růstový potenciál indického trhu.   Německá automobilka Volkswagen tento týden oznámila, že v loňském roce téměř ztrojnásobila prodej v Indii na 53.341 vozů. Generální ředitel VW Martin Winterkornn na podzim uvedl, že firma hodlá v Indii od roku 2018 prodávat milion vozů ročně. Volkswagen je největší automobilkou v Evropě a do roku 2018 se hodlá stát největším výrobcem automobilů na světě.   pmh mha    