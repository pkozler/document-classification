 Raiffeisenbank získala na úvěry podnikům od EIB 100 mil. eur  Praha 3. května (ČTK) - Raiffeisenbank získala od Evropské investiční banky (EIB) 100 milionů eur (2,4 miliardy Kč) na úvěry středně velkým firmám. Stejnou částku banka poskytne na úvěry i z vlastních zdrojů. Raiffeisenbank o tom dnes informovala v tiskové zprávě. Obdobnou půjčku ve výši 150 milionů eur v polovině dubna získala od EIB i Česká spořitelna.   Peníze jsou podle Raiffeisenbank určeny primárně na podporu středních firem s maximálně 250 zaměstnanci a díky spolupráci s EIB jsou úvěry prý výhodnější. Úvěry jsou určeny pro projekty s náklady mezi 40.000 až 25 miliony eur a maximální splatností 12 let.   Poptávka středních firem po úvěrech podle Raiffeisenbank přitom začíná opětovně sílit. "Již ve druhé polovině loňského roku došlo k výraznějšímu nárůstu požadavků na úvěrové financování. V letošním roce se již začíná zvyšovat i poptávka po rozvojovém financování investic a začínají se objevovat první případy větších investičních projektů," uvedl ředitel firemního financování Raiffeisenbank Václav Štětina. Banka chce přitom podle něj v dlouhodobém horizontu patřit mezi nejvýznamnější poskytovatele firemních úvěrů na českém trhu.   Rozdělení úvěru vyžaduje průběžné sledování finanční situace firem a důsledné hlášení vůči EIB. Pokud se bankám nepodaří prostředky v daném termínu umístit, nerozdělenou část peněz vracejí EIB.   sos vju  