 Účastníky nehod bylo v Rakousku v předchozí sezoně 166 Čechů  Vídeň 11. ledna (ČTK) - Účastníky nehod na rakouských sjezdovkách a jejich okolí bylo v zimní sezoně 2009/2010 166 Čechů. Drtivá většina osob se zdravotními komplikacemi, závažnými pády a kolizemi na lyžařských svazích však pocházela z Německa (2275) a z Rakouska (1586). Následovali Nizozemci (444), Britové (175) a Dánové (105). Celkově během minulé sezony v Rakousku při rekreačním lyžování zahynulo 45 lidí. Informovala o tom dnes agentura APA.   Největší část účastníků nehod tvořili s 22 procenty lyžaři ve věku 11 až 20 let. Následovaly věkové skupiny 41-50 let s 19 procenty a 21-30 let s 15 procenty. Přímo na sjezdovkách a jejich okolí během předchozí sezony v Rakousku zemřelo 45 lidí.   Nynější sezona je i díky dobrým podmínkám k lyžování zatím méně tragická; nehody se většinou obešly bez vážnějších následků, řekl agentuře APA Hanno Bilek z nezávislé organizace, která se zasazuje o zlepšování bezpečnosti zimních sportovců v rakouských Alpách a která také sestavuje statistiku nehod.   Od loňského 1. listopadu zemřelo v Rakousku pět lyžařů. Dva přišli o život při pádu v Tyrolsku a další dva v téže spolkové zemi na selhání srdce. Jeden lyžař zahynul při kolizi v oblasti Salcburku. Nejméně dvě osoby kromě toho usmrtila lavina. Do statistiky však jsou zahrnovány jen případy nahlášené alpské policii.   Experti odhadují, že v 90 procent nehod na lyžích jde o pády jednotlivců. V ostatních případech jde o srážky s jinou osobou, stromem či jinou překážkou.   Nejčastějšími příčinami úmrtí při lyžování jsou však nemoci. V předchozí sezoně tak zemřelo ze zdravotních příčin 27 lidí.   zdp hej    