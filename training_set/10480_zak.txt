 Majitel veřejného domu pro pedofily odsouzen k 25 letům vězení  Newark (USA) 31. ledna (ČTK) - Soud v americkém Newarku dnes odsoudil k 25 letům vězení čtyřiašedesátiletého Kanaďana, který provozoval v Thajsku veřejný dům pro pedofily. V zařízení, které navštěvovali převážně Američané, byly zneužívány i čtyřleté děti, uvedla agentura AP.   Kanaďan John Wrenshall byl zadržen už v roce 2008 a k činu se loni přiznal. Kromě provozování veřejného domu nabízel na internetu také dětskou pornografii.   Wrenshallovi hrozilo až 50 let vězení, díky spolupráci s vyšetřovateli mu ale soudce vyměřil nižší trest. Zdůraznil však, že považuje za nepravděpodobné, že by Kanaďan někdy byl schopen překonat svou touhu po sexu s dětmi.   Policisté se o Wrenshallově podniku dozvěděli od Američana Wayna Corlisse, kterého zatkli kvůli šíření dětské pornografie. Ten vypověděl, že několikrát navštívil Wrenshallův veřejný dům a zneužil zde chlapce ve věku šest a devět let. Odsouzen byl k 20 letům vězení.   str hej  