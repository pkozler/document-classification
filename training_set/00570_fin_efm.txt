 Standard and Poor's potvrdila České pojišťovně rating A plus  Praha 28. ledna (ČTK) - Mezinárodní ratingová agentura Standard and Poor's potvrdila České pojišťovně rating finanční síly A plus. ČP tak má maximální možný rating, který lze v ČR získat. Stejnou známkou je totiž ohodnoceno i Česko. Pojišťovna o tom dnes informovala ČTK v tiskové zprávě. Ratingová známka vyjadřuje hodnocení finanční a úvěrové pozice firmy na trhu.   Ratingem A plus byla ČP poprvé ohodnocena v roce 2009. Své aktuální rozhodnutí agentura S&amp;P zdůvodnila stále významnou pozicí, kterou si pojišťovna i za obtížných ekonomických podmínek na vysoce konkurenčním pojistném trhu udržuje. Za silnou stránku ČP považují experti S&amp;P dlouhodobé vykazování vysokých výnosů a zásadní vliv na rating má také strategické postavení pojišťovny v rámci skupiny Generali.   Česká pojišťovna si nechává pravidelně vypracovat plnohodnotné ratingové ohodnocení, jehož podstata spočívá v tom, že ratingová agentura má k dispozici detailní interní informace o pojišťovně.   Česká pojišťovna je součástí Generali PPF Holdingu B.V., který působí ve 14 zemích střední a východní Evropy. Holding spravuje prostřednictvím dceřiných společností aktiva za více než 14 miliard eur a poskytuje v regionu služby více než deseti milionům klientů. Sídlo má v Nizozemsku a jeho hlavní organizační pobočka sídlí v Praze. Generali PPF Holding je společný podnik Assicurazioni Generali (51 procent) a PPF Group (49 procent).   fd mha  