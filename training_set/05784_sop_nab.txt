 Jihočeské charitě chybí pro potřebné 30 milionů korun  --------------------    Ke zpravodajství: AUDIO   --------------------    České Budějovice 3. ledna (ČTK) - Jihočeské charitě chybí letos na zajištění projektů pro potřebné asi 30 milionů korun. Ministerstvo práce na ně podle ředitelky Michaely Čermákové přispívá ze 70 procent, zbytek musí neziskové organizace sehnat. Pomůže i Tříkrálová sbírka. Loni koledníci v diecézi vybrali od dárců 3,1 milionu korun, ředitelka věří tomu, že letos budou lidé štědřejší.   "Městská charita v Českých Budějovicích potřebuje peníze především na podporu komplexní domácí péče. Třeba na nákup automobilů," řekla ČTK koordinátorka sbírky Eva Bazalová. Od rána do večera objíždějí charitní pečovatelky a sestřičky nemocné a opuštěné seniory, píchají jim inzulin, podávají i další léky, obstarají nákupy či hygienu. Vozový park charity nevypadá zrovna dobře, potřebuje neustálou obnovu, konstatovala.   Loni v září rozjela navíc charita projekt terénní hospicové péče, který zabezpečuje léčbu bolesti těžce nemocných i psychologickou pomoc v rodinách. Další částka z Tříkrálové sbírky pak půjde na kompenzační pomůcky: nákup chodítek, berlí a vozíků pro zdravotně postižené lidi.     Peněz se nedostává ani pro sociálně znevýhodněné. V tomto případě je charita nejvíce potřebuje na ošetřovnu v domě svatého Pavla pro lidi bez domova. "Ošetřovna je tam nutnou záležitostí, protože tam přicházejí lidé se zanedbanými bércovými vředy a jinými onemocněními, takže tam dochází lékařka a dvě sestřičky," vysvětlila Bazalová.   Peníze z Tříkrálové sbírky potřebuje charita i na Tranzitní program, který pomáhá žákům se speciálními vzdělávacími potřebami, aby byli schopni najít si po absolvování jednoduché zaměstnání, anebo duševně nemocným v nízkoprahovém zařízení Domino.   V českobudějovické diecézi vyšlo po jedenácté do ulic na 1300 koledníků. Mají úředně zapečetěnou kasičku a vedoucí má u sebe průkazku koledníka. Část výtěžku půjde na jihu Čech poprvé i do krizového fondu, ze kterého bude charita pomáhat lidem postiženým živelními katastrofami. Část peněz bude věnována na nákup a opravy vysoušečů.   Koledníkům požehná v úterý ve 14:30 na náměstí Přemysla Otakara II. českobudějovický biskup Pavel Posád, o den později bude tříkrálová mše v katedrále sv. Mikuláše.   mi snm  