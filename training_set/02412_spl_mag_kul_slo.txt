 Muzikál Osmý světadíl s hity Elánu bude mít premiéru 8. září  --------------------    Ke zpravodajství: FOTO ve Fotobance  ID foto:  F201104190414101 ,  F201104190416601 ,  F201104190417501    --------------------    Praha 4. května (ČTK) - Muzikál Osmý světadíl s hity skupiny Elán bude mít v pražském Divadle Kalich premiéru 8. září. Slovenská premiéra v bratislavském Heineken Tower Stage se uskuteční na začátku listopadu. Osmý světadíl, pojmenovaný podle debutového alba Elánu, bude prvním muzikálovým projektem uváděným současně v České republice i na Slovensku. Novinářům to dnes řekl producent Michal Kocourek.   Obě verze muzikálu, česká i slovenská, budou zcela svébytné s odlišným obsazením, i v české se však bude zpívat slovensky. Tvůrci zatím neoznámili herecké obsazení. Divadlo Kalich má za sebou několik kol konkurzů na hlavní role i místa v souboru, ve kterých bojovalo na 400 zájemců.   "Nehledali jsme 'pouze' skvělé zpěváky, 'pouze' skvělé tanečníky, 'pouze' skvělé herce, my jsme hledali muzikálová monstra, která všechny tři vyjmenované profese zvládají na výjimečné úrovni," uvedl režisér a choreograf Ján Ďurovčík. Dodal, že v muzikálu budou tři hlavní role v mladém a dvě v dospělém věku.   Členové kapely Elán Jožo Ráž, Ján Baláž a Vašo Patejdl dnes na tiskové konferenci v Praze dostali dort se třiceti svíčkami k jubileu svého působení na profesionální scéně. "Nevěřím na muzikály, ale jsem rozhodnutý udělat jeden pokus," prohlásil Jožo Ráž k projektu, který prý nemá propagovat loňské album Anjelská daň.   Podle režiséra Ďurovčíka se příběh opírá především o kvalitní muziku a texty Borise Filana, v žádném případě nevypráví příběh skupiny Elán. Jde o původní příběh o lásce, touze a pominutelnosti okamžiku štěstí. Písně jako Stužková, Valiace sa kamene, Vymyslená, Láska moja, Neviem byť sám, Kaskadér či Voda, čo ma drží nad vodou budou jen posouvat děj.   "Můžeme čekat návrat k poctivému muzikálu bez kompromisů," podotkl Ďurovčík.   Ke starým hitům přibudou dvě nové skladby napsané speciálně pro tento muzikál. Kapela půjde do nahrávacího studia ještě před letními prázdninami, jedna ze skladeb vyjde na chystaném singlu.   Elán svoji kariéru zahájil v roce 1981, kdy vydal debutové album Osmy svetadiel, následovala alba Nie sme zlí, Elán 3 a Hodina slovenčiny s písněmi jako Stužková a Zaľúbil sa chlapec. Mezi nejúspěšnější alba Elánu patří i Detektívka nebo novější Tretie oko. Skupina vydala, včetně kompilátů a titulů v angličtině, na 30 alb.   Kapela čtyřikrát zvítězila v anketě Zlatý slavík. Velký comeback slavil Elán v roce 2003 poté, co se Ráž po čtyřleté léčbě zotavil z následků vážné nehody na motocyklu. Na koncert na pražské Letné tehdy přišlo přes 80.000 lidí.   Kromě zpěváka a baskytaristy Ráže je v nyní sedmičlenné kapele z původní sestavy ještě Vašo Patejdl. Tento klávesista a zpěvák ale v roce 1985 skupinu na deset let opustil. Téměř 30 let v Elánu hraje i kytarista Jano Baláž.   Roman Jireš kš  