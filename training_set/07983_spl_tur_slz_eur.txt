 V Libereckém kraji přibudou kilometry značených turistických tras  Liberec 5. ledna (ČTK) - V Libereckém kraji přibudou další desítky kilometrů značených turistických tras v rámci projektu Nová hřebenovka, který bezmála 30 miliony korun spolufinancuje Evropská unie z přeshraničního programu Cíl3 Česko-Sasko. Vzniknout by měly tři oddělené turistické trasy pro pěší, cyklisty a běžkaře, které budou navazovat na značené turistické trasy v sousedním Německu, řekl dnes ČTK mluvčí krajského úřadu Jiří Langer.   Projekt má obnovit a modernizovat turistické trasy v oblasti Jizerských hor, přes Ještěd, Hrádek nad Nisou a Krompach až ke Šluknovu. "Celkově bude nově vyznačeno a osazeno informačními tabulemi a mapami kolem 180 kilometrů tras," řekl ČTK jednatel české části Euroregionu Nisa Jaroslav Zámečník. Značení na české a německé straně přijde na zhruba 35 milionů korun, z toho 85 procent zaplatí EU, o zbytek se podělí Němci, Liberecký kraj a český stát. "Se stavebními úpravami se zatím nepočítá, na ty se připravuje samostatný projekt za dalších asi 25 milionů," dodal.   Předlohou celého záměru se podle Zámečníka stala takzvaná Modrá hřebenovka, která před 100 lety propojovala Krušné hory, Jizerské hory a Krkonoše. V oblasti Jizerských hor začala obnova tras v letech 2006 a 2007. Tehdy vznikla 42 kilometrů dlouhá Jizerská magistrála pro pěší, která oddělila pěší turisty od cyklistů.   Magistrála vede od turistického hraničního přechodu Jizerka - Orle do Albrechtic u Frýdlantu. Přišla zhruba na 18,7 milionu korun. Více než 14 milionů zaplatila Evropská unie, zhruba 3,75 milionu korun přidal Liberecký kraj a 900.000 Kč stát.   "Projektem jsme reagovali na úbytek turistů. Zjistili jsme, že jim chybí lepší infrastruktura, značení a stezky. Dvě třetiny návštěvníků hor tvořili cyklisté a jen zbytek pěší," vysvětlil Zámečník. Nově vyznačené stezky mají turisty provést nejpřitažlivějšími místy Jizerských hor a jejich okolím, například na Ještěd nebo kolem bedřichovské přehrady.   V budoucnu by měla Hřebenovka jít od Špindlerova Mlýna ve dvou větvích přes Krkonoše, Jizerské a Lužické hory až k německému Hinterhermsdorfu. Každá větev by měla měřit kolem 170 kilometrů. "Doufáme, že se k projektu připojí i sousední kraje Ústecký a Královéhradecký," dodal Zámečník.   ivc mol  