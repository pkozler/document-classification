 Nový sníh a pěkné počasí přilákaly do hor tisíce lyžařů  Praha 23. ledna (ČTK) - Ochlazení, které do Česka přišlo tento týden, zlepšilo podmínky pro lyžování a přilákalo do hor tisíce lyžařů. Po špatné návštěvnosti způsobené o minulém víkendu oblevou mohli být tentokrát provozovatelé většiny skiareálů spokojeni. Stínem pěkného víkendu se však stal sobotní smrtelný úraz snowboardisty v Krušných horách. Za sportem vyrazili také běžkaři, ti však museli pečlivě vybírat trasy, protože některé tratě se po oblevě ještě nepodařilo upravit.   Na krkonošských sjezdovkách v současné době leží až metr sněhu. Výborných podmínek využilo ve Špindlerově Mlýně v sobotu i v neděli na 5000 návštěvníků, do Pece pod Sněžkou zavítalo každý den kolem 2500 lidí. V Harrachově před víkendem na sjezdovkách vyráběli umělý sníh.   Tisíce lidí si užívaly dobrých lyžařských podmínek v Krušných horách. Sobotní úmrtí snowboardisty na sjezdovce na Neklidu je tuto zimu už druhé smrtelné zranění na krušnohorských sjezdovkách. Osmatřicetiletý muž bez ochranné helmy narazil hlavou na sloup lanovky a na místě zemřel.   Na Šumavě zaregistrovali velký zájem návštěvníků například na železnorudském Špičáku, kde o víkendu lyžovalo přes 3100 lyžařů. Spokojeni byli také provozovatelé areálu Zadov na Prachaticku. Lidé zde mohli lyžovat na sjezdovkách Kobyla a Nové Hutě. "Na Churáňově se bude moct jezdit příští víkend," uvedl ředitel areálu Milan Čertík. Horská služba musela v sobotu odpoledne oživovat šedesátiletého běžkaře, který zkolaboval poblíž Kvildy. Muže se podařilo zachránit, nyní leží v nemocnici v Prachaticích.   V Jeseníkách přilákalo větší množství návštěvníků například nejvýše položené středisko Ovčárna, kde je na svazích 80 až 85 centimetrů sněhu, lyžaři zaplnili také areál Kaste v Petříkově či nedávno otevřené středisko Kouty. "V sobotu k nám přijelo asi 1300 lidí, stejnou návštěvnost odhaduji i dnes," uvedl ředitel areálu Kouty Martin Medřický. Záchranáři za víkend ošetřili v Jeseníkách pět vážně zraněných lyžařů.     Čerstvý sníh přilákal v sobotu a neděli tisíce lyžařů i do Beskyd, oproti minulému víkendu se jejich počet zdvojnásobil. Většina lyžařských středisek byla v provozu, sjezdovky pokrývalo průměrně 60 centimetrů sněhu. Například do lyžařského areálu Ski Mezivodí přijela o víkendu téměř tisícovka lyžařů. "Po těch propršených víkendech byli lidé na lyžování natěšení," řekl provozovatel Zdeněk Krupa. Naopak jen průměrnou návštěvnost zaznamenali ve Velkých Karlovicích na Vsetínsku.   Jeden z nejlepších víkendů v tomto roce zažily v sobotu a v neděli lyžařské areály na Vysočině, na lyžaře většinou čekaly na sjezdovkách ideální podmínky. Oblibu už si získal také nový sjezdařský areál v Červené Vodě na Orlickoústecku. "V Červené Vodě bylo každý den kolem 1500 návštěvníků," řekl Radek Procházka ze Skiregionu Buková hora.   Ze středočeských středisek dnes zaznamenali dobrou návštěvnost v Monínci a Chotouni u Prahy. Méně lidí zamířilo na Šibeniční vrch u Mnichovic a příbramský Padák, kvůli nedostatku sněhu je stále zavřené nové lyžařské středisko v Kvasejovicích.   Běžkaři mohli vyrazit například na upravené běžecké stopy v Jeseníkách, v beskydských Pustevnách nebo do okolí Špindlerova Mlýna.   vit  