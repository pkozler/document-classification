 Skupina CA Immo dokončila nákup developera Europolis  Praha 24. ledna (ČTK) - Rakouská skupina CA Immo dokončila akvizici developerské společnosti Europolis. Převzetím Europolisu činí hodnota nemovitostí CA Immo v Česku přibližně 440 milionů eur, tedy asi 10,7 miliardy korun. CA Immo to dnes sdělila v tiskové zprávě. Obě firmy uzavřely dohodu o spojení zhruba v polovině loňského roku.   "Převzetí společnosti Europolis nám umožnilo upevnit naši pozici jedné z vedoucích nemovitostních společností na trhu střední Evropy a dlouhodobě posílit naši roli na klíčovém trhu v České republice," uvedl generální ředitel CA Immo Bruno Ettenauer.   Pobočku CA Immo v Česku povede Alois Vyleta. Firma dosud v Praze regionální zastoupení neměla. Nyní bude v ČR působit jako CA Immo Real Estate Management Czech Republic.   CA Immo vznikla v roce 1987. Investuje hlavně do kancelářských budov v Rakousku, Německu a východní Evropě. Majetek spravovaný společností činí od začátku roku 2011 zhruba pět miliard eur.   Portfolio skupiny v České republice zahrnuje 230.000 metrů čtverečních pronajímatelné plochy. Jde například o pražské kancelářské budovy Kavčí Hory Office Park, Danube House, Nile House, Amazon Court a Technopark.     dnv vju  