 Čelo domácí prodejní hitparády se nemění - Kabát a Bílá  --------------------    Ke zpravodajství: FOTO ve Fotobance  ID foto:  P201103021210701 ,  F201104080460101 ,  F201104070346501    --------------------    Praha 3. května (ČTK) - Populární rocková kapela Kabát se s nejprodávanějším albem loňského roku Banditi di Praga a nahrávka duetů Lucie Bílé s názvem Duety naBílo zůstávají na prvních dvou místech tuzemské prodejní hitparády. Oproti minulému týdnu se na třetí místo dostala sedmnáctiletá Deborah Kahlová vystupující pod jménem Debbi, jejíž debutové album Touch The Sun si prohodilo pozici s nyní čtvrtou nahrávkou Tepláky aneb Kroky Františka Soukupa skupiny Nightwork. Na svých internetových stránkách to dnes uvedla česká pobočka Mezinárodní federace hudebního průmyslu (IFPI).   Na pátém místě je nyní skupina Divokej Bill s kompilací Unisono (Best Of 2000-2010), šestá pozice opět patří nejúspěšnějším zahraničním interpretům - americké kapele Foo Fighters s deskou Wasting Light.   Úspěšně si vede i dvojice českých pěveckých stálic Hana Hegerová a Marie Rottrová. Album Hegerové s výběrem oblíbených šansonů Mlýnské kolo v srdci mém skončilo stejně jako před týdnem sedmé a výběr hitů Rottrové se sedmdesáti skladbami nazvaná Zlatá kolekce 1968/2010 je na devátém místě. Mezi obě dámy se vklínila deska Collapse Into Now v ČR velmi oblíbené americké skupiny R.E.M. První desítku nejprodávanějších tuzemských nahrávek uzavírá slovenský rapper a porotce soutěže Česko Slovenská SuperStar Rytmus s deskou Kráľ.   Do první dvacítky tuzemské hitparády se ještě dostala skupina Kryštof s albem Jeviště, deska Chutnáš po cizím ovoci zpěváka Luboše Pospíšila a jeho skupiny 5P, Tomáš Klus a jeho Hlavní uzávěr splínu, kompilace Václava Neckáře s názvem Život a DVD Já půjdu dál (1968-2010) Heleny Vondráčkové.   Ze zahraničních alb se ještě dobře prodávaly nahrávky Avril Lavigneové, skupiny Within Temptation a výběry Bravo Hits 2011, Taneční liga 128 a Zumba Hits.   Oficiální žebříček 50 nejprodávanějších alb a výběrů populární hudby publikuje česká pobočka IFPI každý týden na základě hlášení prodejen pokrývajících téměř polovinu objemu prodeje zvukových nosičů v České republice.        1. Kabát - Banditi Di Praga      2. Lucie Bílá - Duety naBílo      3. Debbi - Touch The Sun      4. Nightwork - Tepláky aneb Kroky Františka Soukupa      5. Divokej Bill - Unisono (Best Of 2000-2010)      6. Foo Fighters - Wasting Light      7. Hana Hegerová - Mlýnské kolo v srdci mém      8. R.E.M. Collapse Into Now      9. Marie Rottrová - Zlatá kolekce 1968/2010      10. Rytmus - Kráľ     jir kš  