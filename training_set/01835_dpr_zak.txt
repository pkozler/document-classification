 Řidič v Ostravě ujížděl před policií, havaroval a zemřel  --------------------    Ke zpravodajství: FOTO/aktuality   Ve 2. a posledním odstavci jsme doplnili vyjádření policie.   --------------------    Ostrava 12. ledna (ČTK) - Pětadvacetiletý řidič dnes v Ostravě zemřel při honičce s policií. Nezvládl řízení vozu, dostal smyk a srazil se s tramvají. ČTK to potvrdila mluvčí ostravské policie Gabriela Holčáková. Kriminalisté nyní zjišťují důvod, proč chtěl řidič ujet. Nic ale zatím motiv jeho jednání nevysvětluje.   Policisté už zjistili, že auto nebylo kradené a ani po muži nebylo vyhlášeno pátrání. Zjistila také to, že vlastnil řidičský průkaz a neměl řízení soudem zakázáno. "Dále motiv zjišťujeme," řekla mluvčí. Zda byl muž případně pod vlivem drog či alkoholu, prokážou až později rozbory odebraných vzorků.     Kolem 11:00 policejní hlídka chtěla v Ruské ulici zastavit rychle jedoucí auto značky Seat. "Řidič ale na výzvu nereagoval a snažil se ujet," řekla mluvčí. Policejní vůz ujíždějícího motoristu chvíli pronásledoval. Riskantní jízdou se ale prchajícímu podařilo policistům zmizet z dohledu. Podle svědků jel velmi rychle a v protisměru. "Kolegům se ztratil. Ti pak dojeli až k místu nehody," řekla Holčáková.   Zběsilou jízdou řidič urazil několik kilometrů. Mířil směrem k ulici 28. října. V ulici 1. máje ale vjel na tramvajový pás, dostal smyk a srazil se s tramvají. Náraz auto zcela zdemoloval. Ještě před střetem s tramvají ale řidič předjížděl jiné osobní auto, které poškodil.   "Nejprve jsme odtáhli silně zdemolované osobní auto kousek od tramvaje, jejíž přední část vykolejila. Později jsme s pomocí hydraulických nůžek a hydraulického rozpínáku vyprostili tělo mladého řidiče," řekl mluvčí hasičů Petr Kůdela.   Celková škoda se podle prvotních odhadů pohybuje kolem 300.000 korun. Oprava tramvaje a kolejiště vyjde na přibližně 150.000 korun. V souvislosti s nehodou dopravní podnik zastavil v daném úseku tramvajovou dopravu. Cestující tam převážely autobusy.   Policisté nyní vyzývají všechny svědky nehody a zběsilé jízdy mladého řidiče, aby je kontaktovali. "Přivítáme jakoukoliv informaci případných svědků, kteří zaregistrovali vysokou rychlostí jedoucí i nestandardně předjíždějící vozidlo značky Seat po uvedené trase. Informace lze sdělit na bezplatné lince 158," řekla mluvčí.   David Moravec snm  