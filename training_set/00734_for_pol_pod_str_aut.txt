 Právo: Sněmovna obměnila vozový park, nová BMW dostala zadarmo  Praha 19. ledna (ČTK) - Vedení sněmovny vyměnilo rok staré vozy BMW řady sedm za šest nových limuzín BMW 740d s pohonem všech čtyř kol a komfortní výbavou. Cena tohoto typu auta se podle deníku Právo pohybuje kolem tří milionů korun. Dolní parlamentní komora je ale dostala zdarma, řekl deníku mluvčí sněmovny Roman Žamboch.   "V rámci dohody s firmou šlo o bezplatnou výměnu starších aut za nová," řekl mluvčí. Nové vozy jsou prý úspornější a jejich provoz bude levnější. Sněmovna obvykle nakupuje auta se slevou 50 procent, píše Právo.   Vozový park brzy doplní ještě jedno BMW v prodloužené verzi. Dostane jej předsedkyně Miroslava Němcová (ODS).   jhr    