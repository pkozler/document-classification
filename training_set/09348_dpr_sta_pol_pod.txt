 Hlavní tah z Mělníku do Č. Lípy je v Liběchově uzavřen  Liběchov (Mělnicko) 2. května (ČTK) - V Liběchově na Mělnicku byl dnes na tři týdny uzavřen hlavní tah z Mělníku do České Lípy. Řidiči musí jezdit po objížďkách. Důvodem je stavba kanalizace. Na svých internetových stránkách o tom informuje město Liběchov.   Uzavírka je naplánována do 22. května, podle starosty města Josefa Ulmana je možné, že skončí dříve. Komunikace je uzavřena od náměstí Václava Levého v centru města až do Malého Liběchova, tedy v celé délce Pražské ulice.   Objízdná trasa pro osobní automobily vede z Liběchova přes Štětí, Horní Počaply a Dolní Beřkovice do Mělníku. Nákladní automobily si zajedou mnohem více, objížďka vede z Liběchova do Štětí přes Roudnici nad Labem a Novou Ves do Mělníka, potvrdil ČTK mluvčí mělnické policie Václav Tichý.   Autobusy od Štětí nebudou po dobu uzavírky Liběchovem projíždět, o městskou hromadnou dopravu obyvatelé městečka nepřijdou. Nové stanoviště je místo původního náměstí Václava Levého o 500 metrů dál u čerpací stanice Benzina. Ostatní autobusy přijíždějící ve směru od České Lípy zajedou do Liběchova až k Rašínkám, kde pak odbočí a pojedou do Mělníka přes Rymáň a Střednice do Mělníka.   Druhá etapa výstavby kanalizace zahrnuje budování kanalizačních stok domů u silnice I/9 v uzavřené části města. Staví se také v části nazvané Boží Voda. Tam ale vede jen místní komunikace. Výstavba kanalizace, na které město získalo dotaci z evropské unie, přesáhnou 100 milionů korun.   zik mol  