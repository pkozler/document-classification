 V Karlovarském kraji se ubytovalo o 19,4 procenta více hostů  Karlovy Vary 10. května (ČTK) - V Karlovarském kraji využilo letos v prvním čtvrtletí služeb tamních hotelů či penzionů celkem 149.034 turistů. Meziročně to byl nárůst o 19,4 procenta a týkal se domácích i zahraničních hostů. Vloni v prvním čtvrtletí přitom představoval nárůst v porovnání se stejným obdobím roku 2009 pouze 1,9 procenta. Informace dnes zveřejnil Český statistický úřad (ČSÚ).   Nárůst počtu ubytovaných hostů zaznamenaly všechny regiony v Česku. Karlovarský kraj je z pohledu nárůstu počtu turistů na druhém místě za Ústeckým krajem. V Česku celkově přijelo o 8,5 procenta více hostů. Domácích o deset procent a zahraničních o sedm procent více. Bylo to celkem 2,4 milionu hostů.   V prvním čtvrtletí se meziročně prodloužila také doba, po kterou byli hosté ubytovaní. Počet přespání dosáhl v Karlovarském kraji 868.501 nocí, tedy o 10,4 procenta více. Z toho zahraniční klienti v kraji přespali 667.674 nocí, což byl růst o 8,1 procenta a tuzemští 200.827 nocí (růst o 19,1 procenta). Hosty co do počtu přespání nazpátek získaly nejenom klasické hotely, ale rovněž lázeňská sanatoria.   Počet přenocování hostů v hromadných ubytovacích zařízeních dosáhl v prvním čtvrtletí roku 2011 v Česku 7,4 milionu, což bylo o 6,5 procenta více než ve stejném období předchozího roku.   V lázeňských zařízeních dosáhl počet přenocování hostů celkem 1,3 milionu, což bylo meziročně o 2,8 procenta více, v tom u cizinců o 4,8 procenta a u domácích o 1,1 procenta. Hostů do lázeňských ubytovacích zařízení přijelo 153.000, meziročně tedy o 7,5 procenta více. V Karlovarském kraji, jenž vykazuje více než polovinu z celkové návštěvnosti lázeňských zařízení, se počet přenocování domácích hostů zvýšil o 16,9 procenta a zahraničních o 5,5 procenta.     Vývoj cestovního ruchu v Karlovarském kraji za 1. čtvrtletí 2007 až 2011:     období  celkem hostů  zahraniční turisté     I/2011  149.034  100.826     I/2010  127.372  90.791     I/2009  125.026  89.931     I/2008  145.998  105.063     I/2007  131.071  95.347     zdroj: ČSÚ   vlm vju  