 Jihočeská záchranná služba má v Opařanech nové stanoviště  --------------------    Ke zpravodajství: AUDIO   --------------------    Opařany (Táborsko) 2. května (ČTK) - Jihočeská záchranná služba dnes zahájila provoz na novém stanovišti v Opařanech na Táborsku. Stalo se tak 26. výjezdovým místem v regionu. V Opařanech působí posádka bez lékaře zatím pouze přes den a bude pokrývat prostor na rozhraní Táborska, Písecka i Českobudějovicka, řekl dnes novinářům ředitel jihočeské záchranné služby Marek Slabý.   Nové stanoviště se nachází v areálu dětské psychiatrické léčebny v Opařanech. Náklady na rekonstrukci prostorů pro záchrannou službu stály 1,5 milionu korun. Posádku stanoviště v Opařanech bude tvořit řidič a sestra.   "V případě potřeby si však sestra vyžádá lékaře z nejbližšího stanoviště," uvedl Slabý. V úvahu tak nejspíš připadají doktoři ze záchranné služby v Táboře, Milevsku nebo v Týně nad Vltavou. "Opařany jsou specifické v tom, že mají blízko do třech různých okresů," řekl Slabý.   Posádka z Opařan bude například pokrývat okolí města Bechyně, obcí Jistebnice a Bernartice nebo část pravého břehu Orlické přehrady. Nové stanoviště má pomoci k tomu, aby se záchranáři dostali do těchto míst, které bývají hlavně v zimě hůře dostupné, do patnáctiminutového limitu.   Na novém stanovišti bude zatím pouze denní provoz od 07:00 do 19:00. Podle Slabého však jde o zkušební dobu, která má ukázat vytíženost lokality. "Podle toho bychom pak třeba zavedli nepřetržitý čtyřiadvacetihodinový provoz," řekl ředitel.   Jihočeské záchrance hrozil ještě před pár dny kolaps. Externí lékaři, kteří obsazují nezanedbatelnou část služeb, požadovali navýšení tarifní mzdy. V minulém týdnu se ale zástupci krajského úřadu a vedení záchranné služby s nekmenovými doktory dohodli na nových podmínkách. Zajišťují externistům zhruba o 30 procent vyšší hodinovou mzdu.   Dětská psychiatrická léčebna, v jejímž areálu se výjezdové místo záchranné služby nachází, je největší svého druhu v Česku. Rozkládá se na ploše osmi hektarů a nyní má kapacitu 160 lůžek.   rek snm  