 Pacienti, odbory i nemocnice žádají o více peněz na platy lékařů  --------------------    Ke zpravodajství: AUDIO   Zprávu jsme upravili a rozšířili v celém textu o další informace a vyjádření zástupců pacientů, nemocnic a odborů.   --------------------    Praha 21. ledna (ČTK) - Svaz pacientů, lékařské a zdravotnické odbory a asociace menších a středních nemocnic vyzvaly ministra zdravotnictví a vládu, aby vyhověli požadavkům nespokojených lékařů. Pokud by se situace podle odborářů i zástupců nemocnic a pacientů nevyřešila a peníze na zvýšení platů doktorů se nenašly, hrozí zhoršení péče a kolaps zdravotnictví. Řekli to dnes na tiskové konferenci.   Do protestní akce Děkujeme, odcházíme se zapojilo asi 3800 ze zhruba 20.000 nemocničních lékařů. Z místa by mohli odejít ke konci února. Žádají zvýšení příjmů na 1,5 až trojnásobek průměrného platu podle kvalifikace a praxe.   Svaz pacientů vyzval dnes zdravotní pojišťovny a zástupce státu v nich, aby peníze na zvýšení platů lékařů přidali. Pokud by se tak nestalo, doporučí pacientská organizace podle svého šéfa Luboše Olejára po polovině února nemocným, aby se nechali ošetřit v jiných zemích EU. "Toto přijde zdravotní pojišťovny na daleko víc peněz než ty tři miliardy na vyřešení problému (na zvýšení platů)," uvedl Olejár.     Nemocnice podle šéfa sdružení 130 menších nemocnic Eduarda Sohlicha žádné rezervy na platy nemají. Nemohou prý snížit ani svůj výkon, jak doporučoval ministr zdravotnictví, aby peníze na odměny uspořily. Zdravotní pojišťovny by jim prý okamžitě snížily úhrady za péči, takže by dostaly ještě menší částky.   Šéf lékařských odborů Martin Engel potvrdil, že lékaři na výpovědích trvají. Nedostali prý zatím takovou nabídku, aby je stáhli. "Slibuji za lékaře, že vydržíme," řekl předák.   Podle ministra zdravotnictví Leoše Hegera (TOP 09) by peníze na platy lékařů měla přinést reforma zdravotnictví, v rozpočtu finance nyní nejsou. Engel uvedl, že odbory jsou pro reformu. Podotkl, že v Nizozemsku trvala 16 let. "Nemůžeme v naší věci čekat na výsledek reformy," dodal. Varoval současně před rychlými reformními kroky.   Naopak rychlé vyřešení situace je nutné, jinak se zhorší péče a zdravotnictví hrozí kolaps, řekla šéfka zdravotnických odborů Dagmar Žitníková. "Pokud požadavek nebude vyslyšen, mohly by začít umírat lidé," varovala. Podle odborářky v posledních letech do zdravotnictví peníze tekly, ale jen do vybavení, na personálu se prý šetřilo.     Odchod lékařů z nemocnice by měl podle Žitníkové dopad i na zaměstnanost. O práci by mohly přijít zdravotní sestry a personál v zavíraných odděleních i lidé z dodavatelských firem z okolí nemocnic, dodala šéfka odborů. Peníze do nemocnic a na platy lékařů lze podle ní získat "utažením kohoutků", finance prý unikají při nákupech předražených léků a techniky. Podle Transparency International bere korupce ve zdravotnictví ročně asi 27 miliard, resort spotřebuje kolem 280 miliard za rok. Řešením by prý bylo i zvýšení plateb do zdravotního pojištění od státu za děti, důchodce či nezaměstnané.   Ministr zdravotnictví Leoš Heger (TOP 09) tento týden vyhlásil protikorupční strategii, má uhlídat zbytečná vydání za léky, materiály a přístroje. Se změnou úhradové vyhlášky zatím nepočítá. Heger už dříve požádal lékaře, ať s odchody z nemocnic počkají a dají mu čas na nastartování reforem. V pondělí předloží lékařským odborům a komoře konkrétní návrhy.   Dnes Heger k akci lékařských odborů Děkujeme, odcházíme uvedl, že ministerstvo se snaží plnit všechny požadavky odborů nefinančního rázu, k tomu patří i nastartování reformy. "K finančním požadavkům lékařů, tam nadále trvá naše jasné stanovisko, že otevřenému vydírání nelze ustupovat," řekl.   ktk nam mkv  