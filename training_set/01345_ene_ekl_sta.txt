 E15: NKÚ kritizuje špatnou kontrolu programu Zelená úsporám  Praha 3. května (ČTK) - Program Zelená úsporám, určený na podporu úspor energie a využití obnovitelných zdrojů energie v obytných domech, je zbytečně administrativně náročný, jsou v něm neefektivně zapojeny banky a kontrola projektů je prakticky nulová. Vyplývá to z výsledků Nejvyššího kontrolního úřadu (NKÚ), které dnes uveřejnil deník E15. Podle NKÚ to vede k nespokojenosti žadatelů a "poškození image" Státního fondu životního prostředí (SFŽP) jako garanta programu.   "Fond provedl minimální počet kontrol, které by se týkaly úmyslného zneužití dotace, umělého navyšování cen a nerealizace buď části, nebo celého projektu," píše se v protokolech NKÚ. Úřad takové případy zjistil a upozornil na nutnost prevence.   Podpora v programu Zelená úsporám se poskytuje formou nenárokové dotace. Program je financován prostřednictvím příjmů z prodeje emisních kreditů, kterých dosud ministerstvo prodalo za téměř 19 miliard korun. Od vyhlášení programu na jaře roku 2009 do 31. prosince loňského roku bylo vyplaceno 13.500 žádostí o podporu v celkové výši dvě miliardy korun, v polovině května by mělo být proplaceno na účty žadatelů zhruba pět miliard korun.   SFŽP začal s důslednými kontrolami až letos, vnitřní předpis, který metodiku kontrol upravuje, začal platit v lednu. Ministr životního prostředí Tomáš Chalupa (ODS) minulý týden přiznal, že kontroly v programu jsou ve skluzu.   "Jelikož je ve smlouvách s kupci kjótských jednotek sjednána povinnost zkontrolovat pětiprocentní vzorek projektů, bude nezbytné většinu kontrol provést ve zbývajícím programovém období. To s sebou může nést přetížení programu," varoval NKÚ.   Kontroloři kritizují rovněž fakt, že vedení fondu neodstranilo administrativní náročnost programu, úřad se pozastavil také nad tím, že do programu byly zapojeny i banky UniCredit a LBBW navzdory tomu, že pro vyřízení žádostí nabídly vůbec nejnižší počet poboček.   Mluvčí SFŽP Jaroslav Broža potvrdil, že fond i ministerstvo životního prostředí již protokoly NKÚ obdržely, jejich obsah však odmítl komentovat.   Podle dobře informovaných zdrojů deníku E15 nahrávají potíže státního fondu ministru financí Miroslavu Kalouskovi (TOP 09). Souboj mezi ním a Chalupou se údajně vede o to, který z rezortů bude spravovat výnosy z emisních povolenek, které budou země Evropské unie prodávat v aukcích. ČR do roku 2020 získá stamiliardy korun.   vit        