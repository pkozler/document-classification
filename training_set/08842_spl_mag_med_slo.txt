 Finále Česko Slovenská SuperStar se nezúčastní Martin Harich  --------------------    Ke zpravodajství: FOTO ve Fotobance  ID foto:  F201105230005801 ,  F201105230005701 ,  F201105230006401 ,  F201105230006001 ,  F201105230005401    --------------------    Praha 23. května (ČTK) - Ze čtveřice finalistů pěvecké soutěže Česko Slovenská SuperStar dnes vypadl slovenský účastník Martin Harich. Vyřazen byl po nedělním kole, kdy účastníci předváděli interpretaci slavných songů skupin ABBA a Queen. Do finále společného projektu televize Nova a slovenské stanice Markíza tak postupují čeští zpěváci Michal Šeps a Gabriela Gunčíková. V soutěži zůstává i košický zpěvák Lukáš Adamec. Jméno vítěze bude známé 5. června.   Prakticky všichni členové poroty se dnes vyslovili pro odchod Michala Šepse. Ten si v neděli vysloužil kritiku zejména od Pavola Habery. "Kdyby tento pořád viděl náhodný turista, mohl by si myslet, že jsme tady idioti," řekl Šepsovi po jeho interpretaci písně Mustafa Ibrahim od skupiny Queen. Podle něj lidé, kteří pořád pravidelně nesledují, se musí divit, jak se mohl dostat až do sedmého finálového kola. Jeho výkon v minulosti byl prý dobrý. "Zlenivěl a bude nejlepší, když se bude věnovat svému oblíbenému reggae," řekl dnes o milovníkovi hudebního stylu, který vznikl v 60. letech na Jamajce.   Diváci ovšem ze soutěže vyřadili mladého Haricha, který se těšil sympatiím obecenstva, ale také porotců. Za svůj nedělní projev si vysloužil pochvalu, že je "patnáctiletý talent".   Nedělní soutěžní večer ovládly hity jako We are the Champions, Mamma Mia, SOS nebo Somebody to Love. Soutěžící měli napodobit zpěv legendární švédské čtveřice či sólistu britské rockové skupiny Freddieho Mercuryho. Mimo hlasového projevu se snažili hudebním ikonám přiblížit i stylovým oblečením.   Podporu poroty měla v neděli zejména Gunčíková, jejíž projev Habera označil za "vrchol večera". "Jsi zpěvačka s velkým hlasem," komentoval vystoupení blonďaté rockerky. Její projev se líbil také Heleně Zeťové či textařce Gabriele Osvaldové. Ta se dnes jako jediná zastala Šepse, která mladého zpěváka označila za "orla, který létá jinde". Zároveň ale uvedla, že se v závěru soutěže trápí.   Podpořit finalisty přišel v neděli košický zpěvák Miro Šmajda, který byl loni v této soutěži druhý. Podle pořadatelů si ještě před vystoupením způsobil pádem ze scény zranění na ruce.   O tom, který finalista z více než 11.000 přihlášených zvítězí v druhé řadě česko-slovenské soutěže, rozhodnou televizní diváci hlasováním prostřednictvím mobilních telefonů. Premiérovou Česko Slovenskou SuperStar odvysílaly televize Nova a Markíza koncem roku 2009. V prvním ročníku soutěže zvítězil student konzervatoře v oboru klarinet Martin Chodúr z Ostravy.   ač kš  