 Rocker Stewart je náruživý modelář  --------------------    Ke zpravodajství: FOTO ve Fotobance  ID foto: P200711180105101, F200911130982201, F200911130349401   --------------------    Londýn 31. ledna (ČTK) - Britský rocker Rod Stewart je náruživým modelářem, tomuto hobby se prý věnuje až čtyři hodiny denně. A pro model vlakového nádraží vyčlenil dokonce celé třetí patro svého domu v Beverly Hills, informoval server BBC s odvoláním na americký magazín Model Railroader.   Stewart v rozhovoru pro časopis prozradil, že jeho model je inspirován železničními nádražími v New Yorku a Pensylvánii ze čtyřicátých let 20. století. Rozkládá se na ploše 139 čtverečních metrů.   Šestašedesátiletý zpěvák podle BBC také prohlásil, že být na obálce časopisu Model Railroader pro něj znamená víc než se objevit na předních stranách hudebních magazínů.   Před prací na modelech prý nikdy nepije alkohol. "Když si dám pár skleniček vína, tak nemohu stavět, výsledek pak není nikdy dobrý. ... A když se na model soustředím natolik, že to přestává být zábava, je načase vstát, jít si udělat čaj a vrátit se k tomu později," konstatoval Stewart podle BBC.    Šestašedesátiletý Stewart a jeho manželka, anglická modelka a fotografka Penny Lancasterová, v březnu čekají své druhé dítě. Britský zpěvák s typickým chraplavým hlasem a rozježeným blond účesem má podle dostupných informací s předchozími partnerkami šest potomků.   V roce 1969 Stewart prorazil albem An Old Raincoat Won't Let You Down, až na vrchol žebříčků se později vyšplhaly jeho hity Maggie May, Sailing, D'Ya Think I'm Sexy či Baby Jane.   hro dr      