 Policejního prezidenta mají vybírat i exministři vnitra z ČSSD  --------------------    Ke zpravodajství: FOTO/aktuality; AUDIO   Zprávu jsme upravili, v 1., 5. a 6. odst. jsme doplnili reakce ČSSD a ODS.   --------------------    Praha 4. ledna (ČTK) - V desetičlenné komisi, která má vybrat nového policejního prezidenta, mají být například i bývalí ministři vnitra František Bublan a Martin Pecina (oba ČSSD) nebo šéf Nezávislého odborového svazu Policie ČR Milan Štěpánek. Novinářům to dnes oznámil ministr vnitra Radek John (VV). Stínový ministr vnitra za ČSSD Jeroným Tejc ČTK sdělil, že sociální demokraté nabídku zváží. Dosud je prý nikdo oficiálně neoslovil. Vládní ODS se zase obává, aby se výběr policejního prezidenta nezpolitizoval.   Bývalý šéf policie Oldřich Martinů skončil ke konci loňského roku. Zájem o funkci podle Johna minulý týden projevil náměstek policejního prezidenta Ivan Bílek. Žádost o přijetí do služebního poměru na pozici policejního prezidenta pak v pondělí podal i náměstek ministra vnitra Viktor Čech.   V komisi má podle Johna zasednou také člen legislativní rady vlády a odborník na vnitřní bezpečnost Michal Mazel, Johnovi náměstci pro vnitřní bezpečnost a ekonomiku a provoz Jaroslav Salivar a Jiří Franc, policejní psycholožka Ludmila Čírtková, šéf policejní ochranné služby František Snopek a vedoucí oddělení strategického plánování policejního prezidia Pavel Osvald. Šéfkou komise má být psycholožka a ředitelka personálního odboru ministerstva vnitra Ivana Moravcová. Z Johnových předchůdců v ministerské funkci v komisi chybí Ivan Langer z ODS.   Členové komise byli podle Johna vybráni především pro svou odbornost. Kvůli "konsenzu napříč politickým spektrem" ale hrála roli i stranická příslušnost. Nominantem TOP 09 je podle ministra Mazel, ODS zase zastupuje Salivar. Podle dřívější dohody premiéra Petra Nečase (ODS) a Johna má policejního prezidenta schválit předseda vlády. Ministr dnes uvedl, že nečeká žádné komplikace. "Já nevěřím, že by mohl pan premiér nesouhlasit se závěry odborníků," řekl John.   Přihlášky do výběrového řízení, které bylo dnes vypsáno, bude podle Johna možné podávat do 10. ledna. Ministr chce, aby byl nový policejní prezident jmenován již v polovině ledna.   "Vítáme sice, že Radek John oslovil představitele těch sněmovních orgánů, v jejichž čele stojí představitelé sociální demokracie, avšak dosud neznáme detailní způsob a pravidla výběru nového policejního prezidenta. Bez této znalosti zatím nejsme schopni se rozhodnout o účasti či neúčasti ve výběrovém řízení," reagoval Tejc. ČSSD se podle něho výběrového řízení zúčastní, jen pokud pokud by "výběr komisí neměl být jen divadlem, které překryje již dopředu vybrané a v koalici odsouhlasené jméno". Tomu prý nasvědčuje krátká doba, v níž by měl být nový šéf policie vybrán. John i Nečas by měli také garantovat, že rozhodnutí komise přijmou, uvedl Tejc.   Místopředseda ODS a ministr obrany Alexandr Vondra dnes novinářům řekl, že výsledkem řízení, na kterém se bude podílet jakési grémium politiků, může být osoba, která bude "pro všechny akceptovatelná, ale v zásadě neakceschopná". Pro stranu je prý prioritou, aby byl nový policejní šéf osobou, která bude garantovat vyšetřování všech důležitých kauz. Občanští demokraté dnes Vondrovými ústy také vyjádřili obavy z vlivu ministra dopravy Víta Bárty, bývalého manažera bezpečnostní agentury ABL a jeho firmy, na situaci v policii. Proto ODS žádá už do poloviny roku předložení návrhu zákona, který by ustavil Generální inspekci bezpečnostních sborů jako nezávislého garanta policejní práce.   O funkci policejního prezidenta dosud projevili zájem Bílek a Čech, který před příchodem na ministerstvo působil jako náměstek Martinů. Oba mají projít pohovorem před výběrovou komisí, mají "obhajovat svou odbornost" při rozhovoru na téma vnitřní bezpečnosti, koncepce policie a ekonomiky. Čeká je i psychologické vyšetření.   John dnes podotkl, že budou mít stejnou startovní pozici jako další případní kandidáti. "Nerozhodne se prioritně mezi těma dvěma," řekl ministr. Podle Johna bude výběrové řízení otevřeno pro všechny příslušníky v 10. tarifní třídě. Jde například o krajské policejní ředitele, jejich náměstky, šéfy celostátních útvarů nebo jejich náměstky.   Čech je nyní civilistou. V případě jeho návratu do služebního poměru do hodnosti, ve které skončil, by stejně jako Bílek nemusel projít výběrovým řízením. Místo totiž může být rovnou obsazeno příslušníkem policie nebo jiného sboru, který dosáhl služební hodnosti v nejvyšší - 11. tarifní třídě. Jde o náměstky policejního prezidenta, šéfy jiných sborů a jejich náměstky. Na možnost, že by se policejním prezidentem mohl stát civilista, již dříve upozornil deník Lidové noviny. John tehdy reagoval s tím, že takovou možnost zákon o služebním poměru připouští od roku 2007.   har jd mkv  