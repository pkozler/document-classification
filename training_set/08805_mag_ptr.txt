 V Christies se bude dražit kolekce vín starých i desítky let  --------------------    Ke zpravodajství: ilustrační FOTO ve Fotobance  ID foto:  F201004120215801 ,  F200907270134801    --------------------    New York 13. května (ČTK) - Sbírka stovek lahví vína z prestižních vinařství kolem francouzského Bordeaux se bude 17. května dražit v aukční síni Christies v Ženevě. Některé kusy jsou staré i více než 60 let. Do aukce je podle agentury Reuters dal anonymní sběratel vín z Francie. Podle Christies by se sbírka 315 lahví mohla prodat až za 929.000 dolarů (asi 16 milionů korun).     Podle Michaela Ganneho z ženevské pobočky aukční síně sbírka obsahuje po jednom kousku z poválečné produkce francouzských vinařství Chateau Lafite Rothschild, Latour, Margaux, Mouton-Rothschild nebo Haut-Brion a mluví se o ní jako o jedné z nejvzácnějších sbírek.   Neznámého sběratele Ganne popsal jako šedesátníka, který v 80. letech minulého století začal kupovat víno ve velkém. Jde prý o stejnou osobu, která stála za prodejem 158 lahví značky Chateau d'Yquem. Aukce se konala loni v květnu v Hongkongu a prodala se za více než milion dolarů.    Ganne nevysvětlil, proč se Francouz rozhodl nyní vína prodat. Prakticky od všech ročníků má prý ale ještě nejméně jeden kus.   Lafite Rothschild ročník 1945 stojí mezi 2490 a 7800 dolary (43.000 až 135.000 korun). Ročník 1946, který je podle Ganneho vzácnější, však může stát i více než 17.000 dolarů (téměř 300.000 korun). V době, kdy je sběratel koupil, mohly prý nejdražší lahve stát kolem stovky dolarů.   kne jnd  