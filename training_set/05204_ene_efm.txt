 Regionálním manažerem ČEZ v Bulharsku je od ledna Petr Dokládal  Praha 5. ledna (ČTK) - Regionálním manažerem energetické skupiny ČEZ v Bulharsku je od ledna Petr Dokládal (51). Do společnosti přichází po dlouhodobém působení na ministerstvu zahraničních věcí České republiky. Ve funkci střídá Jana Vaveru, který v Bulharsku pro ČEZ pracoval od roku 2006, sdělila dnes ČTK mluvčí ČEZ Eva Nováková.   Dokládal působil jako generální konzul ČR v kanadském Montrealu. Zkušenosti získal i na pozici mimořádného a zplnomocněného velvyslance České republiky, a to nejdříve v Bulharsku (v letech 2001 - 2006) a následně v Rumunsku (od roku 2009 do 2010). Dokládal hovoří anglicky, francouzsky, rusky a bulharsky.   Skupina ČEZ působí v Bulharsku v oblasti prodeje, distribuce i výroby elektrické energie. V roce 2005 uspěla v privatizačním procesu a získala majoritní podíly v tehdejších třech distribučních společnostech na západě země. O rok později získala v tendru elektrárnu Varna. Dodávku elektřiny v roční výši cca 8,7 TWh zajišťuje pro téměř dva miliony bulharských zákazníků.   jap vju    