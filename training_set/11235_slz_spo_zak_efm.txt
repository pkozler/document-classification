 Sazka je v insolvenčním řízení, Hušák to odmítá  --------------------    Ke zpravodajství: AUDIO   upravili jsme titulek a doplnili klíčové slovo Hušák, dále jsme doplnili vyjádření předsedy představenstva a generálního ředitele společnosti Sazka Aleše Hušáka v 1., 3., 4., 5. a 7. odstavci, doplnili informace v 6. odstavci a celkově upravili   --------------------    Praha 17. ledna (ČTK) - Největší česká loterijní společnost Sazka je v insolvenčním řízení. Podnikatel Radovan Vítek dnes podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci. Předseda představenstva a generální ředitel Sazky Aleš Hušák večer v České televizi řekl, že žádné pohledávky neexistují a že vedení firmy je přesvědčeno, že soud insolvenční návrh zamítne.   Insolvenční návrh podal Vítkův právník Tomáš Rybář prostřednictvím české firmy Moranda, jež od Komerční banky odkoupila její pohledávku vůči Sazce.   Podle Hušáka návrh na insolvenci podaly společnosti Moranda a Sedelius Holding Limited, ve kterých však jméno Radovana Vítka vůbec nefiguruje a Vítek podle něho nikdy neprokázal, proč se k těm pohledávkám vůbec hlásí. Hušák dále řekl, že v současné době firma jedná o prodeji vysočanské O2 arény, přičemž existují asi tři nabídky na její koupi. Jména investorů však odmítl říct s tím, že se všemi jsou uzavřeny dohody o mlčenlivosti.   "V případě zájmu ale doporučíme akcionářům její prodej," řekl Hušák a zároveň upozornil, že akciová společnost Sazka není vlastníkem O2 Arény. Halu formálně vlastní a provozuje společnost Bestsport (z finanční skupiny Sazka), která z téměř sta procent patří Občanskému sdružení Zelený ostrov. "Sazka je největším věřitelem Bestsportu," dodal v České televizi Hušák.   Společnost Sazka nemá podle něho žádné závazky po lhůtě splatnosti. "Záleží na tom, jakým způsobem se v průběhu tohoto týdne dohodneme s držiteli dluhopisů. Kdybychom se domluvili, tak bychom byli někde u 96 milionů korun po lhůtě splatnosti, ale jen u bondů jako takových," uvedl.   Přibližně před rokem začala mít Sazka potíže se splácením úvěrů bank a vyplácením peněz sportovním svazům na jejich činnost. Ve čtvrtek 16. prosince přinesl server Motejlek.com informaci, že největším věřitelem Sazky se stal miliardář Radovan Vítek, když od Komerční banky získal pohledávku vůči Sazce v hodnotě kolem 500 milionů korun. Podle dřívějších informací médií si Vítek předtím také zajistil další pohledávku vůči Sazce, a to od Raiffeisenbank. Její hodnota měla být asi 400 milionů Kč.   Hušák dnes řekl, že nerozumí postupu bank. "Nedlužíme jim ani korunu a ony nás přesto opustí," dodal a zároveň upozornil, že věřitelský klub byl uzavřen a že se Sazka bude domáhat toho, co bylo uzavřeno loni v létě.   Podle serveru deníku Sport je Vítek podle svého vyjednavače Josefa Lébra ochoten vzít insolvenční návrh zpět. Má však podmínku: výměnu současného představenstva Sazky včetně generálního ředitele Aleše Hušáka. "Pan Vítek je ochoten dát na insolvenci moratorium, zmrazit ji. Má jedinou podmínku, vyměnit představenstvo Sazky bez jakýchkoli požadavků na jakékoli akcie a výkony akcionářských práv. Insolvence se pozdrží do doby, než budeme moct situaci zanalyzovat a nabídnout vlastníkům ekonomické řešení," řekl Lébr.   Hušák již dříve řekl, že loterijní firma není právně ani ekonomicky v insolvenční situaci a návrhu se bude bránit všemi právními prostředky. Dodal, že podání návrhu nebude mít vliv na činnost společnosti. "Není pochyb o tom, že po podání insolvenčního návrhu může Sazka přijímat sázky a vyplácet výhry," uvedl Jaromír Císař z advokátní kanceláře Císař, Češka, Smutný a spol., která se Sazkou spolupracuje.   Insolvenční návrh na Sazku byl podle mluvčí pražského městského soudu Martiny Lhotákové dnes přidělen soudci, který si ho prostuduje. "Do deseti dnů musí učinit ve věci první úkon," uvedla Lhotáková s tím, že může návrh odmítnout, vrátit k doplnění, nebo ho přijmout.   Předseda majoritního akcionáře Sazky Českého svazu tělesné výchovy a sportu Pavel Kořan označil návrh za šikanózní. "Zaprvé jsme přesvědčeni, že Sazka není v insolvenční situaci. Zadruhé jednání pana Vítka můžeme brát do jisté míry jako hru, kdy se snaží vytvořit určitou paniku. Chce dosáhnout toho, aby byly ceny dluhopisů výrazně sníženy, že by je potom sám skoupil. "Je tady evidentně čitelný zájem, a nechci spekulovat jestli podle zákona či protizákonně. Je to spekulativní záměr, jak levně skoupit dluhopisy," dodal Kořan.   Vítek naopak míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Společnost Moranda, která návrh na insolvenci podala, byla do obchodního rejstříku zapsána v říjnu 2007. Hlavním předmětem podnikání firmy sídlící v Praze je pronájem nemovitostí a zajišťování souvisejících služeb. Podle obchodního rejstříku Vítek v orgánech firmy se základním kapitálem dva miliony korun nefiguruje a jediným akcionářem je Vítkova matka Milada Malá. Podle účetní uzávěrky za rok 2009 firma nemá žádné zaměstnance.   fd sat ado jw jap mha  