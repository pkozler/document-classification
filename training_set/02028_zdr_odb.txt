 Odcházející lékaři v Krajské zdravotní nestáhli jedinou výpověď  --------------------    Ke zpravodajství: AUDIO; FOTO/aktuality   --------------------    Ústí nad Labem 31. ledna (ČTK) - V pěti nemocnicích Krajské zdravotní (KZ) ani v litoměřické nemocnici nestáhl dosud výpověď jediný z 111 odcházejících lékařů. V Litoměřicích pravděpodobně odejde devět doktorů, za polovinu z nich už má nemocnice náhradu. V Kadani naopak zůstane všech 12 lékařů, kteří původně výpovědi v akci odborů Děkujeme, odcházíme podali. ČTK to dnes potvrdila vedení jednotlivých nemocnic.   V Krajské zdravotní podle mluvčího Jiřího Vondry i přes celou řadu jednání žádný z lékařů svou výpověď nestáhl. A pokud by tak učinil, není jasné, zda by ho KZ zpět chtěla. "Informace k řešení stavu dáme k dispozici do poloviny měsíce února," odmítl dnes komentovat případné přijímání stažených výpovědí mluvčí KZ Jiří Vondra.   Krajská zdravotní, pod kterou spadají nemocnice v Ústí nad Labem, Chomutově, Mostě, Teplicích a Děčíně, zatím pracuje na přípravě krizového scénáře, který má nemocnici připravit na fungování od 1. března. "Cílem je poskytnout pacientům ve spádové oblasti Ústeckého kraje maximální rozsah péče s využitím lékařů, kteří v nemocnicích Krajské zdravotní zůstanou," dodal mluvčí.   Ani v litoměřické nemocnici lékaři nestahují výpovědi zpátky. Z celkem 123 jich tak ke konci února chce opustit pracoviště devět. "Tam, kde jsme místa ještě neobsadili, bychom je převážně brali zpět," řekl dnes ředitel nemocnice Leoš Vysoudil. Do konce března podle něj nemocnice obsadí čtyři nebo pět uvolněných míst.   Velmi skepticky se vedení litoměřické nemocnice dívá na plán ministra zdravotnictví Leoše Hegera (TOP 09) získat peníze na zvýšení platů lékařů rušením akutních lůžek. "My jsme od roku 1996 rušili lůžka už několikrát. Neumím si představit, že by měl být (počet) zredukován o dalších dvacet procent," dodal ředitel nemocnice v Litoměřicích.   Ani Krajská zdravotní nechce zatím akutní lůžka rušit. "Žádné oficiální stanovisko, které by potvrzovalo informace o změně paušálních plateb v současné době nemáme k dispozici," vysvětlil Vondra. Podle něj nejsou žádné záruky, že při snížení poskytované péče zdravotní pojišťovny zaručí nasmlouvané, nebo dokonce vyšší úhrady.   Nezávisle na návrzích ministerstva se s odcházejícími lékaři dohodlo vedení nemocnice v Kadani. Z celkem 40 lékařů jich výpovědi podalo 12, což by chod nemocnice vážně ohrozilo. "Dohodli jsme se se všemi lékaři, kteří původně podali výpověď, že zůstanou," řekl dnes ředitel kadaňské nemocnice Josef Mašek.   Z pěti největších nemocnic v kraji, které provozuje Krajská zdravotní, chce odejít 111 lékařů z celkem 820. Nejvíc jich chce opustit Masarykovu nemocnici v Ústí, výpověď jich tam podalo 51 z celkem 354. Z mostecké nemocnice hodlá odejít 41 lékařů ze 152, z teplické 18 ze 126 a v Chomutově jeden ze 123. V Děčíně žádný lékař z celkových 76 výpověď nepodal. V Litoměřicích chce odejít devět lékařů, v Rumburku dva.   Lékaři ve výzvě Děkujeme, odcházíme požadují, aby jim základní plat stoupl podle kvalifikace na 1,5 až trojnásobek průměrného platu. Nyní mají s ohledem na velké množství přesčasů a služeb, tedy za zhruba 1,5 úvazku, kolem 50.000 korun, chtějí za práci bez služeb a přesčasů 70.000 korun měsíčně. Po nesplnění těchto požadavků začali podávat výpovědi. V ČR je asi 45.000 lékařů, z toho zhruba 16.000 jich pracuje v nemocnicích.   Vanda Králová snm  