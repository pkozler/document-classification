 Šťastný přiměl lékaře i k odchodu ze semináře o jejich situaci  --------------------    Ke zpravodajství: AUDIO   --------------------    Praha 18. ledna (ČTK) - K protestnímu odchodu ze semináře o požadavcích nespokojených lékařů dnes přiměl iniciátory akce Děkujeme, odcházíme předseda sněmovního zdravotního výboru Boris Šťastný (ODS). Zasloužil se o to svou kritikou Lékařského odborového klubu i vedení České lékařské komory (ČLK). Šťastný na semináři konaném v Senátu označil odborový klub za "kolektivistickou organizaci levicového typu".   Vedení ČLK pak dostalo podle poslance tuto stavovskou komoru na scestí, neboť ji přeměnilo v nátlakovou organizaci současné opozice. Zhruba polovina účastníků semináře na jeho slova reagovala protestním opuštěním jinak zcela zaplněného jednacího sálu Senátu.   Šťastný byl kromě ministra zdravotnictví Leoše Hegera (TOP 09) jediným pozvaným řečníkem z řad vládní koalice. Také on sice uznal nedostatečnost finančního ohodnocení lékařů, cesta k jeho zlepšení však podle něj vede přes reformu zdravotnictví, ne přes nátlakové a populistické akce typu výzvy Děkujeme, odcházíme, kterým žádná vláda nemůže ustoupit. Končící lékaři podle něj podáváním hromadných výpovědí ukázali, že nevěří sami sobě a svým dovednostem uplatnit se sami. Podle Šťastného je to projev krize osobní odpovědnosti za vlastní život.   Hejtman Vysočiny Jiří Běhounek požádal o to, aby se zástupci lékařů a vlády sešli ještě do konce letošního ledna. Pak už budou muset kraje jako zřizovatelé nemocnic začít řešit výpovědi lékařů vzhledem k povinnostem podle zákoníku práce, připomenul. "Pravda je možná na obou stranách, ale ono to je, jako když mluví hluchý s němým," zhodnotil Běhounek dosavadní vyjednávání. Roli nezávislých pozorovatelů by mohli podle hejtmana sehrát předsedové sněmovny a Senátu.   Zopakoval požadavek krajů, aby se situací začala vzhledem k jejím dopadům zabývat Bezpečnostní rada státu. Na Vysočině podle Běhounka hrozí uzavření čtyř z pěti nemocnic. Před kolapsem sítě nemocnic, nemocniční péče i pohotovostní služby varoval také místopředseda senátního zdravotnického výboru Radek Sušil (ČSSD). Dokumentoval to na počtech pacientů nemocnic.   mhm pba  