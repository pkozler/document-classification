 Hlavní podezřelý prý viděl Annu Janatkovou v den jejího zmizení  --------------------    Ke zpravodajství: FOTO ve Fotobance  ID foto: P201011090811301   Doplnili jsme další informace v celém textu.   --------------------    Praha 16. ledna (ČTK) - Hlavní podezřelý v případu zmizení devítileté Anny Janatkové přiznal podle serveru Aktuálně.cz., že ji v den jejího zmizení viděl. Předtím to přitom popíral. Dívka se pohřešuje od loňského 13. října. Muž dosud tvrdil, že Aničku neviděl a že jí nijak neublížil. Během jednoho sezení u znalce z oboru psychiatrie se ale prý odborníkovi svěřil, že Aničku v den zmizení potkal.   Server uvedl, že jedenačtyřicetiletý recidivista Otakar T. neprošel detektorem lži právě v těch částech výslechu, které se týkaly Annina zmizení. Testy DNA prokázaly, že držel v ruce její batoh, se kterým se loni v říjnu vracela v pražské čtvrti Troja ze školy.   Policie tohoto muže vyšetřuje na svobodě, protože soud nepřistoupil na návrh na uvalení vazby. Podle Aktuálně.cz se vyšetřování případu v posledních týdnech zkomplikovalo. Otakar T. prý zmizel z Mostu, kde žil se svojí družkou a policie ho tam měla pod kontrolou.   Česká televize dnes uvedla, že obviněný Otakar T. poštu od policie přebírá a k výslechům chodí. "Odmítá nadále vypovídat i účastnit se dalších úkonů trestního řízení," řekla ČT policejní mluvčí Andrea Zoulová.   Podle ČT je podezřelý muž nadprůměrně inteligentní člověk, který má ale přitom jen základní vzdělání. Vyniká fyzickou kondicí a podle odborníků nese jeho osobnost psychopatické rysy; nejde také o bezdomovce, i když prý v Praze žil ve strojovně výtahu. "Střídal kvalitní obleky, nosil vždy vázanku, dbal na to, aby byl pečlivě upravený," řekla ČT reportérka Aktuálně.cz Sabina Slonková.   Ode dne zmizení po Aničce pátraly každý den desítky policistů, městských strážníků, vojáků, hasičů a psovodů. V Troji se ale našel jen její batoh a láhev s pitím a později byly v prohledávané oblasti nalezeny klíče, které děvčeti údajně také patřily.   Policie loni v prosinci uvedla, že stopou v případu by mohl být neznámý muž, který byl v den dívčina zmizení viděn v Troji s děvčetem podobným Aničce. "Do současné doby se toto svědectví nepodařilo hodnověrně prokázat, ale rovněž ani vyloučit," řekla ČT mluvčí Zoulová. Speciální sedmdesátičlenný policejní tým ve vyšetřování dále pokračuje, uvedla ČT.   nlm mal  