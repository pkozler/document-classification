 Austrálie zastavila vývoz živých krav do Indonésie kvůli porážkám  Sydney 8. června (ČTK) - Vývoz živých krav do Indonésie, který ročně dosahuje objemu v hodnotě 330 milionů australských dolarů (5,8 miliardy korun), zastavila v úterý pozdě večer Austrálie. Přiměl ji k tomu v televizi odvysílaný záznam krutých porážek na indonéských jatkách, napsala dnes agentura Reuters. Proti rozhodnutí ale protestují chovatelé a obchodníci s dobytkem, podle nichž je "zločinné manipulovat na základě citových pohnutek trhem".   Zákaz vývozu bude trvat, dokud nebude zajištěno odpovídající zacházení se zvířaty, prohlásil ministr zemědělství Joe Ludwig, který nařízení podepsal. Canberra podle jeho prohlášení zavede šestiměsíční přerušení vývozu do Indonésie a vláda rovněž posoudí vývoz živých jatečních zvířat na všechny zahraniční trhy. K úplnému zákazu vývozu živého dobytka vyzvaly australskou vládu skupiny na ochranu zvířat.   Podle obchodníka s hovězím dobytkem Tima McHugha bude mít zákaz obrovský ekonomický dopad na ranče po celé severní Austrálii, kde nejsou žádná jatka pro export masa. "Je zločinné si myslet, že lidé mohou manipulovat s trhy na základě citových pohnutek," řekl dnes rozhlasové stanici ABC. "Skutečností je, že bychom neměli být odpovědní za cizí země, které nakupují náš produkt a to, co s ním dělají, jakmile je v jejich rukou," dodal.   Televize ABC odvysílala 30. května záznam z indonéských jatek, na nichž jsou zvířata bičována, bita, mrzačena a umírají dlouhé minuty poté, co jim byla opakovaně podříznuta hrdla. Ministr zahraničí Kevin Rudd ujistil, že přerušení obchodu s jednotlivými jatkami nepoškodí "pevné a silné vztahy" s Indonésií.   Vývoz živého hovězího dobytka představuje až 40 procent indonéské spotřeby hovězího masa; Indonésie nakupuje z Austrálie zhruba půl milionů kusů ročně, což je asi 60 procent celkového objemu australského vývozu živého hovězího dobytka. V Indonésii funguje asi 770 jatek a jen v pěti z nich se používá omráčení zvířete před porážkou pistolí, které používají australská jatka.   Indonéská metoda porážky zvířat je založena na islámských zvyklostech, podle nichž aby bylo maso "halál", tedy vhodné pro konzumaci muslimů, musí zvíře vykrvácet, řekl agentuře AP minulý týden For Riwantoro, vysoký činitel indonéského ministerstva zemědělství. "Musíme chránit zákazníky tím, že zajistíme, že konzumují nejen zdravé a čisté maso, ale co je nejdůležitější, musí být halál," dodal.   Lyn Whiteová, která záběry z indonéských jatek pořídila a vede kampaň organizace Animals Australia, prohlásila, že zákaz měl přijít dříve, a že problémy v Indonésii jsou známé celé roky. "Zvedl se mimořádný nával hněvu nad tím, jakým způsobem je s našimi krávami zacházeno a že k tomu byly dodány. Tohle je první krok," řekla Whiteová australské televizi.   Austrálie celkem vyváží živá jateční zvířata v hodnotě 730 milionů australských dolarů ročně. Ovce míří do Kuvajtu, Jordánska, Bahrajnu, Ománu, Spojených arabských emirátů, Kataru a Izraele, zatímco hovězí dobytek je vyvážen krom Indonésie do Malajsie, Jordánska, Japonska, Bruneje a na Filipíny.   V letech 1991 až 2000 zakázala australská vláda vývoz živých krav a ovcí do Saúdské Arábie poté, co stovky zvířat uhynuly horkem při lodní přepravě do Perského zálivu.   dk šeb  