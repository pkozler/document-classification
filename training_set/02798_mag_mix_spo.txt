 Wozniacká balamutila historkou o nemilém setkání s klokanem  Melbourne 23. ledna (ČTK) - Světová tenisová jednička Caroline Wozniacká po vítězství nad Lotyškou Anastasijí Sevastovovou v osmifinále Australian Open zaujala novináře historkou o dobrodružném setkání s klokaním mládětem, které jí poškrábalo nohu. Její vyprávění vzbudilo podezření a za pár hodin dánská hvězda přiznala, že si vše vymyslela.   Wozniacká popustila uzdu své fantazii, když vysvětlovala, proč má na holeni náplast. "Přišlo mi to takhle zajímavější, než jak se to ve skutečnosti stalo. Udělala jsem si to na běžícím pásu, to víte, blondýna... Občas se to stane," uvedla vše na pravou míru.   Původně tvrdila, že při výletu s přáteli za městem našla v trávě malého klokana a chtěla mu pomoct. "Vypadal tak mile, ale najednou vyskočil a začal mě drápat. Zbaběle jsem utekla," balamutila novináře dvacetiletá tenistka. Líčila, že jí lékaři chtěli dokonce ránu sešít, ale řekla jim prý, že náplast bude stačit.   Po intervenci ženské asociace WTA se Wozniacká později vrátila zpět do Melbourne Parku a všechno objasnila. "Myslela jsem si, že tomu nikdo nebude věřit," komentovala svou báchorku.   ura gi dr  