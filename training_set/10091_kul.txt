 Mladí fotografové si dnes převzali ceny v soutěži Frame  --------------------    Ke zpravodajství: FOTO/aktuality   --------------------    Praha 6. ledna (ČTK) - V pražské galerii Leica se dnes udělovaly ceny mladým fotografům v rámci šestého ročníku mezinárodní soutěže Frame. Soutěž je určena autorům z Česka, Slovenska, Polska a Maďarska. Prvenství v kategoriích Klasika, Bůh a Rekreace si odnesli Martin Tůma, Lukasz Pienkowski a Milan Bureš. Zvláštní ocenění Leica Gallery Prague získal student ateliéru reklamní fotografie ze zlínské Baťovy univerzity Petr Willert.   Galerie Leica udělila svou zvláštní cenu letos poprvé. Willerta (1981) vyzdvihla kvůli souboru fotografií ze života a domácnosti jeho babičky a sérii černobílých kontemplativních snímků inspirovaných tvorbou Josefa Sudka.     Do tohoto ročníku soutěže se přihlásilo 77 autorů s 97 soutěžními soubory, nejvíce účastníků bylo z České republiky. Češi a Češky převládají i mezi oceněnými.   V kategorii Klasika získal první cenu Martin Tůma (1981) s performancemi ve své konceptuálně promyšlené krajině. Tůma vystudoval ateliér reklamní fotografie na zlínské Univerzitě Tomáše Bati. V soutěži Frame bodoval už loni a předloni. Druhou cenu si odnesla absolventka Institutu tvůrčí fotografie z Opavy a zlínského ateliéru reklamní fotograie Kamila Musilová (1983) se souborem instalací jako portrétu. Třetí cenu si mezi sebe rozdělili studentka intermediální tvorby z plzeňské Západočeské univerzity Lucie Pištorová (1986) s rodinnými momentkami a student zlínského ateliéru reklamní fotografie Jakub Jurdič (1987) se sérií snímků s fiktivním autoportrétem.   V kategorii Bůh porotu nejvíce zaujaly snímky polského studenta Lukasze Pienkowského (1977), který se zaměřil na poetická zákoutí krakovského kláštera. Pienkowski vystudoval informační technologie v Krakově a tvůrčí fotografii v Opavě. Má zkušenosti s focením pro nejrůznější polské deníky a časopisy. Druhou příčku obsadila studentka reklamní fotografie ze zlínské univerzity Petra Hajduchová (1988) s kontemplativními snímky doplněnými citáty z Bible. Třetí místo získal Tomáš Trojan, který využil zkušenost se španělskými reáliemi. Trojan je vystudovaný lesní inženýr, nyní studuje tvůrčí fotografii v Opavě.   Početně nejméně zastoupenou byla kategorie Rekreace. Ceny byly uděleny Milanu Burešovi (1986) z Institutu tvůrčí fotografie v Opavě za mírně ironickou fotografickou procházku po jedné moskevské galerii a Rafaelu Siderskému (1984) za fotografie komunity polských wrestlerů. Siderski se narodil v polském Bialystoku a žil ve Varšavě, nyní studuje opavský Institut tvůrčí fotografie.   V porotě zasedli pedagog Miroslav Vojtěchovský, pedagožka Jana Hojstričová, teoretik Tomáš Pospěch, publicista Josef Moucha a kurátorka Lucia L. Fišerová.   Výstava prací oceněných studentů a mladých fotografů bude v Leica Gallery Prague ve Školské ulici přístupná do 6. února. Otevřeno je denně od 11:00 - 20:00, o víkendech od 14:00 do 20:00. Základní vstupné činí 50 korun.   Leona Matušková Heczková mkv  