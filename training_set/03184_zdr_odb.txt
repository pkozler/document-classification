 Nemocnice vítají stahování výpovědí, všem ale návrat nezaručují  --------------------    Ke zpravodajství: FOTO/aktuality; AUDIO   --------------------    Praha 31. ledna (ČTK) - Většina nemocnic se nebrání návratu lékařů, kteří podali výpověď v souvislosti s akcí Děkujeme, odcházíme. Současně ale říkají, že automatický nárok na návrat do uvolněných pozic žádný z 3800 lékařů nemá. Někde už za odcházející našli náhradu, jinde počítají se seškrtáním míst. Část lékařů už si odchod rozmyslela a výpovědi stáhla. Skepticky se v regionech dívají na plán snižování počtu akutních lůžek.   Vedení některý zařízeních dala protestujícím lékařům k bezproblémovému návratu lhůtu. Lékaři v Hodoníně tak mohou výpověď stáhnout do 19. února, v liberecké krajské nemocnici do čtvrtka. V pražské Všeobecné fakultní nemocnici bude možné vzít zpět výpověď až do 28. února.    Ministr zdravotnictví Leoš Heger (TOP 09) nabídl minulý týden lékařům v nemocnicích dvě miliardy korun. Pokud jednání nedospějí k dohodě, nemocnice by mohly přijít zhruba o pětinu lékařů, což by v některých zařízeních vedlo i k uzavírání celých oddělení.   Peníze na platy chce ministr získat zejména zrušením části akutních lůžek. Protestující lékaři podmiňují dohodu garantováním možnosti návratu všech doktorů, kteří podali výpovědi, zpět do zaměstnání. Premiér Petr Nečas to odmítá, chce také, aby peníze navíc nesměřovaly pouze k lékařům, ale zdravotníkům obecně.   S automatickým návratem nemohou podle vyjádření vedení nemocnic počítat například protestující lékaři na jihu Moravy. "Někteří lékaři nejsou ti nejlepší a kliniky se jich rády zbaví," řekl ČTK ředitel Fakultní nemocnice Brno Roman Kraus. Podle něj půjde spíš o jednotlivce. Nejde o pomstu, lékaři se svobodně rozhodli, stejnou svobodu by měla mít nemocnice, míní. Napjatá je situace ve Fakultní nemocnici v Olomouci. Ta sice stojí o většinu lékařů, kteří podali výpověď, podle ředitele Radomíra Maráčka ale zvažuje další spolupráci s lékaři, kteří porušili zásady slušného chování. Odboráři však žádné takové případy neznají. V nemocnici i nadále ponechávají lékaři 133 výpovědí z celkového počtu 620 lékařských úvazků. Obě strany vyčkávají, jak se situace bude vyvíjet.   Ani nemocnice ve Zlínském kraji možná nevezmou zpět všechny lékaře, kteří podali výpovědi. Systém zdravotnictví je nutné optimalizovat, nelze tak zaručit, že všechny lékaře ředitelé přijmou, řekla ČTK krajská radní pro zdravotnictví Hana Příleská (ČSSD). Odboráři s tím nesouhlasí. Podle předsedkyně místní organizace Lékařského odborového klubu - Svazu českých lékařů (LOK-SČL) Kroměříž Ivany Horkové, je nutné, aby zdravotnická zařízení přijala zpět všechny lékaře. Doktoři totiž současně s výpověďmi podepsali dohodu o vzájemné solidaritě, v níž se mimo jiné zavázali, že se nikdo do práce nevrátí v případě, že vedení nemocnice nevezme zpět všechny. Dohoda nicméně nemá právní, ale jen mravní povahu.   "Lékaři, kteří podali výpověď, jasně signalizovali, že jsou ochotni a schopni z nemocnice odejít. Pak je tedy nutné počítat s jejich odchodem," uvedl ředitel nemocnice v Uherském Hradišti Antonín Karásek. Mluvčí nemocnice Ludvík Valouch už dříve ČTK řekl, že "díky těmto výpovědím samovolně dojde k žádoucí restrukturalizaci a optimalizaci poskytované zdravotní péče".   Na plán zrušení 10.000 lůžek v nemocnicích se managementy nemocnic dívají skepticky. Většinou obecně souhlasí, čekají nicméně na bližší analýzy rozložení počtu rušených lůžek a říkají, že od 90. let už několikrát počty lůžek snižovaly a dál už v řadě případů není kam. Strach mají především menší nemocnice v regionech.   "Nemám zatím konkrétní představu, jak by se to provádělo. Pro nás je podstatné, zda by se to dotklo naší nemocnice, nebo ne," řekl ředitel opavské nemocnice Cvek. Náměstek ředitele krnovského zdravotnického zařízení Pavlák uvedl, že by souhlasil se systémovým rušením lůžek v celé republice, tedy včetně Prahy. Za nemožné považuje snížení počtu lůžek ve svém zařízení například ředitel chrudimské nemocnice Tomáš Vondráček. "V kraji máme 52 lůžek na 10.000 obyvatel, což je o 400 méně, než je celorepublikový průměr. To je jako kdyby nám oproti většině krajů chyběly dvě nemocnice," uvedl.   Lékaři ve výzvě Děkujeme, odcházíme požadují, aby jim základní plat stoupl podle kvalifikace na 1,5 až trojnásobek průměrného platu. Nyní mají s ohledem na velké množství přesčasů a služeb, tedy za zhruba 1,5 úvazku, kolem 50.000 korun, chtějí za práci bez služeb a přesčasů 70.000 korun měsíčně.   red mal  