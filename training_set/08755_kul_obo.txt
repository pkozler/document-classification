 Aukce nabídne díla od Toyen, Emila Filly nebo Josefa Čapka  Praha 6. května (ČTK) - Galerie Art Praha v aukčním prodeji nabídne desítky maleb, plastik, grafik a fotografií od klasiků českého moderního umění. Celková vyvolávací cena děl je 42 milionů korun. Dražba děl od věhlasných českých autorů včetně Toyen, Emila Filly, Josefa Čapka a Jana Zrzavého se uskuteční 8. května v pražském hotelu Hilton. ČTK to řekl jednatel galerie Vladimír Neubert.   Hranici jednoho milionu korun na aukčním seznamu pokořily vyvolávací ceny několika děl. Nejdražší položkou je Ostrov Quellern, dílo od česko-francouzské surrealistické malířky Toyen. Vyvolávací cena je čtyři miliony korun. Malba pochází z roku 1958, kdy autorka od magického realismu přecházela k barevnějším a lyričtějším obrazům. "Ostrov Quellern představuje kruh nebo možná náhrdelník ze zelených kamenů, zakončený hadí nebo dračí hlavou. Tajemné a půvabné dílo evropského formátu," uvádí popisek k obrazu.   O téměř polovinu nižší je vyvolávací cena plátna od Emila Filly. Zátiší se sklenicí, dýmkou a ovocem Galerie Art Praha nabízí za 2,5 milionu korun.   Významnou položkou na seznamu je i Žena s deštníkem od Josefa Čapka. "Jde o významný obraz z 30. let. Dílo pochází přímo z rodiny malíře," dodal Neubert s tím, že vyvolávací cena malby převyšuje dva miliony korun.   Za zmínku stojí i dílo od Jana Zrzavého (Via Appia, 1936) nebo Václava Špály (Střechy Bohdanče, 1935).   Rekordní aukční výnosy z předchozích let tato dražba ale zřejmě neprolomí. "Vyvolávací ceny u velkých děl jsou až podhodnoceny. Doufám, že se nám podaří prodat polovinu položek na seznamu," uvedl Neubert.     Dosud nejdražším vydraženým dílem v Česku bylo dílo Františka Kupky - Élévation (Výšky) IV. Kupec dílo z roku 1938 vydražil před čtyřmi lety za 22,1 milionu korun. Včetně aukční přirážky dotyčný zaplatil přes 23 milionů.   Hana Zimmermannová pba  