 Sjezdovky na Vysočině o víkendu přilákaly množství lyžařů  Jihlava 23. ledna (ČTK) - Jeden z nejlepších víkendů v tomto roce zažily v sobotu a v neděli lyžařské areály na Vysočině. Vyplývá to z ankety ČTK. Na lyžaře většinou čekaly na sjezdovkách ideální podmínky.   To platilo například o areálu Harusův kopec v Novém Městě na Moravě. "Je to výrazně lepší než v minulých dnech," řekl Karel Klapáč z Harusova kopce. Podle něj hlavní nápor v této sezoně teprve přijde. "Zatím je to pořád jenom takový rozjezd," uvedl.   Zatímco sjezdařům nabídli provozovatelé na Harusově kopci celkem solidní podmínky, běžkaře moc nepotěšili. Stopy v areálu, kde vedou tratě dlouhé asi 50 kilometrů, byly prakticky nesjízdné. "Téměř veškerý sníh v minulých dnech při oblevě ze stop zmizel. Někde zbylo jen pár centimetrů, jinde jsou trasy úplně holé," uvedl Klapáč.   Areál v Novém Městě na Moravě navezl technický sníh na 3,5 kilometru dlouhý okruh pro závodníky, ale ten je pro veřejnost uzavřený. Od příští soboty se zde totiž koná juniorský světový šampionát v biatlonu a okruh je připravený pro účastníky, kteří se už začali na Vysočinu sjíždět. "A není možné, aby na těch třech kilometrech trénovali profesionálové a museli se při tom vyhýbat turistům," vysvětlil Klapáč.   Pravděpodobně úplně nejlepší víkend v tomto roce hlásí Skiareál Šacberk na Jihlavsku. Pod vlekem se kvůli velkému zájmu návštěvníků tvořily krátké fronty. "Máme tu ideální podmínky pro lyžování," řekl Pavel Havlíček ze střediska. Skiareál o víkendu navštívilo několik stovek lidí. Provozovatelé pro ně připravili téměř metr technického sněhu. "I přes teplé počasí nám ho na sjezdovce hodně zbylo, teď stačilo, když jsme ho trochu přidali a upravili," uvedl Havlíček.   rek vit  