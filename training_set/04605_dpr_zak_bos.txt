 Před 55 lety zahynulo při letecké nehodě u Levoči 22 lidí  Levoča/Praha 17. ledna (ČTK) - Letoun DC-3 společnosti ČSA narazil před 55 lety, 18. ledna 1956, za silného větru do kopce u slovenské Levoči. Nehodu nepřežilo 22 osob, čtyři členové posádky a 18 cestujících, čtyři lidé to přežili. Oficiálně šlo o následek srážky letadla s balonem nesoucím propagandistické letáky Rádia Svobodná Evropa, tato verze však bývá někdy zpochybňována.   Dakota letěla z Bratislavy do Košic. Tamní letiště ale kvůli nepřízni počasí nepřijímalo, proto se mělo přistát v Popradu. Vítr ale letoun zanesl asi 38 kilometrů na východ, nad vesnici Torysky u Levoči, kde se měl srazit s balonem Rádia Svobodná Evropa. Tak zněla oficiální verze, podle některých údajů šlo ale pouze o dezinformační krok, který měl zabránit vysílání podobných balonů.   Katastrofa se udála okolo třetí po poledni, záchranáři se k letadlu dostali až druhý den kolem půl čtvrté ráno. Hledání dakoty totiž ztěžovala tma, mlha, množství sněhu a hornatý terén. Údajně se čekalo i na souhlas z Prahy, protože letadlo spadlo do vojenského prostoru, kam vstup v 50. letech 20. století upravovaly nejen přísné předpisy, ale i politické směrnice. Snad jen zázrakem přežili čtyři vážně zranění cestující.   rmi  