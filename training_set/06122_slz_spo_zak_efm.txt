 Sazka je v insolvenčním řízení, návrh podal Vítek  --------------------    Ke zpravodajství: AUDIO   Doplnili jsme reakci místopředsedy ČOS Jiřího Kejvala v ČT ve 13. odstavci.   --------------------    Praha 17. ledna (ČTK) - Největší česká loterijní společnost Sazka je v insolvenčním řízení. Podnikatel Radovan Vítek dnes podal u Městského soudu v Praze na Sazku insolvenční návrh a soud zveřejněním v insolvenčním rejstříku řízení zahájil. Vítek skoupil pohledávky za Sazkou v hodnotě 1,5 miliardy korun, Sazka ale jeho pohledávky neuznává a tvrdí, že není v insolvenční situaci.   Insolvenční návrh podal Vítkův právník Tomáš Rybář prostřednictvím české firmy Moranda, která od Komerční banky odkoupila její pohledávku vůči Sazce.   Podle serveru deníku Sport je však Vítek podle vyjádření svého vyjednavače Josefa Lébra ochoten vzít insolvenční návrh zpět. Má však podmínku: výměnu současného představenstva Sazky včetně generálního ředitele Aleše Hušáka. "Pan Vítek je ochoten dát na insolvenci moratorium, zmrazit ji. Má jedinou podmínku, vyměnit představenstvo Sazky bez jakýchkoli požadavků na jakékoli akcie a výkony akcionářských práv. Insolvence se pozdrží do doby, než budeme moct situaci zanalyzovat a nabídnout vlastníkům ekonomické řešení," řekl Lébr s tím, že by to "určitě znamenalo konec pana Hušáka."   My se snažíme situaci řešit. Dáváme návrhy. Je ale otázka, jestli druhá strana bude naslouchat. Návrhy, jak to řešit, by měl přitom dávat dlužník, je to paradoxní situace. Ten, kdo návrh podá, ho vždycky může vzít zpět, může pak podat nový návrh, nebo ho může podat jiná společnost, dodal Lébr.   Předseda představenstva a šéf Sazky Hušák již dříve řekl, že loterijní firma není právně ani ekonomicky v insolvenční situaci a návrhu se bude bránit všemi právními prostředky. Dodal, že podání návrhu nebude mít vliv na činnost společnosti. "Není pochyb o tom, že po podání insolvenčního návrhu může Sazka přijímat sázky a vyplácet výhry," uvedl Jaromír Císař z advokátní kanceláře Císař, Češka, Smutný a spol., která se Sazkou spolupracuje.   Podle předsedy rady expertů Asociace insolvenčních správců Michala Žižlavského insolvenční soud nyní nejprve posoudí, zda má návrh všechny náležitosti. Pokud ano, začne jej věcně projednávat, prozkoumá tedy argumenty Morandy i Sazky. Pro toto projednávání není stanoven žádný termín, může prý trvat i řadu měsíců. Poté soud rozhodne, zda je Sazka v úpadku, či ne. Samotné podání insolvenčního návrhu již má právní účinky, Sazka tak nesmí činit nestandardní kroky či třeba převádět majetek, upozornil Žižlavský. Podle Jiřího Markvarta z advokátní kanceláře Ambruz &amp; Dark zákon ale nestanovuje nic, coby zásadním způsobem bránilo běžnému fungování firmy.   Insolvenční návrh na Sazku byl podle mluvčí pražského městského soudu Martiny Lhotákové dnes přidělen soudci, který si ho prostuduje. "Do deseti dnů musí učinit ve věci první úkon," uvedla Lhotáková s tím, že může návrh odmítnout, vrátit k doplnění, nebo ho přijmout. V případě, že bude návrh akceptovatelný, požádá soud navrhovatele, aby zaplatil zálohu, dlužníka pak k tomu, aby se k věci vyjádřil. "V tomto případě lze téměř jednoznačně říci, že o úpadku nebude možno rozhodnout dříve, než po soudním jednání," dodala mluvčí.   Partner v oddělení Podnikových financí a restrukturalizací PwC ČR Petr Smutný míní, že čím více věřitelů přihlásí své splatné pohledávky do konkurzního řízení, tím je větší pravděpodobnost, že k němu dojde. Svou roli hraje také velikost přihlášených pohledávek. Jde-li se o pohledávky v rozsahu stovek milionů korun, bude tomu soud jistě věnovat náležitou pozornost," poznamenal.   Předseda majoritního akcionáře Sazky Českého svazu tělesné výchovy a sportu Pavel Kořan označil návrh za šikanózní. "Zaprvé jsme přesvědčeni, že Sazka není v insolvenční situaci. Zadruhé jednání pana Vítka můžeme brát do jisté míry jako hru, kdy se snaží vytvořit určitou paniku. Chce dosáhnout toho, aby byly ceny dluhopisů výrazně sníženy, že by je potom sám skoupil. "Je tady evidentně čitelný zájem, a nechci spekulovat jestli podle zákona či protizákonně. Je to spekulativní záměr, jak levně skoupit dluhopisy," dodal Kořan.   Vítek naopak míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Zikmund uvedl, že nároky, které uplatňuje insolvenční navrhovatel a další společnosti údajně ovládané Vítkem, neexistují, protože zanikly. "Sazka jejich existenci odmítá a údajné věřitele na to písemně upozornila. Sazka v nejbližších dnech předloží soudu podklady, které nedůvodnost insolvenčního návrhu prokazují," dodal mluvčí.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Sazka vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   Místopředseda Českého olympijského výboru (ČOV) Jiří Kejval dnes České televizi řekl, že Sazka by podle právní a ekonomické analýzy ČOV nyní mohla být v insolvenci. Podle něj Sazka dluží minimálně 1,5 miliardy korun, které žaluje Vítek. Nyní bude záležet na majitelích dluhopisů. Ti buď budou mít se Sazkou trpělivost a navrhnou restrukturalizační plán, nebo ve druhém případě nastává úpadková situace pro všechny společnosti, nejen pro Sazku. Kejval ČT také řekl, že Vítek zatím akcionářům Sazky písemně žádný konkrétní návrh nepodal.   Akcionáři Sazky dostali tři oficiální nabídky od investorů k řešení situace. Podnikatel Martin Ulčák nabízí 200 milionů Kč ročně na deset až 15 let s podmínkou, že si Sazka udrží čistý zisk na současné úrovni. Synot slíbil 250 milionů ročně v příštích 15 letech a finanční skupina Penta 130 milionů s garancí na 30 let. Všichni tři zároveň nabídli dvě až tři miliardy na okamžitou pomoc.   Penta chce za finanční pomoc stoprocentní podíl v Sazce, Synot dvě třetiny akcií, jediný Ulčák přímý vstup do Sazky nepožaduje. Dva největší akcionáři, ČSTV a Sokol, chtějí jednat s Ulčákem.   "V tuto chvíli čekáme na to, jak se celá záležitost bude dále vyvíjet. Na naší nabídce se tak prozatím nic nemění a stále trvá. Jsme přesvědčeni o tom, že jediným řešením současné situace je vstup investora do Sazky, a to při zachování spolufinancování sportu i loterijní činnosti," řekla dnes mluvčí Synotu Magda Pekařová.     Ulčákova společnost E-Invest dnes uvedla, že je připravena uzavřít se Sazkou smlouvu o spolupráci v případě, že loterijní firma dospěje s držiteli jejích dluhopisů k dohodě o změně emisních podmínek. Pak bude připravena poskytnout Sazce dostatek peněz potřebných k úhradě všech prokazatelně existujících závazků vůči finančním institucím. "Závazek společnosti E-Invest se vztahuje ke všem závazkům, které Sazka uzná jako právoplatné, nebo o kterých tak rozhodne soud," sdělila firma.   Penta soudí, že pohledávky Vítka vůči Sazce jsou nezpochybnitelné. "Naopak pohledávky, které proti nim chce započíst Sazka, jsou nesmyslné, respektive naprosto účelově vykonstruované," uvedl mluvčí Penty Martin Danko. Pokud Vítek nedostane zaplaceno za své pohledávky po lhůtě splatnosti, Sazka se podle Danka nevyhne prohlášení úpadku. To povede k tomu, že akcionáři Sazky ztratí kontrolu nad společností ve prospěch věřitelů, dodal.   "Nabídka Penty vůči akcionářům Sazky možná dnes ještě platí, ale pokud akcionáři urychleně nevyndají hlavy z písku, zítra nebo za týden již platit nemusí, protože s akcionáři už nebude o čem jednat," upozornil Danko.   Společnost Moranda, která návrh na insolvenci podala, byla do obchodního rejstříku zapsána v říjnu 2007. Hlavním předmětem podnikání firmy sídlící v Praze je pronájem nemovitostí a zajišťování souvisejících služeb. Podle obchodního rejstříku podnikatel Vítek ve statutárních orgánech firmy se základním kapitálem dva miliony korun nefiguruje a jediným akcionářem je Vítkova matka Milada Malá. Podle účetní uzávěrky společnosti za rok 2009 firma nemá žádné zaměstnance.   fd sat ado jw jap mha  