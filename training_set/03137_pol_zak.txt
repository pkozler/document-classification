 Zakladatel WikiLeaks se prý přestrojil za ženu, aby unikl CIA  Londýn 31. ledna (ČTK) - Spoluzakladatel serveru WikiLeaks Julian Assange se přestrojil za ženu, aby unikl agentům amerických zpravodajských služeb, kteří ho pronásledovali. Píše se to v novém životopisu o Assangeovi, ze kterého dnes výňatky zveřejnil britský list The Guardian.   Americké úřady v současnosti vyšetřují únik více než 250.000 dokumentů americké diplomatické pošty, kterou průběžně zveřejňuje portál WikiLeaks. Ten devětatřicetiletý Australan pomáhal založit.   V době, kdy Assange pobýval ve Velké Británii, prý přes "naprostý nedostatek důkazů" nabyl přesvědčení, že ho pronásledují agenti americké Ústřední zpravodajské služby (CIA). Přestrojil se tak prý za ženu, aby možné pronásledovatele setřásl.   "Nedokážete si představit, jak to bylo k smíchu," řekl podle listu později novinářům spolupracovník WikiLeaks James Ball. "V přestrojení za starou ženu chodil přes dvě hodiny."   Biografie s názvem  WikiLeaks: Inside Julian Assange's War on Secrecy  z pera žurnalistů Guardianu Davida Leigha a Luka Hardinga uvádí další detaily ze života Assange. Australan prý strávil velkou část dětství bez svého biologického otce Johna Shiptona, se kterým se setkal až v 27 letech.   Podle autorů Assangeova matka Christine poznala Shiptona v roce 1970 na manifestaci proti válce ve Vietnamu. Vztah však nevydržel a Shipton odešel z jejího života. Oba bývalí partneři se znovu setkali, sám Assange prý později při setkání se svým otcem zjistil, že zdědil jeho povahu. Nekonformní Shipton prý vypadal jako "zrcadlový odraz" Assange.   Assange, který se v současnosti zdržuje ve Velké Británii, je ve Švédsku obviněn ze znásilnění. V prosinci se přihlásil britské policii a po devíti dnech ve vazbě byl propuštěn na kauci. Obvinění ze znásilnění popírá. Tvrdí, že kauza ve Švédsku je politicky motivovaná a že celý případ souvisí s aktivitou serveru WikiLeaks.   Londýnský soud bude rozhodovat o jeho vydání do Švédska 7. a 8. února.   kne jas  