 ČEPS do roku 2023 investuje do přenosové soustavy 60 miliard Kč  Od 3. odstavce jsme doplnili další informace.   --------------------    Praha 11. ledna (ČTK) - Provozovatel tuzemské přenosové sítě ČEPS plánuje do roku 2023 investovat do přenosové soustavy 60 miliard korun. V loňském roce investoval ČEPS do obnovy a rozvoje přenosové soustavy přes 2,5 miliardy korun, v následujících letech to má být průměrně 4,5 miliardy Kč ročně. Na tiskové konferenci to dnes sdělilo vedení společnosti.   Hlavními důvody pro rozsáhlý investiční program jsou požadavky na připojení nových energetických zdrojů do sítě. Investice mají také směřovat do obnovy vedení, která byla postavena převážně v 70. letech minulého století. ČEPS chce pomocí investic rovněž usnadnit mezinárodní obchod s elektřinou a zabezpečit soustavu proti nadměrnému objemu proudu přitékajícího z německých větrných elektráren.   "Většina prvků přenosové soustavy má životnost 40 let, proto je musíme obnovit," uvedl člen představenstva a výkonný ředitel ČEPS Milan Kovařík. Rozsáhlé investice půjdou podle Kovaříka zejména do rozšíření sítě kvůli dostavbě jaderné elektrárny Temelín. V závislosti na výkonu elektrárny by vynaložené prostředky mohly dosáhnout více než 12 miliard Kč.   Další významné investice budou směřovat do přenosové soustavy v severních Čechách, kde mají být obnoveny a modernizovány elektrárny Ledvice, Tušimice a Prunéřov. ČEPS bude také rozvíjet síť ve středních Čechách u Čelákovic, kde skupina RWE chystá výstavbu paroplynové elektrárny.   Podle Kovaříka půjdou prostředky také na posílení soustavy kvůli připojování obnovitelných zdrojů. Například na Chomutovsku je nutné investovat kvůli rozsáhlému větrnému parku. ČEPS také musí reagovat na růst spotřeby elektřiny na Ostravsku, dodal Kovařík.   ČEPS počítá s tím, že v letech 2011 až 2023 bude postaveno pět nových rozvoden 400 kV, dnes jich je 24. Vybudovat chce rovněž 675 kilometrů nových vedení 400 kV, což představuje dvacetiprocentní rozšíření přenosové soustavy.   "Dříve šly investice většinou do obnovy soustavy," uvedl Kovařík. "Nyní jsou naše akce vyvolány investory, kteří budují nové zdroje. V mnoha případech také zdvojujeme stávající vedení," dodal.   Hlavním zdrojem pro financování investic bude podle generálního ředitele ČEPS Vladimíra Tošovského vlastní zisk, cizí kapitál a také dotace Evropské unie. "U každé z investic zjišťujeme, zda je možné se u ní ucházet o peníze z evropských fondů," řekl Tošovský.   Podle Tošovského se ČEPS místy potýká s problémy při jednání s vlastníky pozemků, přes které mají nové části přenosové soustavy vést. Většina investičních záměrů však směřuje přes již vybudované trasy provozovatele soustavy, dodal Tošovský.   Společnost ČEPS v prvním loňském pololetí zvýšila zisk o 87 procent na 1,62 miliardy korun. Tržby se zvýšily o 521 milionů na 7,74 miliardy Kč.   Státem vlastněný ČEPS je jedinou společností, která má v Česku licenci na přenos elektřiny. ČEPS provozuje soustavy nejvyššího napětí o celkové délce přes 4000 kilometrů. Firma zaměstnává kolem 500 lidí.   lko vju  