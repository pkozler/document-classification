 Stavba parkovacího domu v M. Boleslavi začne v polovině týdne  Mladá Boleslav 10. ledna (ČTK) - Stále odkládaná stavba parkovacího domu v severovýchodní části Staroměstském náměstí v Mladé Boleslavi by měla začít v polovině týdne, zřejmě 12. ledna. Termín začátku výstavby posunuly archeologické objevy, jsou totiž na už dříve prozkoumané ploše. Cílem města je parkovací dům dokončit na konci června, řekl ČTK mluvčí města Pavel Šubrt.   Objekt podzemního parkoviště měl být podle původních odhadů dokončen loni v září. Nyní na staveništi v severovýchodní části Staroměstského náměstí teprve finišují přípravné zemní práce před zahájením stavby první části parkovacího domu. "Nosní konstrukce první části stavby by se měla stihnout ještě do konce zimy," uvedl Šubrt. Parkovací dům zaplatí město z rozpočtu, bude stát přes 40 milionů korun.   Tempo a další průběh stavby závisí podle vedení města na klimatických podmínkách, ale i na tom, kdy dokončí průzkumy archeologové. Ti to ale odhadnout nemohou. "Počasí je nestabilní. Nevíme, zda nám půda zamrzne nebo ne. Zima je klimaticky nevhodné období k provádění výzkumu," uvedla ředitelka Ústavu archeologické památkové péče středních Čech Irena Benková. Po dohodě se stavebním úřadem pracují archeologové ústavu tak, aby záchranný výzkum podle klimatických podmínek dokončili co nejdříve.   Plochu budoucího parkovacího domu zkoumali už loni odborníci ze společnosti Archaia, kterou si na to město tehdy najalo. "Prozkoumána ale zcela nebyla," uvedla Benková. Po odkrytí prozkoumané části se ukázalo, že archeologické situace jsou v mnohem hlubších partiích, než předpokládala a prozkoumala Archaia. Proto museli archeologové stavebníky pozastavit.   Druhým důvodem zdržení je to, že projekt parkovacího domu se mění během stavebních prací. Podle Benkové se například nájezd na stavbu vytyčoval až loni v prosinci. "Dozvídáme se za chodu, kde ještě bude zásah do terénu. Tomu se přizpůsobujeme," řekla Benková.   Pro další pokračování stavby parkovacího domu je podstatné to, kdy skončí průzkumy v jeho dolní části, na styku náměstí s ulicemi K. Militké a Železná, kde by stavbaři potřebovali nový nájezd na staveniště. Archeologové tam nemohou průzkum dokončit, protože čekají, až investor nechá odstranit zbývající část asfaltu.   Součástí parkovacího domu budou i objevená historická sklepení, na střeše parkovacího domu bude obnoven parčík. Parkoviště pro zhruba 70 aut bude dvoupodlažní, jedno patro by mělo pokrýt potřeby obyvatel z domů v okolí náměstí, druhé bude pro návštěvníky města.   zik snm  