 Hřebčín v Topoľčiankách vyhledávají chovatelé a fanoušci koní  --------------------    Ke zpravodajství: FOTO ve Fotobance  ID foto:  FO01194867 ,  P200712290291901 ,  P201008190506701 ,  FO00271901 ,  F201103040233601    --------------------    Bratislava 8. května (ČTK) - Nejen chovatele a příznivce koní láká už dlouhá léta národní hřebčín ve slovenském městečku Topoľčianky. Turisté si zde mohou prohlédnout chovaná plemena, jízdárnu, unikátní hipologické muzeum anebo se v blízkém parku nechat svézt ve dvojzápřahu. Letos v létě hřebčín, který stojí v těsném sousedství loveckého zámečku - letního sídla všech československých prezidentů, oslaví 90. výročí svého založení.   Topoľčianské středisko patří na Slovensku k těm s delší historií, v Evropě se naopak řadí spíše k mladším; nejstarší hřebčín, který byl oficiálně založen v roce 1579, leží v Kladrubech nad Labem na východě Čech.   Hřebčín v Topoľčiankách však podle jeho ředitele Michala Horného patří k nejvýznamnějším. "Zejména počtem koní a počtem chovaných plemen patří mezi největší v Evropě, protože průměrný stav koní je 550 a pět čistokrevných plemen - to nechová žádný hřebčín," řekl ČTK.   Zájemci mohou v městečku nedaleko Nitry vidět plemena slovenského teplokrevníka, lipicánů, huculů i arabská plemena. Právě lipicáni jsou chloubou hřebčína - tito koně mnozí odborníci považují za nejkrásnější na světě, navíc jsou prý učenliví a vytrvalí.   Lipicána z hřebčína dostala symbolicky darem i britská královna Alžběta II. při své návštěvě Slovenska v roce 2008. Kůň však zůstal Topoľčiankách, panovnice si s sebou do vlasti odvezla pouze album s jeho fotografiemi. Hřebec Maestoso X-38, který má již 12 potomků, se nyní chystá na světový šampionát, zájemci ho však mohou ve stájích vidět. "V současnosti je v intenzivní přípravě, absolvoval několik závodů a splnil kvalifikační kritéria pro mistrovství světa dvojzápřahů ve Francii letos v srpnu," uvedl Horný.   Hřebčín, který ročně navštíví asi 50.000 lidí, zájemcům letos nabídne tři dostihy, mistrovství Slovenska v drezuře koní, soutěž v akrobatickém cvičení na cválajícím koni anebo vytrvalostní závody. Největší akcí bude začátkem srpna oslava kulatého výročí založení střediska, zúčastní se jí také hřebčíny z dalších evropských zemí. "Bude to taková směs všeho, co ke koním patří," uvedl Horný.   Na své si zde mohou přijít také snoubenci, kteří by se v den svého sňatku chtěli podobně jako princ William a Kate Middletonová provézt ve svatebním kočáru taženém čtyřmi koni. Za hodinovou jízdu přímo v Topoľčiankách zaplatí 300 eur (7250 korun), romantická projížďka mimo město vyjde na 700 eur (17.000 korun).   Topoľčianky byly v minulosti oblíbeným místem odpočinku prvního československého prezidenta Tomáše Garrigua Masaryka, který byl velkým milovníkem koní a dobrým jezdcem. V místním zámečku hlava státu trávila volné chvíle s rodinou a hostila tam i spisovatele Karla Čapka. V muzeu koní v hřebčíně je vystaven i Masarykův dvoumístný kočár, v němž se prezident vozil.   Ladislav Procházka kš  