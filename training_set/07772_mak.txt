 Stát hospodařil loni se schodkem 156 mld. Kč; lépe, než plánoval  --------------------    Ke zpravodajství: GRAFIKA   Doplnili jsme komentář analytika ve 4. a 12. odstavci.   --------------------    Praha 3. ledna (ČTK) - Státní rozpočet skončil loňský rok se schodkem 156,3 miliardy korun. Informovalo o tom dnes ministerstvo financí. Schválený rozpočet počítal původně s deficitem 162,7 miliardy korun, ten byl později upraven na 162,9 miliardy korun. Na letošek je rozpočet schválený se schodkem 135 miliard korun.   "Za klíčové považujeme, že jsme dodrželi závazek nepřekročit plánovaný deficit. To se stalo díky aktivním opatřením na straně výdajů i snížením nákladů na obsluhu státního dluhu," uvedl mluvčí ministerstva Ondřej Jakob. Vláda zavázala ministerstvům výdaje ve výši 15,6 miliardy korun a snížila náklady na obsluhu státního dluhu o čtyři miliardy korun.   MF zároveň upozornilo, že schodek rozpočtu bude ještě mírně upraven v souvislosti se závěrečným zúčtováním sdílených daní územním rozpočtům v prvních pracovních dnech ledna.   "Pokud se od plánu neodchýlilo hospodaření dalších složek státu, znamená zveřejněný údaj, že by deficit v metodice EU neměl příliš překročit pět procent HDP. ČR se tak v rámci zemí EU zařadí jednoznačně k lepšímu průměru. Snížení deficitu proti roku 2009, kdy dosáhl 5,8 procenta HDP, je částečně výsledkem úsporného přístupu vlády k výdajům, velkým dílem ale přispělo snížení úrokových sazeb na kapitálových trzích, které zlevnilo financování dluhů," řekl ČTK analytik UniCredit Bank Pavel Sobíšek.   Celkové příjmy státního rozpočtu v roce 2010 činily 1000,5 miliardy korun a celkové výdaje 1156,8 miliardy korun.   Z celkových příjmů připadlo loni na daňové příjmy 507,8 miliardy korun, na příjmy z pojistného na sociální zabezpečení 355,9 miliardy korun a na nedaňové a ostatní příjmy 136,8 miliardy korun.   Daňové příjmy přitom byly o téměř 27 miliard nižší, než si MF naplánovalo. I tak ale meziročně stouply o téměř 23 miliard korun. "Meziroční růst byl ovlivněn především vyšším inkasem daně z přidané hodnoty (DPH) a spotřebních daní. Neplnění rozpočtu bylo ovlivněno především inkasem daně z příjmu právnických osob a spotřebních daní," uvedlo MF. Spotřební daně i sazby DPH stouply od loňského roku v rámci schváleného úsporného balíčku.   Inkaso DPH loni stouplo o 11 miliard korun na necelých 188 miliard korun. Zároveň ale bylo o 700 milionů korun pod plánem ministerstva. Na spotřebních daních stát vybral skoro 131 miliard korun, meziročně o necelých šest procent více. Rozpočet ale počítal s růstem o téměř 14 procent.   Příjem státu na daních od firem meziročně stoupl o 3,6 procenta na 86,3 miliardy korun. Plány přitom počítaly s růstem o více než pětinu. Podle MF je ale daňový výnos ovlivněn dalším poklesem sazby daně z 21 procent na 20 procent. "Relativně nízké inkaso souvisí zejména s tím, že podniky i v roce 2010 žádaly ve zvýšené míře o snížení či prominutí záloh a že uplatňovaly ztráty vytvořené v minulých letech," uvedlo MF.   Na daních z příjmu fyzických osob stát získal 87,5 miliardy korun, tedy o 2,2 procenta více než před rokem. Rozpočet počítal ale s růstem o 3,1 procenta.   Celkové výdaje rozpočtu byly v meziročním srovnání nižší o více než deset miliard korun. Na sociální dávky stát vynaložil o 1,7 miliardy více než před rokem, tedy 431,1 miliardy korun. Z toho na důchodech stát vyplatil 346,2 miliardy korun, což je o 6,4 miliardy více než o rok dřív. Naproti tomu na důchodovém pojištění stát vybral 316,3 miliardy korun. Výdaje na další sociální dávky klesly.   Relativním neúspěchem skončil pokus vlády získat více peněz do státní kasy zvýšením daní, míní Sobíšek. Nejenže taková metoda prý obecně nefunguje příliš dobře, ale významnou roli navíc sehrál fakt, že byl loni růst ekonomiky tažen hlavně exportem a málo domácí poptávkou. Z prosincových údajů je podle něj nejzajímavější zrychlení dynamiky výběru sociálního pojistného. Vedle mírného růstu zaměstnanosti v posledních měsících 2010 zřejmě pomohla i větší štědrost podniků při vyplácení předvánočních bonusů, dodal.   Na obsluhu a úroky státního dluhu stát ke konci prosince zaplatil v meziročním srovnání o 4,3 miliardy korun méně, tedy 48,7 miliardy korun. "Proti rozpočtu po změnách došlo k úspoře zhruba 15 miliard korun," uvedlo MF. Důvodem je pokles úrokových sazeb u státních dluhopisů a relativní pokles rizikové prémie Česka na finančních trzích. Ty prý pozitivně hodnotí snahy vlády o stabilizaci veřejných financí.   Výdaje ovlivnilo v posledních dnech roku také zaplacení zhruba dvou miliard ČSOB na základně rozhodnutí Mezinárodního rozhodčího soudu v Paříži. ČR tam s bankou prohrála spor ohledně pohledávek po zkrachovalé IPB.   Ve schváleném rozpočtu na letošní rok jsou celkové příjmy stanoveny na 1044 miliard korun, celkové výdaje na 1179 miliard korun. Aby bylo možné rozpočtový schodek snížit, schválil parlament čtyři změny legislativy snižující výdaje státu o zhruba 35 miliard korun. Uspořit stát chce prostřednictvím škrtů v sociální oblasti, omezením podpory stavebního spoření, snížením příspěvku politickým stranám za mandát a změnami v daních z příjmu. Cílem pro další roky je snižování deficitu hospodaření státního rozpočtu.   Předloni stát hospodařil se schodkem 192,4 miliardy korun.     Hospodaření státu v mil. Kč      leden-prosinec  2000  2001  2002  2003  2004  2005  2006  2007  2008  2009  2010     saldo  -46.061  -67.705  -45.716  -109.053  -93.684  -56.338  -97.580  -66.392  -20.003  -192.394  -156.290     Zdroj: MF   sos fd vju dvd  