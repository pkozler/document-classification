 Goldman Sachs svému šéfovi ztrojnásobil plat, i když vydělal méně  --------------------    Ke zpravodajství: FOTO ve Fotobance  ID foto: F201010260442301, P201005040758801   --------------------    New York 30. ledna (ČTK) - Americká investiční banka Goldman Sachs přiznala svému šéfovi více než třikrát vyšší základní plat, než měl dosud. Lloyd Blankfein tak bude mít dva miliony dolarů (přes 35 milionů Kč) ročně základ a k tomu dostane prémie. Ty budou několikanásobně vyšší než základní plat. Celkem tak Blankfein může očekávat skoro 15 milionů dolarů (asi 265 milionů Kč).   Blankfein měl dosud základ 600.000 dolarů ročně. Záznamy, které musí banka povinně předkládat burzovním orgánům, také ukazují, že zaměstnavatel svému manažerovi přiznal i prémii ve formě akcií banky. Jejich hodnota se aktuálně pohybuje kolem 12,6 milionu dolarů a proti předchozímu roku je to o 42 procent více.   Blankfein se výrazného zvýšení platu dočká navzdory tomu, že banka loni vydělala méně peněz. Její zisk klesl zhruba o 38 procent na 8,35 miliardy dolarů (asi 147,6 miliardy Kč).   "Plat 600.000 dolarů ročně pro ředitele veřejně obchodované společnosti je nízký. Zvýšení základní složky platu je logické a v souladu s tím, co se děje jinde," řekla podle serveru BBC specialistka na odměňování ve společnosti Compensation Advisory Partners Rose Marie Orensová. Plat totiž svým šéfům zvyšují i jiné banky.   Proti vysokým platům bankéřů se zvedla vlna kritiky po finanční krizi v roce 2008. V dalším roce tak byla většina bank pod silným tlakem, aby plat manažerům a dalším vysoce placeným zaměstnancům snížila. To se také stalo, banky si ale pak začaly stěžovat, že jim odcházejí talentovaní lidé, a tak se později vrátily ke zvyšování platů.   Banky se v roce 2007 začaly dostávat do potíží, které jim zpočátku způsobovaly hypotéky podřadné kvality. Přes strukturované produkty a další finanční deriváty se potíže přenesly do dalších součástí finančního systému, který se tak v roce 2008 ocitl na pokraji kolapsu. Zasáhnout pak musela americká vláda, která do široce globalizovaného systému napumpovala postupně více než bilion dolarů (téměř 18 bilionů Kč).   Vyšší plat bude mít i finanční ředitel Goldman Sachs David Viniar a provozní ředitel Gary Cohn. Jejich základní plat bude činit 1,85 milionu dolarů (asi 32,7 milionu Kč), dosud měli také 600.000 dolarů.   spr dp  