 Příjmy Ochranného svazu autorského loni klesly na 818,6 mil. Kč  Praha 18. května (ČTK) - Ochranný svaz autorský (OSA), který zastupuje nositele autorských práv k hudebním dílům, loni po několika růstových letech vybral méně peněz. Zatímco v roce 2009 celkové příjmy OSA vzrostly meziročně o 44,5 milionu korun na rekordních 857,7 milionu korun, tak loni klesly o 39,1 milionu korun na 818,6 milionu korun. ČTK dnes informaci získala z ročenky za rok 2010, kterou OSA zveřejnil na svých internetových stránkách.   "Minulý rok proběhl ve znamení očekávaného poklesu inkasa v souvislosti s celkovou ekonomickou krizí," komentoval v ročence loňské výsledky předseda dozorčí rady OSA Luboš Andršt. OSA loni zastupovala 6834 tuzemských autorů, dědiců a nakladatelů a více než než milion zahraničních autorů.   Svaz v roce 2010 vyplatil odměny tuzemským nositelům práv k hudebním dílům v celkového hodnotě 496 milionů korun, což je přibližně stejná částka jako v roce 2009. Zahraničním nositelům práv OSA loni poukázal 145 milionů korun, zatímco o rok dříve to bylo 138 milionů korun.   Nejvíce peněz OSA loni získal z televizního a rozhlasového vysílání, kabelových přenosů, internetu a vyzváněcích melodií. Tyto příjmy v roce 2010 vzrostly o bezmála deset procent na 313,3 milionu korun. "Celkový pozitivní výsledek oddělení byl ovlivněn především lepším nastavením smluvních podmínek v oblasti kabelových přenosů a zrychlením plateb u televizního vysílání," uvedl OSA, podle kterého se naopak loni nepodařilo zopakovat nárůst inkasa u internetu a pokles vykázaly vyzváněcí melodie. "Již po čtyři roky klesají příjmy od rozhlasových stanic," stojí v ročence OSA.   Významné byly loni pro OSA tradičně také příjmy z veřejného provozování hudby, na které připadlo bezmála 301 milionů korun, což bylo o zhruba 16 milionů korun méně než o rok dříve. Vyšší příjmy v roce 2009 zdůvodnil OSA tím, že novela zákona vrátila zpět povinnost platit autorské odměny za rozhlasové a televizní přijímače umístěné na pokojích ubytovacích zařízení. Hoteliéři tak předloni do pokladny OSA odvedli 47 milionů korun, zatímco v roce 2008 to bylo 15,5 milionu korun.   Novela zákona v roce 2005 hotely od platby poplatků původně osvobodila, ačkoliv evropské normy i mezinárodní smlouvy poplatky nařizovaly. Povinnost platit se do českého zákona vrátila až v roce 2008, přičemž hotely musely na základě rozhodnutí soudů předloni doplatit částky za celé uplynulé tříleté období. "Toto rozhodnutí pozitivně ovlivnilo hospodaření OSA v roce 2009. Mimořádné příjmy z roku 2009 se naopak v roce 2010 projevily propadem v segmentu veřejných prostor," stojí v loňské ročence OSA. Snížení loňských příjmů podle autorů ročenky částečně způsobila i hospodářská krize.   Výrazný pokles OSA loni zaznamenal v příjmech z prodeje hudebních a filmových nosičů, z prázdných CD, DVD a paměťových médií. Zatímco v roce 2009 celkové inkaso v této účetní kolonce obnášelo 172,292 milionu korun, tak loni kleslo o 44,4 milionu korun na necelých 128 milionů korun. "Globální ekonomická krize zásadním způsobem ovlivnila investice do spotřební elektroniky," upozornil OSA, podle kterého jsou na ústupu prázdné hudební a filmové nosiče, z jejichž prodeje má svaz část příjmů. Naopak roste zájem o harddisky a flashdisky, které ale mají mnohem větší kapacitu, takže se jich prodá méně kusů.     Inkaso OSA v tisících Kč (bez DPH)       2008  2009  2010     veřejné provozování  257.198  316.651  300.861     vysílání a on-line média  241.489  285.527  313.307     mechanika a audiovize  217.620  172.292  127.889     ze zahraničí  69.508  65.167  59.320     inkaso ostatní  27.341  18.041  17.223            CELKEM  813.156  857.678  818.600     Zdroj: OSA   beh dvd  