 Počasí lákalo na sjezdovky spíš v sobotu, v neděli byla i mlha  Liberec/Ústí nad Labem 23. ledna (ČTK) - Lyžařská střediska v severočeských horách nalákala o víkendu stovky lidí ideálními podmínkami. V sobotu lyžařům přálo i počasí, v neděli se odpoledne začalo zatahovat, v Krušných horách sjezdovky dokonce zahalila mlha.   Provozovatelé areálů si návštěvnost chválí, přesto ale nikde nebyly příliš velké fronty. "V sobotu svítilo sluníčko, ideální podmínky. V neděli nám začalo drobně sněžit," řekl dnes ČTK náčelník lanovky v lyžařském středisku Harrachov v Krkonoších Milan Goč.   V Harrachově před víkendem na sjezdovkách vyráběli umělý sníh, dosněžovalo se podle Goče každou noc a některé části sjezdovek i za provozu během dne. Na sjezdovkách tak leželo mezi 55 a 90 centimetry sněhu.   Na sjezdovky SportCentra Bouřňák v Krušných horách dorazila o víkendu asi tisícovka lyžařů. V neděli odpoledne jim zážitek z jízdy mohlo kazit počasí, sjezdovky zahalila mlha a začalo foukat. Se zasněžováním na Bouřňáku čekají na větší mrazy, sněhová děla běžela jen v noci z pátku na sobotu. "Šetříme, čekáme až teploty klesnou třeba na minus osm," řekl dnes ČTK Jiří Zmítko ze SportCentra Bouřňák. Na Bouřňáku leží 40 až 70 centimetrů sněhu.   van mkv  