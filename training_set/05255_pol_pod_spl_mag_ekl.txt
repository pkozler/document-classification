 Ve Zlínském kraji úklid po novoročních oslavách komplikoval sníh  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   --------------------    Zlín 1. ledna (ČTK) - Několikahodinové uklízení čekalo dnes ráno na pracovníky technických služeb ve městech Zlínského kraje. I přesto, že řada radnic silvestrovské oslavy na náměstí nepořádala, zlikvidovat museli tuny odpadků. Úklid přitom komplikoval sníh, když v řadě městech zaměstnanci museli nepořádek uklízet ručně. Vyplynulo to z dnešní ankety ČTK.   "Binec byl, když to řeknu lidově. Byly nějaké převrácené koše, máme jedno rozbité sklo v podchodu do Svitu. Ale nebylo to tak strašné jako minulé roky, protože nebyla žádná akce na náměstí," konstatoval vedoucí dispečer zimní údržby Technických služeb Zlín Zdeněk Šperka. Úklidová četa byla v terénu od 5:00. Uklízela celé náměstí Míru, přilehlé parky, prostor okolo obchodního domu Prior a tržnice.   Pracovníci technických služeb posbírali ve městech sice často méně odpadků než po předchozích silvestrovských oslavách, nicméně práci jim komplikoval sníh. V předchozích letech v některých městech sníh nebyl, do terénu tak mohly vyrazit se zametacími vozy. Kvůli letošní bílé nadílce ovšem museli nepořádek často uklízet ručně. "Úklid tak trvá déle. V terénu je přitom více pracovníků," poznamenal dispečer Kroměřížských technických služeb.   Technickým službám ve Valašském Meziříčí trval dnešní úklid města zhruba hodinu a půl. "Vše se obešlo bez problémů," uvedla mluvčí radnice Vendula Králová. Doplnila, že za to zřejmě může i fakt, že ohňostroj se na náměstí konal již v 19:00. "Lidé navíc už asi nejsou zvyklí tak bujaře slavit," poznamenala mluvčí.   Podle dnes oslovených radnic ovšem za menší nepořádek ve městech může i skutečnost, že radnice samy silvestrovské oslavy na náměstích spíše nepořádají. Často se zde lidé scházejí jen spontánně.   slu jpt  