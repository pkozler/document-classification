 V Brně se kvůli odchodu lékařů sešli šéfové nemocnic, plánovali  Brno 11. ledna (ČTK) - V Brně se dnes kvůli hromadným výpovědím lékařů sešli ředitelé nemocnic. Ladili plány, jak zabezpečit péči o jihomoravské nemocné od 1. března, kdy má asi pětina lékařů z nemocnic odejít. V nemocnicích v regionu jich pracují zhruba 3000. Výpověď jich dalo 563. Stáhli ji dosud jen jednotlivci a krajský radní Oldřich Ryšavý (ČSSD) nevěří tomu, že by je následovali další. Spíše má obavu z druhé vlny výpovědí, řekl dnes ČTK po jednání s řediteli.   Ryšavý zdůraznil, že případným odchodem nemocniční lékaři ohrozí i své kolegy z jiných profesí. Kdyby nemocnice nesplnily personální podmínky pojišťoven pro fungování jednotlivých klinik a oddělení, přestaly by zařízením tuto péči proplácet. Chyběly by pak peníze i na platy sester a dalšího personálu. Situace podle Ryšavého může ohrozit práci pro desítky až stovky zdravotníků.   Výpovědi podle radního dali nejčastěji lékaři z nejvytíženějších oborů, tedy z anesteziologie, resuscitace, dále chirurgové a internisté.   Situaci v krajském zdravotnictví řeší pracovní skupina, kterou ustavila krajská bezpečnostní rada. Ředitelé jednotlivých nemocnic mají do 14. ledna zpracovat vlastní plán, jak chtějí stav po odchodech lékařů řešit, případně s čím by potřebovali pomoci. Do 20. ledna mají vzniknout modely fungování jihomoravské zdravotnické sítě. Celokrajský krizový plán má 7. února projednat bezpečnostní rada.   O situaci by do Brna měl přijet jednat i ministr zdravotnictví Leoš Heger (TOP 09). Na konci týdne se má účastnit jednání hejtmanů.   lce snm  