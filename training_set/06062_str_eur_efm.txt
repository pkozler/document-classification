 Strojírny T.F.A. se chtějí uchytit v oboru obráběcích strojů  Kostelec nad Orlicí (Rychnovsko) 25. ledna (ČTK) - Strojírenská společnost T.F.A. alfa z Kostelce nad Orlicí se chce více prosadit v zatím stagnujícím oboru obráběcích strojů. Uspět hodlá s novým systémem upínání pro obráběcí stroje. Vývoj patentem chráněného výrobku firmu stál 13 milionů korun a asi polovinu nákladů zaplatila dotace z fondů Evropské unie. ČTK o tom dnes informoval technický ředitel firmy Ladislav Filipu.   Hlavním výrobním programem firmy s ročním obratem kolem 120 milionů korun je zatím produkce pneumatických tkalcovských stavů na zpracování skleněného hedvábí. Podnik také vyrábí stroje na broušení a voskování lyží a speciální montážní nářadí, například pro automobilky.   Upínací systém pro obráběcí stroje, který má výrazně zkrátit čas na přípravu obrábění, má být dalším výrobním programem firmy. "V loňském roce jsme v oblasti obrábění zaznamenali pokles výroby. Nyní máme první signály, že se trh oživuje," řekl Filipu.   Firma T.F.A. alfa zaměstnává 80 lidí. Část produkce exportuje do Lotyšska, na Slovensko a do Polska, spolupracující partnery má v Německu, Francii, Nizozemsku a v Severním Irsku.   ry sap  