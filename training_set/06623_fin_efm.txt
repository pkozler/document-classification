 Zisk Société Générale v prvním čtvrtletí klesl o 13,8 procenta  Paříž 5. května (ČTK) - Francouzské bankovní skupině Société Générale klesl v prvním čtvrtletí letošního roku čistý zisk o 13,8 procenta na 916 milionů eur (22,1 miliardy Kč). Za slabší výsledky může změna hodnoty vlastního dluhu. Société Générale je druhou největší bankou ve Francii s akciemi na burze a v České republice vlastní Komerční banku.   Výsledky zaostaly za odhady analytiků, kteří čekali zisk 1,06 miliardy eur. Příjmy mírně stouply o 0,6 procenta na 6,62 miliardy eur, byly však rovněž nižší, než odhady analytiků. Ti očekávali tržby 6,73 miliardy eur.   Bez zahrnutí vlivu snížení hodnoty dluhu příjmy stouply o 7,7 procenta a zisk o 9,8 procenta, napsala agentura Reuters.   irl jw  