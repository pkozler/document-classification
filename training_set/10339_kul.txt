 Hned dva výjimeční pěvci zazpívali v Praze -  Hampson a Terfel  --------------------    Ke zpravodajství: FOTO ve Fotobance; FOTO/aktuality  ID foto: P200901130899501   Upravili jsme v celém rozsahu a doplnili o aktuality z koncertů.   --------------------    Praha 20. ledna (ČTK) - Dva výjimeční pěvci, kteří působí na předních světových operních scénách, vystoupili dnes večer souběžně ve dvou hlavních pražských koncertních síních. Oba také sklidili za své výkony u publika velký úspěch. V programu věnovaném romantickému skladateli Gustavu Mahlerovi provedl v Rudolfinu jeho cyklus Písní o mrtvých dětech jeden z nejuznávanějších mahlerovských interpretů americký barytonista Thomas Hampson.   Obecní dům naopak patřil velšskému basbarytonistovi Brynu Terfelovi. V poutavém repertoáru, který byl nazván Bad Boys (Špatní chlapci) stejně jako jedno z pěvcových alb, jej doprovodil Symfonický orchestr Českého rozhlasu (SOČR) pod taktovkou Garetha Jonese. Terfel předvedl ve Smetanově síni show protknutou operou i muzikálem.   Úvod koncertu zpestřil lahví piva, kterou postupně při árii doktora Dulcamary z Donizettiho Nápoje lásky vypil. Poté se představil ve svých stěžejních rolích, které často ztvárňuje na jevištích; zazněly árie ševce Hanse Sachse z Wagnerových Mistrů pěvců norimberských i Falstaffa ze stejnojmenné Verdiho komické opery. Koncert odlehčil melodiemi mimo jiné z Bídníků, Gershwinovy černošské opery Porgy a Bess i Mackiem Messerem z Weillovy Třígrošové opery. Večer doplnila také Gershwinova Rapsodie v modrém, jejíž sólové party přednesl pianista Pavel Kašpar.   Nadšené publikum odměnilo Terfela částečnými ovacemi vstoje, které provázel dlouhý aplaus. Dočkalo se i dvou přídavků. V árii z Mozartova Dona Giovanniho pěvec zpíval s kyticí v ruce divačkám v prvních řadách, druhý přídavek pak věnoval velšské písni.   Do Prahy se Terfel, jenž je znalci oceňovaný pro svůj výrazný herecký talent a jedinečný hlas, vrátil po dvou letech. Čeští operní fanoušci se na něj ale mohou těšit i v dalším přímém přenosu do kin z newyorské Metropolitní opery (Met), kde v květnu bude zpívat Wotana ve Wagnerově opeře Valkýra.   Uznávaný barytonista Hampson přednesl ve Dvořákově síni Rudolfina písňový cyklus na slova německého básníka Friedricha Rückerta za doprovodu České filharmonie, kterou řídil její šéfdirigent Elijahu Inbal. Za dokonalou interpretaci písní, jež odrážejí rodičovskou bolest nad ztrátou dětí, publikum odměnilo amerického pěvce dlouhým, opakovaným potleskem. Ani posluchači v Rudolfinu, ani posluchači rozhlasové stanice Vltava, kteří mohli koncert sledovat v přímém přenosu, se však přídavku nedočkali.   Týmž programem Hampson před několika dny potěšil s Newyorskou filharmonií také americké publikum. Vysloužil si za svůj výkon pochvalná slova v recenzi listu The New York Times: "Je to zasvěcený a citlivý mahlerovský pěvec, který ví, co chce udělat s každou frází, slovem a emoční nuancí těchto výjimečně krásných písní."   Česká filharmonie na cyklus písní navázala více než hodinovou skladatelovou Pátou symfonií, která z jejich námětu částečně čerpá. Hampson, jenž se živě českému publiku představil již několikrát, označil Mahlera v nedávném interview za svého nejoblíbenějšího skladatele. Jak on, tak i čeští filharmonici se ve dvou sezonách významně věnují dvojitému Mahlerovu výročí - loni uplynulo 150 let od jeho narození a letos v květnu si hudební veřejnost připomene 100 let od jeho úmrtí.   Šárka Mrázová Julie Stejskalová rot          