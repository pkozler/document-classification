 Merkelová: Německo bude dál podporovat euro, nevrátí se k marce  Berlín 19. ledna (ČTK) - Německo bude nadále činit kroky potřebné k zajištění stability eura. Uvedla to podle agentury Reuters německá kancléřka Angela Merkelová v rozhovoru pro časopis Stern. Dodala, že země nechystá návrat k německé marce.   Merkelová dala také najevo, že by přivítala zlepšení koordinace politik jednotlivých členských zemí eurozóny, a to například v oblasti daňových a sociálních záležitostí. Odmítla myšlenku na rozdělení eurozóny na severní a jižní zónu. "Za Německo tomu říkám jasné ne. Situace navíc není takto černobílá," prohlásila kancléřka.   Merkelová rovněž upozornila, že bere vážně obavy lidí ohledně měnové stability. Vyjádřila však přesvědčení, že všechny tyto problémy budou vyřešeny.   pmh dvd    