 Korejské námořnictvo osvobodilo zajatou loď a zabilo osm pirátů  --------------------    Ke zpravodajství: FOTO/aktuality   V 1. a 5. odstavci jsme doplnili informace o únosu syrské nákladní lodi.   --------------------    Soul/Nairobi 21. ledna (ČTK) - Jihokorejské námořnictvo osvobodilo nákladní loď unesenou minulý týden v Indickém oceánu. Všech 21 členů posádky je v pořádku, při zásahu bylo zabito osm somálských pirátů, oznámil dnes jihokorejský prezident I Mjong-bak. Námořní lupiči poslední dobou opět stupňují své útoky. Za uplynulé dva dny se zmocnili dvou lodí a několik dalších se pokusili napadnout.   Posádku jihokorejského plavidla Samho Jewelry tvoří osm Jihokorejců a 13 námořníků z Indonésie a Barmy. Loď byla unesena 15. ledna ve vodách mezi Ománem a Indií.   Jihokorejské námořnictvo pronásledovalo zajatou loď několik dní a pro osvobozovací akci se rozhodlo dnes v časných ranních hodinách. Při zásahu byl postřelen kapitán plavidla, který byl ihned přepraven do nemocnice. Podle Mjong-baka ale jeho zranění nejsou vážná. Osm pirátů bylo zastřeleno a pět jich bylo zadrženo.   Námořní lupiči i přes přítomnost mezinárodních flotil napadají lodě v Adenském zálivu i v Indickém oceánu. Na výkupném za unesená plavidla inkasují ročně miliony dolarů. Podle statistiky Reuters zadržují v současnosti 30 větších plavidel s více než 700 námořníky.   Vedení evropské protipirátské námořní mise dnes informovalo o únosu syrské nákladní lodi, ke kterému došlo ve čtvrtek odpoledne. Po útoku na vietnamské plavidlo, které bylo zajato v ranních hodinách, se tak jedná o druhý případ během jediného dne. Kromě toho se piráti pokusili zaútočit na další nejméně tři lodě.   drk mik  