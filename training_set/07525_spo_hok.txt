 Hvězdou týdne v NHL je Jussi Jokinen z Caroliny  New York 17. ledna (ČTK) - Největší hvězdou uplynulého týdne byl v NHL vyhlášen křídelní útočník Jussi Jokinen z Caroliny. Finský hokejista během tří zápasů dal čtyři branky a na další tři nahrál. Jeho tým se také díky Jokinenově příspěvku přiblížil k postupovým pozicím do play off na jediný bod.   Stejnou bilanci měl ze čtyř zápasů v dresu Bostonu centr Patrice Bergeron, byl zvolen druhou hvězdou týdne. Pětadvacetiletý olympijský vítěz a dvojnásobný mistr světa vede kanadské bodování svého týmu, který se v minulém týdnu dostal do čela Severovýchodní divize.   Třetí hvězdou byl brankář Phoenixu Ilja Bryzgalov, který vychytal tři výhry a inkasoval pouze šest branek z 97 střel. Jednatřicetiletý ruský gólman si v této sezoně drží průměr 2,56 branky na zápas a úspěšnost zásahů má 93,8 procenta.   ohr ura        