 Zavřený sklad v tržnici Saparia podle SZPI stále není v pořádku  Brno 16. května (ČTK) - Sklad ve vietnamské tržnici Saparia na Praze 4-Libuši, který Státní zemědělská a potravinářská inspekce (SZPI) uzavřela počátkem května, stále není v pořádku. Inspektoři našli 5. května na místě hlodavce a jejich trus, následná kontrola o týden později ukázala, že sklad stále nemůže být používán. ČTK to dnes sdělil mluvčí SZPI Michal Spáčil. Další kontrola podle něj bude následovat v úterý.   Ve skladu bylo v době kontroly 5. května přes 20 tun potravin a 900 litrů nápojů. Inspekce zakázala jejich prodej. V provozovně byl cítit silný zápach a zatuchlina.   "Kontrolovaná osoba předala SZPI doklady o likvidaci kontaminovaných potravin. Při další kontrole skladu ve čtvrtek 12. května bylo zjištěno, že sklad stále není způsobilý k užívání a je třeba dokončit úklid," sdělil ČTK Spáčil. Podle něj se další kontrola bude konat v úterý, pokud bude vše v pořádku, může být sklad opětovně otevřen.   Kontrolu prováděli inspektoři ve spolupráci s Policií ČR na základě upozornění od pracovníků celní správy.   SZPI zasahovala v tržnici firmy Saparia také v polovině ledna. Zakázala prodej 3,5 tuny potravin, které nebyly adekvátně označeny a prodejci je skladovali v místech s nedostatečnou hygienou.   lab jpt  