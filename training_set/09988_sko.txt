 Ministerstvo pošle školám cvičné testy na státní maturity  Praha 21. ledna (ČTK) - Studenti si budou moci dva měsíce před státními maturitami ještě jednou vyzkoušet nový způsob testování. Ministerstvo školství připravilo pro školy cvičná zadání testů a písemných prací, od 1. března si je budou moci stáhnout na internetu. Studenti už přitom jednu generálku na maturity absolvovali loni v říjnu, propadla u ní třetina lidí. Ministerstvo se zároveň distancovalo od komerčních kurzů připravujících na novou zkoušku dospělosti.   "Střední školy tyto testy dostanou pod chráněným přístupem 1. března 2011, následně pak 22. března 2011 budou testy zveřejněny na webových stránkách Cermatu  www.novamaturita.cz ," uvedlo ministerstvo. Otestovat se mohou studenti z češtiny, matematiky a cizího jazyka, tedy předmětů, z nichž budou dělat i novou jednotnou maturitu.   "Věřím, že to maturantům pomůže v jejich přípravě a bude to mít pozitivní dopad na jejich výsledek při ostré státní maturitě," řekl ministr školství Josef Dobeš (VV). U říjnové generálky prý propadlo tolik studentů proto, že nebyli dostatečně motivovaní a neměli probranou všechnu látku posledního ročníku. Při nových maturitách by se podle očekávání ministerstva měla neúspěšnost pohybovat mezi 15 až 21 procenty.   Z obav studentů přitom profitují některé soukromé vzdělávací agentury, které nabízejí přípravné kurzy na maturitu. "Testy jsou školám i veřejnosti poskytnuty zcela zdarma," upozornili ale zástupci ministerstva s tím, že úřad se od těchto komerčních nabídek distancuje.   Jednotné maturity se připravovaly 14 let, 2. května odstartují ústními zkouškami. Od 30. května se pak budou konat testy a písemné práce. Kromě povinné češtiny mají studenti u druhého předmětu na výběr mezi matematikou a cizím jazykem. Kromě státních maturit si pak každá škola bude organizovat ještě vlastní maturity, kde budou studenti skládat zkoušky z profilových předmětů dané školy.   Podobné plošné testování jako na středních školách čeká v budoucnu i žáky 5. a 9. tříd. Vzorové úlohy zveřejnilo ministerstvo tento týden na webu, učitelé nyní mohou materiál měsíc připomínkovat. Testování má být spuštěno v roce 2013, na rozdíl od státních maturit by se ale mělo dělat přes počítač a být tak výrazně levnější.   kli mal  