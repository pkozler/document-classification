 Motorola se ve čtvrtletí vrátila k zisku, čeká ale další ztrátu  New York 27. ledna (ČTK) - Americký výrobce telekomunikačního zařízení Motorola Mobility Holdings Inc. se ve čtvrtém čtvrtletí díky vyššímu prodeji vrátil k zisku. Firma však současně varovala, že kvůli nové konkurenci mobilu iPhone firmy Apple vykáže v prvním čtvrtletí opět ztrátu. Čistý zisk za tři měsíce do konce prosince činil 80 milionů USD (1,4 miliardy Kč) ve srovnání se ztrátou 204 milionů USD předloni.   Motorola Mobility zveřejnila své výsledky hospodaření poprvé od dokončení rozdělení původní společnosti Motorola. Tržby se zvýšily o 21,4 procenta na 3,4 miliardy USD, z toho 2,4 miliardy pocházejí z výroby mobilních telefonů.   Motorola dodala ve čtvrtletí na trh 11,3 milionu telefonů, včetně 4,9 milionu chytrých telefonů. Analytici čekali celkové dodávky jen 10,7 milionu telefonů, u chytrých telefonů však počítali s prodejem až 5,2 milionu kusů.   V prvním čtvrtletí firma očekává ztrátu na akcii v rozmezí devět až 21 centů. Důvodem je, že důležitý klient, mobilní operátor Verizon Wireless, začne od února prodávat konkurenční telefon iPhone, napsala agentura Reuters.   Motorola se na počátku tohoto měsíce po letech příprav oficiálně rozdělila na dva podniky, Motorola Mobility a Motorola Solutions. Motorola Mobility se soustředí na mobilní telefony a set-top boxy. Do části Motorola Solutions firma vyčlenila své aktivity v oblasti policejních vysílaček a snímačů čárových kódů, které prodává podnikovým zákazníkům a vládě.   irl jw  