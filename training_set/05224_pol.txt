 Britskou vládní koalici čeká první volební zkouška  Londýn 13. ledna (zpravodaj ČTK) - Britskou vládní koalici čeká dnes první test obliby od loňských květnových parlamentních voleb. Nicméně podle průzkumů by měla opoziční labouristická kandidátka v doplňovacích volbách na předměstí Manchesteru na severu Anglie jasně porazit kandidáty vládních konzervativců i liberálních demokratů.   Doplňovací volby v okrsku Oldham East a Saddleworth byly vypsány poté, co se místní labouristický poslanec Phil Woolas musel vzdát mandátu, protože podle rozhodnutí soudu během kampaně loni v květnu nepravdivě obvinil svého liberálnědemokratického protivníka, kterého nakonec porazil o pouhé 103 hlasy. Přesto průzkumy nyní dávají labouristce Debbie Abrahamsové nejméně patnáctiprocentní náskok před liberálním demokratem Elwynem Watkinsem.   Pokles popularity vládních stran potvrzují i celostátní průzkumy. Podle shodného mínění komentátorů je důsledkem politiky koalice, která ve snaze snížit deficit zvýšila daň z přidané hodnoty, zavádí razantní rozpočtové škrty a výrazně zvýšila školné na univerzitách.   ml  