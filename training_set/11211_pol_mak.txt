 Alan Johnson zřejmě odstoupil kvůli údajné nevěře své ženy  Londýn 21. ledna (zpravodaj ČTK) - Britská policie vyšetřuje detektiva, který podle tvrzení britského tisku měl jako osobní strážce románek s manželkou předního labouristického politika Alana Johnsona. Vyšetřování začalo pár hodin poté, co Johnson ve čtvrtek večer překvapivě odstoupil z funkce stínového ministra financí.   I když bylo známo, že Johnson není v nejdůležitější funkci stínového kabinetu spokojený a udělal během posledních týdnů ve veřejných diskusích několik chyb, byla jeho demise velkým překvapením. Johnson, který patří k nejoblíbenějším britským politikům, odchod zdůvodnil pouze tím, že není s to řešit soukromé záležitosti a současně být v náročné funkci.   Během večera se pak objevily pověsti, že měl problémy v manželství. Deník Daily Mail napsal, že jeho manželka chodila s detektivem, který byl osobním strážcem Johnsonovy rodiny v době, kdy Johnson byl za minulé vlády ministrem vnitra.   Scotland Yard ve čtvrtek večer začal bývalého osobního strážce Paula Rice vyšetřovat. Policie uvedla, že Rice vyšetřuje komise zkoumající stížnosti na chování policistů.   Šedesátiletý Johnson si vzal svou nyní sedmačtyřicetiletou ženu Lauru před 20 lety. Mají desetiletého syna.   Šéf labouristů Ed Miliband jmenoval na Johnsonovo místo třiačtyřicetiletého ekonoma Eda Ballse. Balls prohrál s Edem Milibandem souboj o vedení Labouristické strany a je blízkým spojencem bývalého premiéra Gordona Browna.   Vládní konzervativci také ihned zaútočili na bilanci předcházející Brownovy vlády, která je podle nich odpovědná za vysoký rozpočtový deficit. "Vrátil se člověk, který je odpovědný za problémy britské ekonomiky," řekl zástupce předsedy Konzervativní strany Michael Fallon.   Labouristé naopak doufají, že důrazný a bojovný Balls bude tlačit na vládu, která zavádí bezprecedentní rozpočtové škrty. Podle Ballse toryové opakují chyby, které udělali v 80. letech za premiérky Margaret Thatcherové. "Nemusíme dělat chyby, které jsme dělali začátkem 80. let - nevím, proč by za ně měli platit mladí lidé a rodiny," řekl Balls ve čtvrtek v televizním rozhovoru.   ml mik  