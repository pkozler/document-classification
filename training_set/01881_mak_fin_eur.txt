 Objem vkladů v řeckých bankách v listopadu dál klesal  Ve 4. až 7. odstavci jsme doplnili údaje o úvěrové aktivitě, upravili jsme čelo zprávy.   --------------------    Atény 3. ledna (ČTK) - Objem vkladů, které mají v řeckých bankách uloženy tamní firmy a domácnosti, v listopadu pokračoval v poklesu. Snížil se o dalších 1,04 procenta a činil 208,9 miliardy eur (asi 5,2 bilionu Kč). Oznámila to dnes řecká centrální banka. Od konce roku 2009 do konce listopadu už pokles vkladů dosahuje 12,2 procenta. Banka také oznámila, že se prohloubil pokles objemu úvěrů domácnostem.   Vytrvalý pokles vkladů v bankách přispívá k nepříznivé situaci, ve které se kvůli krizi nachází řada finančních ústavů v Řecku. Tamní banky jsou už dlouho závislé na financování, které jim poskytuje Evropská centrální banka (ECB). Ta jim dodává potřebnou likviditu.   Na konci října držely řecké banky vklady za 211,1 miliardy eur. Za prvních 11 měsíců loňského roku se objem bankovních vkladů snížil o 29,12 miliardy eur (asi 730,5 miliardy Kč), uvedla agentura Reuters.   Centrální banka zároveň uvedla, že objem úvěrů řeckým domácnostem se v listopadu meziročně snížil o 0,6 procenta. Je to další zhoršení proti říjnu, kdy pokles činil 0,1 procenta. Pokles objemu úvěrů jde v Řecku ruku v ruce s poklesem ekonomické aktivity, který omezil poptávku po nových půjčkách.   Novým úvěrům, které v předchozích letech v Řecku podpořily spotřebu a hospodářský růst, stojí v cestě hospodářská recese společně s přísnějšími podmínkami pro poskytování půjček.   Řecká ekonomika podle předběžných odhadů loni klesla o 4,2 procenta, převážně v důsledku rozsáhlých úsporných opatření, která omezila spotřebu a jejichž smyslem je snížit rozpočtový deficit. Vláda byla například nucena zvýšit daně, prodloužit věk odchodu do důchodu a snížit platy ve státní správě.   Objem půjček na nákup nemovitosti se v listopadu zvýšil o 0,3 procenta, a zpomalil tak meziroční růst z říjnových 0,7 procenta. Objem spotřebitelských úvěrů se o 3,1 procenta snížil, což je také zhoršení, protože v říjnu činil meziroční pokles 2,3 procenta. Růst objemu úvěrů firmám zpomalil na 1,6 procenta z říjnových 2,2 procenta.   spr dvd  