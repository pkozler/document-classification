 Westinghouse bude údajně vyvíjet jaderný reaktor s čínskou SNPTC  Tokio 5. ledna (ČTK) - Americký výrobce jaderných zařízení Westinghouse Electric vlastněný japonskou skupinou Toshiba bude spolupracovat na vývoji velkého jaderného reaktoru s čínským státním podnikem State Nuclear Power Techonology Corp. (SNPTC). Uvedl to dnes japonský ekonomický list Nikkei, Toshiba však aktuálnost tohoto projektu popřela.   Westinghouse se podle listu připojí k projektu SNPTC na vývoj tlakovodního reaktoru CAP1400 o výkonu 1400 megawattů. Reaktor by byl schopen zajistit dodávky elektřiny zhruba půl milionu japonských domácností, uvedl Nikkei.   Mluvčí Toshiby Hiroki Jamazaki zprávu bagatelizoval. "V této chvíli na tom nic pravdivého není," řekl.   Westinghouse již čínské společnosti poskytl specifikace svého středně velkého reaktoru AP1000. Prostřednictvím spolupráce se SNPTC chce Toshiba rozšířit svou nabídku o velké reaktory a shromáždit co nejlevněji know-how pro jejich vývoj, jehož náklady se odhadují na 50 miliard jenů (zhruba 11,4 miliardy Kč), uvedl list.   SNPTC již s vývojem velkého reaktoru začala a chce jej mít hotov kolem roku 2017. Čínský podnik podle listu doufá, že aliance s jadernou divizí Toshiby zkrátí dobu vývoje.   Westinghouse by po dokončení vývoje mohla reaktor prodávat po světě a účinněji díky tomu konkurovat japonskému konkurentu Mitsubishi Heavy Industries a francouzské společnosti Areva. Westinghouse je vedle Arevy a rusko-českého konsorcia Škoda JS, Atomstrojexport a Gidropres jedním z uchazečů o dostavbu Jaderné elektrárny Temelín, kde by měl být vítěz výběrového řízení vyhlášen v roce 2013.   hp dvd    