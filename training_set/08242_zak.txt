 Ženu, jejíž tělo objevili policisté po požáru, mohl někdo zabít  České Budějovice 17. ledna (ČTK) - V souvislosti s nedělním požárem v českobudějovickém Domově pro seniory U Hvízdala, při němž byla nalezena mrtvá sedmadvacetiletá žena, policie zadržela muže středního věku. ČTK to řekl jihočeský policejní mluvčí Jiří Matzner. Jednou z vyšetřovací verzích je, že požár měl pouze zamaskovat stopy po vraždě.   Žena, jejíž tělo policisté nalezli, byla v Domově pro seniory U Hvízdala zaměstnaná. "Zatím jsme teprve na začátku vyšetřování a více podrobností k případu nemůžeme sdělit," uvedl Matzner.   Policie muže středního věku zadržela na základě popisu v Českých Budějovicích jen několik desítek minut po požáru a ihned ho umístila do cely.   K požáru v kuchyni jednoho z bytů v pátém patře Domova pro seniory U Hvízdala vyjížděli v neděli před 21:00 jihočeští hasiči, záchranáři i policisté. Na místě zjistili, že oheň dokázali zlikvidovat zaměstnanci domova.   rek jpt  