 Vizitka kandidáta na ministra životního prostředí Chalupy (ODS)  --------------------    Ke zpravodajství: FOTO ve Fotobance; FOTO/aktuality; AUDIO   --------------------    Praha 10. ledna (ČTK) - Vizitka starosty Prahy 6 a poslance Tomáše Chalupy (36; ODS), kterého premiér vybral jako kandidáta na ministra životního prostředí:     Datum a místo narození: 3. července 1974 v Praze.   Funkce: starosta městské části Praha 6; poslanec.   Vzdělání: Fakulta sociálních věd UK Praha, katedra žurnalistiky a masové komunikace (1993-1995); Filozofická fakulta UK, obor politologie a historie (1993-1996); Právnická fakulta UK (1994-2002).   Praxe: redaktor (Večerník Praha, Denní Telegraf); zástupce šéfredaktora deníku Denní Telegraf (1996-1997); tiskový mluvčí a vedoucí tiskového oddělení na Úřadu vlády ČR (1997-1998); zaměstnanec hlavní kanceláře ODS (1998).   Politické funkce: místostarosta (1998-2002) a starosta (od 2002) městské části Praha 6; člen zastupitelstva hlavního města Prahy (2006-2010); člen Poslanecké sněmovny (od 2010).   Členství v politických stranách: člen ODS (od 1992); předseda oblastního sdružení ODS Prahy 6 (od 2002); místopředseda pražského regionálního sdružení ODS (2004-duben 2010, od prosince 2010).   Rodina: ženatý, loni se mu narodil syn David.     Ostatní:   - V křesle starosty Prahy 6 vystřídal v roce 2002 exprimátora Pavla Béma (v médiích byl označován za Bémova stoupence). Komunální volby v Praze 6 vyhrála ODS se ziskem 40 procent i letos, přestože občanští demokraté v Praze celkově citelně ztratili. Před volbami dokonce vznikla podpisová akce místních občanů, umělců a dalších osobností na Chalupovu podporu.   - Za funkce v městských firmách Pražské služby a Pražská energetika Holding inkasoval loni 587.000 korun, v roce 2009 to bylo dokonce 985.000 korun.   - Loni v dubnu se v rámci změn v ODS po pádu předsedy Mirka Topolánka stal členem ústředního volebního týmu strany. Naopak byl odvolán z funkce místopředsedy pražské ODS i šéfa volební kampaně v hlavním městě. V tisku byl tento krok interpretován jako Chalupovo výrazné oslabení v souboji o nástupce Béma v primátorském křesle. Podle médií tehdy Chalupovi uškodilo, že pomohl šéfovi volební kampaně a místopředsedovi ODS Ivanu Langrovi udržet se na kandidátce do sněmovních voleb, ačkoli pražská ODS byla proti.   - Loni v listopadu napsaly Hospodářské noviny (HN), že Chalupa bydlí v domě v Praze Vokovicích, který patří řediteli firmy Čermák a Hrachovec, jež získává zakázky od městských firem a působí i na Praze 6. Chalupa ale podobné spekulace odmítl a uvedl, že s majitelem uzavřel nájemní smlouvu a za dům řádně platí - 47.000 korun měsíčně bez dalších poplatků, což je podle Chalupy v této oblasti obvyklá cena.   - Pod Prahu 6 územně spadá i v současné době diskutovaná Ústřední čistírna odpadních vod (ÚČOV) na pražském Císařském ostrově, k jejíž rekonstrukci se Chalupa několikrát ze své funkce vyjádřil. Spolu s opozicí například v minulosti nesouhlasil s tím, aby u čističky byla umístěna i spalovna kalů. Podporoval také podmínku, že se stavební materiál bude vozit po vodě, a nikoli nákladními vozy, což se nakonec podařilo prosadit.   tom rmi hj  