 Letos by měly být  vyřešeny potíže s kolísáním hladiny Dyje  Znojmo 7. ledna (ČTK) - V letošním roce by se měly vyřešit problémy s kolísáním hladiny řeky Dyje v Národním parku Podyjí na Znojemsku. Změny vodních stavů mají na cenný ekosystém špatný vliv. Dvakrát denně se hladina zvyšuje kvůli vodní elektrárně ve Vranově o 70 centimetrů. Řešení spočívá v přijetí technických opatření, na nichž se nyní pracuje, řekl dnes ČTK ředitel parku Tomáš Rothröckl. Kolísání hladiny je největší problém parku.   Vědecké studie dokazují, že nestabilní odtok z Vranovské přehrady má negativní vliv na populaci říčního hmyzu a tím i na celou tuto chráněnou přírodní lokalitu na jihu Moravy.   Řešení přinese zprovoznění bývalého mlýnského náhonu ve Vranově, kde dále vznikne i malá vodní elektrárna. Využitím těchto zařízení a stanovením nového provozního řádu přehrady bude dosaženo toho, že se průtoky zvýší a budou stabilnější.   Problém s kolísáním hladiny vznikl při stavbě přehrady v roce 1935. Její součástí je elektrárna se třemi turbínami, které se spouštějí v době energetické špičky - většinou dvakrát denně. Když nejsou v provozu, odtéká z nádrže metr krychlový vody za sekundu, v době činnosti turbín se odtok zvyšuje na 45 metrů krychlových vody. Koryto pod nádrží není tedy zregulováno.   Národní park získal v roce 2000 prestižní diplom Rady Evropy potvrzující jeho výjimečnost a ekologicky dobrý stav. Odborníci Rady Evropy přitom už v minulosti opakovaně poukazovali na potíže s kolísáním Dyje a v této souvislosti rada doporučovala České republice tento problém účinně řešit.   Vladimír Klepáč sap  