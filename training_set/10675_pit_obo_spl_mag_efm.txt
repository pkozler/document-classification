 Výrobce hodinek Rolex mění po dvou letech generálního ředitele  --------------------    Ke zpravodajství: ilustrační FOTO ve Fotobance  ID foto:  IF01001231 ,  P200911110360301    --------------------    Curych 4. května (ČTK) - Největší světový výrobce luxusních hodinek Rolex překvapivě vyměnil po dvou letech generálního ředitele. Společnost dnes oznámila, že jejím novým ředitelem se stane Gian Riccardo Marini (64), dosavadní šéf Rolex Italia. Ve funkci nahradí současného ředitele Bruno Meiera (56). Zpráva mezi analytiky vyvolala spekulace o možných problémech ve vedení.   Meier byl jmenován ředitelem v roce 2008 kdy nahradil Patricka Heinigera, který byl v této pozici 16 let. Důvod odchodu Meiera firma nezveřejnila. Mluvčí Virginie Chevaillerová pouze uvedla, že představenstvo aktualizuje firemní strukturu s cílem pokračovat v dynamickém rozvoji značky a připravit se na budoucnost a oživení na trzích, zejména v rozvíjejících zemích.   Rolex kontroluje nadace pojmenovaná po zakladateli firmy Hansovi Wilsdorfovi a zatím nikdy nezveřejnila výsledky hospodaření. Konkuruje značkám Omega ze skupiny Swatch a Cartier, která patří Richemontu.   "Domnívám se, že se vyskytly vnitřní názorové rozdíly na společnost, přinejmenším částečně na míru otevřenosti vnějšímu světu," uvedl analytik Kepler Capital Markets Jon Cox. "Nedomnívám se, že to způsobí nějakou změnu v nezávislosti Rolexu na kontrolní nadaci, ačkoliv není pochyb o tom, že to vyvolá spekulace," dodal.   Poptávka po švýcarských hodinkách se prudce oživuje po propadu způsobeném ekonomickou krizí. Roste hlavně zájem o luxusní výrobky v rozvíjejících se zemích, v čele s Čínou. Analytici odhadují, že tržby Rolexu loni činily 4,4 miliardy švýcarských franků (83,2 miliardy Kč), napsala agentura Reuters.   irl dvd  