 Průmyslové zakázky v Německu v květnu vzrostly o 1,8 procenta  Berlín 6. července (ČTK) - Zakázky německých průmyslových podniků v květnu stouply ve srovnání s předchozím měsícem o 1,8 procenta. Tempo růstu sice zpomalilo z dubnových revidovaných 2,9 procenta, analytici však v průměru čekali naopak snížení objemu zakázek. Růst podpořila hlavně domácí poptávka, která vyrovnala i pokles zakázek ze zahraničí. Vyplývá to z údajů, které dnes zveřejnilo německé ministerstvo hospodářství.   Analytici dotazovaní agenturou Reuters očekávali v průměru snížení zakázek o půl procenta. Jejich odhady se přitom pohybovaly od poklesu o 3,1 procenta po růst o 1,1 procenta. Dubnový údaj ministerstvo revidovalo směrem vzhůru z původních 2,8 procenta.   Ministerstvo dodalo, že nadprůměrný byl hlavně růst u velkých objednávek. Domácí zakázky se zvýšily o 11,3 procenta. Zakázky ze zahraničí naopak klesly o 5,8 procenta, a to jak zakázky od dalších zemí eurozóny, tak ze zemí mimo eurozónu.   Průmyslové zakázky jsou zaznamenány ve stejném měsíci, kdy jsou objednány. Jejich skutečná výroba je však rozložena během celého roku a toto číslo je tak náchylnější k výkyvům než údaje o průmyslové výrobě. Ty budou zveřejněny ve čtvrtek. Důležitá je hlavně produkce ve zpracovatelském sektoru, který se na celkovém výkonu německé ekonomiky podílí pětinou.   Německá ekonomika v prvním čtvrtletí zrychlila mezičtvrtletní tempo růstu díky silné domácí poptávce na 1,5 procenta z výkonu 0,4 procenta v posledních třech měsících loňského roku. V meziročním srovnání hrubý domácí produkt stoupl o 5,2 procenta, což byla nejrychlejší úroveň od znovusjednocení země v roce 1990.   irl dp  