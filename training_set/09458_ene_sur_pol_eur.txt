 EU podepsala dohodu o dodávkách plynu s Ázerbájdžánem  Brusel 13. ledna (ČTK) - Evropská unie podepsala dohodu s Ázerbájdžánem o dodávkách plynu, ve které se Ázerbájdžán zavázal poskytnout Evropě "značný objem plynu". Dohoda je důležitým krokem ke snížení závislosti EU na dodávkách této suroviny z Ruska. Ázerbájdžán se však ještě nerozhodl, zda poskytne plynovodu Nabucco podporovanému EU plyn z pole Shah Deniz II, nebo zda plyn získají menší konkurenční projekty.   "Je to zásadní průlom," uvedl v prohlášení prezident Evropské komise José Manuel Barroso, který podepsal dohodu s ázerbájdžánským prezidentem Ilhamem Alijevem v Baku. "Tato nová trasa dodávek posílí energetickou bezpečnost evropských zákazníků a firem."   Ázerbájdžán v dohodě přislíbil poskytnout EU dostatek plynu pro vytvoření tzv. jižního koridoru. Tím má procházet plyn z Ázerbájdžánu do Evropy a vyhnout se Rusku. Na infrastruktuře se mají podílet obě strany.   V současnosti má šanci stát se jižním koridorem několik projektů plynovodů. EU se přiklání k projektu Nabucco, plynovodu v délce 3300 kilometrů navrhovanému konsorciem firem v čele s německou RWE. Plynovodem by mohlo z Baku do Rakouska ročně přitéct 31 miliard metrů krychlových plynu. V posledních měsících se však zdá, že EU svoji podporu plynovodu zmírnila.   Kromě Nabucca je zde ještě několik menších projektů. ITGI, podporovaná italskou společností Edison, řeckou Depa a tureckou Botas, chce vést plyn z tureckých hranic do jižní Itálie. Trans Adriatic Pipeline (TAP), navrhovaný švýcarskou EGL, norským Statoilem a německou firmou E.ON, pak má jít z Řecka přes Albánii a Jaderské moře do Itálie. ITGI i TAP chtějí pro dodávky plynu z Ázerbájdžánu na hranice EU vyžívat současné plynovody Turecka.   EU dodala, že Ázerbájdžán rozhodne o tom, komu poskytne plyn z pole Shah Deniz II, v příštích měsících. Odborníci na energetiku již dlouho zpochybňují existenci Nabucca, protože podle nich i kdyby projekt získal plyn z pole, bude plynu stále málo na to, aby byl projekt komerčně životaschopný. Podle odhadů bude pole do roku 2018 schopné dodávat do Evropy maximálně deset miliard metrů krychlových plynu, což je méně než třetina celkové kapacity Nabucca. Dalšími dodavateli pro Nabucco by se mohly stát Turkmenistán nebo Irák, získat plyn od těchto zemí však bude podle odborníků velmi obtížné, napsala agentura AP.   irl vju  