 Před rakovinou čípku chrání očkování a preventivní prohlídky  --------------------    Ke zpravodajství: AUDIO   --------------------    Praha 3. května (ČTK) - Ročně tisícovka českých žen onemocní rakovinou čípku děložního, zemře 400. Tyto počty se už 30 let nemění, mezi pacientkami ale přibývá mladých žen s agresivní formou a je také víc těch, kterým lékaři při prevenci odhalí předrakovinná stadia. Od roku 2007 se v ČR očkuje, protože se ale nemoc rozvíjí deset a více let, pokles případů zatím není. V Británii, kde se očkuje déle, už pokles začal.   "Na rakovinu čípku děložního umírají i dvacetileté ženy, přitom pro ně existuje ochrana očkováním," řekl ČTK Jiří Sláma z onkogynekologického centra gynekologicko-porodnické kliniky Všeobecné fakultní nemocnice.   Rakovinu čípku děložního způsobují viry HPV, pětina žen se nakazí už v prvním roce sexuálního života. Lékaři proto radí očkovat dívky dřív, než se sexem začnou. Z očkování ale mají užitek i ženy již sexuálně aktivní, protože i když už některým typem HPV viru jsou nakaženy, dvě vakcíny, které na trhu jsou, chrání proti více typům.   Aktuálně zdravotní pojišťovny v akci Třetí dávka zdarma na toto očkování, s příspěvkem vyjde na 5000 korun. Očkují gynekologové, praktici a pediatři. Podle Slámy by bylo ideální, aby očkovali hlavně pediatři, odborné společnosti doporučují očkovat dívky ve 13 letech, kdy ještě pohlavně nežijí a nemívají ani jiné sexuální aktivity, při nichž se dá také nakazit. Nákazu šíří muži, proto by se očkovat měli dát i oni.   Gynekologové by se na rozdíl od pediatrů pak už měli zaměřit na vyhledávání rizikových žen. Mohou jim nabídnout test, který odhalí virus HPV v těle. Stojí tisíc korun a pojišťovny ho nehradí. Virus se z těla nedá odstranit, s nákazou se musí vypořádat vlastní imunita ženy. Gynekolog by ale měl ženy s prokázaným virem sledovat častěji, místo ročních kontrol jednou za čtvrt nebo půl roku. Jen tak může včas odhalit rozvoj zhoubného bujení.   Na preventivní kontroly ke gynekologovi chodí 51 procent žen, ještě před třemi roky to byla jen třetina. K nárůstu přispěly podle lékaře osvětové kampaně. Od letoška musejí zdravotní pojišťovny podle vyhlášky zvát ženy na prevenci, účast by tak mohla stoupnout až na 80 procent.   Naďa Myslivcová mal    