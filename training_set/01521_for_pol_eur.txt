 Lajčák vyzval albánské politiky dodržovat evropské hodnoty  --------------------    Ke zpravodajství: FOTO/aktuality   --------------------    Tirana 26. ledna (ČTK) - Představitel evropské diplomacie Miroslav Lajčák dnes v Tiraně vyzval albánské politiky obou znepřátelených táborů, vládního a opozičního, aby se zasadili o okamžité ukončení násilí. Vývoj po pátečních násilnostech v Albánii podle něj "není evropským způsobem řešení politických různic". Varoval, že nedodržování evropských hodnot by mohlo ohrozit přijetí země do EU. Informovaly dnes o tom tiskové agentury.   "To, čeho jsme byli svědky v pátek, není evropský způsob řešení politických rozporů," zdůraznil slovenský diplomat po jednání s premiérem Salim Berishou, šéfem opozice Edim Ramou a prezidentem Bamirem Topim.   "Je třeba ukončit násilnosti. Je třeba skoncovat s eskalací vedoucí k násilí," prohlásil Lajčák, který byl šéfkou evropské diplomacie Catherine Ashtonovou jmenován vyslancem pro Balkán.   "Dal jsem velmi jasně najevo, že unijní budoucnost Albánie závisí ve značné míře na tom, zda se albánští političtí předáci rozhodnou jednat tak, jak jsme je vyzvali, a udělají to hned," řekl Lajčák podle agentury AP.   Při rozhánění pátečních násilných demonstrací přívrženců opozice zahájily bezpečnostní složky střelbu do davu. Tři lidé přitom zahynuli a další byli zraněni. Při srážkách kromě toho utrpělo zranění přes 150 aktivistů i policistů.   Premiér Berisha v sobotu zareagoval na pokračující tlak opozice výzvou, aby se jeho přívrženci dnes shromáždili na velké demonstraci v Tiraně na podporu vlády. Dnes na zasedání vlády,vysílaném v přímém přenosu televizí, demonstraci zrušil, napsala agentura AFP.   ik hej  