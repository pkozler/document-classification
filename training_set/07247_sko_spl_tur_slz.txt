 Školy v přírodě jsou v Plzeňském kraji pro mnohé školy samozřejmé  Plzeň 8. května (ČTK) - Školy v přírodě jsou stále i přes horší ekonomickou situaci některých rodin pro mnohé základní školy v Plzeňském kraji samozřejmou součástí školního roku. Na rozdíl od dřívějších let, kdy zejména městské děti jezdily za čerstvým vzduchem i na dva týdny, dnes pobyty v přírodě trvají často jen od pondělí do pátku. Řada škol v Plzni jezdí s dětmi pravidelně od první do páté třídy, najdou se i školy, které kromě tuzemských pobytů nabízejí žákům také cesty do zahraničí. Na školy v přírodě jezdí i mateřské školy, nižší ročníky víceletých gymnázií či středních škol jezdí zase do přírody na seznamovací pobyty, řekli ČTK ředitelé škol a provozovatelé rekreačních středisek.   Například 31. základní škola v Plzni jezdí na školu v přírodě každý rok se všemi třídami prvního stupně, kromě toho mají děti šanci vyjet i do zahraničí. "Zájem neklesá, snažíme se, abychom nabídli cenově dostupné pobyty," řekl ředitel Václav Fišer. Na školu v přírodě chtějí svoje děti posílat také rodiče dětí na 15. základní škole. "Ceny pobytů jsou různé, platíme podle služeb 180 až 300 korun na den. Většinou jezdíme na Šumavu a po Plzeňském kraji," uvedla ředitelka Soňa Pavelková. Na školu v přírodě jezdí děti z prvního stupně, pro páťáky pořádá škola jako zpestření jazykový pobyt.   Ne všichni rodiče ale mají peníze na to, aby poslali děti každý rok. Někteří se snaží získat jednorázový sociální příspěvek. Také některé radnice na pobyty dětem přispívají. Plzeňský magistrát dává dětem z prvního stupně příspěvek na jeden pobyt v přírodě stokorunu na den, uvedla učitelka z další plzeňské školy. "Ale když mají rodiče třeba dvě děti a jezdí se každý rok, nemohou si dovolit poslat je pokaždé obě," řekla.   O něco menší zájem o školy v přírodě zaznamenávají ubytovatelé. Shodují se v tom, že je to horší ekonomickou situací rodin, ale také větší konkurencí ubytovacích zařízení a také tím, že některé školy namísto domácích pobytů jezdí k moři. "Zájem je menší, také je méně dětí ve třídách. Navíc už není státní příspěvek, který dřív na školu v přírodě rodiny dostávaly a mohly si to dovolit," uvedl provozovatel školy v přírodě na zámku v Trhanově na Domažlicku Václav Šafařík. Snaží se udržet ceny na co nejnižší možné hranici, aby zájemce přilákal. Děti z mateřských škol a prvního stupně zaplatí za den ubytování, plnou penzi a pitný režim 300 korun. "Snažíme se také nabídnout opravdu dobrou domácí kuchyni, vaříme diety," dodal.   Na 270 korun přijde den pobytu s plnou penzí školáky z prvního stupně v rekreačním středisku Melchiorova Huť na severním Plzeňsku. "Ubytováváme od dubna do května, v červnu jezdí spíš školní výlety a v září zase seznamovací třídní kurzy středních škol i z vysoké školy," uvedla Helena Vlasáková z rekreačního střediska. I tam se snaží nabídnout školám různé slevy, zajišťují i výhodnější dopravu nebo dopravu kol pro cyklisticky zaměřené pobyty.   Jedno z největších zařízení fungujících jako škola v přírodě je Sklárna na severním Plzeňsku nedaleko Rabštejna nad Střelou. Za jarní a podzimní sezonu tam ubytují na 4000 dětí převážně ze škol v přírodě. "Máme kapacitu 300 míst ve třech budovách, nabízíme také čtrnáctitřídní školu pro učitele, kteří chtějí mít dopolední vyučování," řekla ředitelka zařízení Alena Soprová. I když už nyní naplňuje ubytovací termíny na příští rok, menší zájem pociťují. Za desetidenní pobyt zaplatí rodiče 3300 korun - v ceně je ubytování, doprava, plná penze, pitný režim, odpolední služba vychovatelky a instruktorů, služby zdravotníka či noční služby, k dispozici jsou také dvě lanová centra a laser game. "Mrzí mě, že některá města dětem nepřispívají na pobyty, protože ne všichni rodiče mají na to poslat každý rok děti na pobyt," dodala.   Lada Pešková snm  