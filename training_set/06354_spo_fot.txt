 Slávista Hloušek bude na jaře hostovat v německém Kaiserslauternu  Změnili jsme titulek a v prvních třech odstavcích jsme aktualizovali o odchod Hlouška do Kaiserslauternu.   --------------------    Berlín 31. ledna (zpravodaj ČTK) - Slávistický fotbalista Adam Hloušek bude na jaře hostovat v bundesligovém Kaiserslauternu. Oznámilo to vedení aktuálně třináctého týmu nejvyšší německé soutěže na svých webových stránkách. Talentovaný středopolař dnes úspěšně absolvoval zdravotní testy a v Kaiserslauternu se stane spoluhráčem dalších tří Čechů Jana Morávka, Jiřího Bílka a zraněného Jana Šimůnka.   "S Adamem Hlouškem získáme další kvalitu do naší ofenzivy," prohlásil šéf německého klubu Stefan Kuntz. "Je to mladý, rychlý a hladový hráč, který se bude chtít v bundeslize prosadit. Jsme přesvědčeni, že nám může pomoci v dosažení našich cílů," dodal Kuntz na adresu dvaadvacetiletého záložníka.   Hloušek bude v klubu nováčka bundesligy hostovat do konce sezony. Součástí smlouvy je i opce na jeho případný přestup ze Slavie. Finanční stránku transferu Kaiserslautern neoznámil.   Hlouškův příchod musel být uzavřen nejpozději do dnešní půlnoci, kdy ve většině lig včetně německé končí zimní přestupové období. Případný letní přestup by mohl Slavii částečně ulehčit v současných ekonomických problémech. Významný podíl z obdržené částky by ale putoval do Jablonce, který na podzim výměnou za finanční pomoc Pražanům navýšil svůj zisk z případného Hlouškova transferu. Proslýchá se, že by Baumit inkasoval až polovinu sumy.   Hloušek odehrál v lize za Jablonec a Slavii celkem 73 zápasů, v kterých dal sedm gólů. Za Pražany nastoupil do 19 utkání nejvyšší soutěže. Jeho kariéru přibrzdilo vážné zranění kolena, po kterém se zatím nedostal zpět do původní formy. Loni na podzim zasáhl jen do čtyř ligových duelů. Připsal si již také tři reprezentační starty.   V krátké době je tak dalším z řady fotbalistů, kteří opouštějí Slavii. Z vršovického klubu již v průběhu zimní přestávky odešli brankář Anssi Jaakkola, záložníci Tijani Belaid, Petr Trapp, Jaroslav Černý a Milan Černý. Přestup posledně jmenovaného do ruského Rostova na Donu zatím vynesl Pražanům nejvyšší částku, spekuluje se o 20 až 25 milionech korun. Nové angažmá si hledá Tunisan Hocine Ragued.   fln pha nkr  