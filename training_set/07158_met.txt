 Brisbane čeká ničivá povodeň, tisíce lidí jsou evakuovány  --------------------    Ke zpravodajství: FOTO/aktuality   --------------------    Brisbane (Austrálie) 12. ledna (ČTK) - Do třetího největšího australského města Brisbane se valí ničivá povodeň. Tisíce lidí opustily domovy a voda uzavřela centrum města. Hladina řeky by měla kulminovat ve čtvrtek. Podle premiérky státu Queensland povodeň nyní ohrožuje 20.000 domů.   Podle zpravodajského serveru BBC je z centra dvoumilionové queenslandské metropole Brisbane město duchů. Dodávky elektřiny byly přerušeny a lidem bylo nařízeno, aby ohrožené oblasti opustili. Agentura Reuters uvedla, že voda by měla dosáhnout vrcholu ve čtvrtek a velká voda by se měla udržet zřejmě až do soboty.   Záplavová vlna dorazí v následujících hodinách do sousedního města Ipswich západně od Brisbane. "Voda stoupá a pohlcuje město. Je to srdcervoucí," řekl tamní starosta Paul Pisasale.     Roste také počet pohřešovaných v údolní oblasti u města Toowoomba západně od Brisbane, kterou v pondělí zasáhla blesková povodeň po přívalových lijácích. Podle queenslandské premiérky Anny Blighové citované serverem BBC se tu nyní pohřešuje již přes 90 lidí. Nejméně deset lidí voda usmrtila.   Katastrofální záplavy sužují stát Queensland na severovýchodě Austrálie od listopadu a vyžádaly si již nejméně dvě desítky obětí. Bilance prudce vzrostla po pondělních bleskových záplavách v oblasti západně od Brisbane. Záchranáři zde dál pátrají po desítkách nezvěstných.   Přípravy na ničivé záplavy začaly v dvoumilionovém Brisbane v úterý. Lidé si hromadně dělali zásoby základních potravin a vykupovali obchody, ve města vznikaly dopravní zácpy. V níže položených částech již tehdy voda dosahovala po ramena, napsal server BBC.   kne hej  