 Situace v egyptských letoviscích nejistá, dochází prý k rabování  --------------------    Ke zpravodajství: FOTO/aktuality; GRAFIKA   Ve 4. odstavci jsme doplnili polské informace o rabování, v 6. a 7. odstavci jsou podrobnosti o osudu turistů z Ruska.   --------------------    Káhira 30. ledna (ČTK) - Situace v egyptských letoviscích navštěvovaných českými turisty se podle dnešních informací českého velvyslanectví v Káhiře "odchyluje od normálu". V Hurgadě dochází k případům drancování, z Šarm aš-Šajchu je hlášeno porušování pořádku. V Egyptě se podle vedení české ambasády v současné době nachází několik set turistů z Česka.   Chargé d'affaires ČR v Egyptě Jiří Slavík dnes ČTK řekl, že čeští turisté se v těchto dnech ve zvýšené míře obracejí na český zastupitelský úřad a ambasáda jejich žádosti a prosby řeší individuálně.   Viceprezident a mluvčí Asociace českých cestovních kanceláří a agentur Tomio Okamura dnes naproti tomu ČTK řekl, že v místech, kde turisté z Česka pobývají, je převážně klid. Jen v jednom z letovisek se prý v sobotu shromáždilo několik desítek místních obyvatel. "Chvíli skandovali protivládní hesla, pak se ale v klidu rozešli," uvedl mluvčí AČCKA.   Případy rabování v letoviscích na břehu Rudého moře potvrdilo i polské ministerstvo zahraničí. "Máme informaci o případech, kdy v některých městech na břehu Rudého moře došlo k případům rabování obchodů a k některým menším incidentům," řekl dnes ve Varšavě mluvčí polského ministerstva zahraničí Marcin Bosacki. Dodal nicméně, že k přímému ohrožení turistů nedochází.   Podle agentury Reuters se většina zahraničních turistů z letovisek odmítá vzdálit a nebezpečí nepociťuje. Některé cestovní kanceláře naopak pokračují v přepravě turistů do egyptských destinací.   Největší turistickou komunitu má v egyptských letoviscích zřejmě Rusko - podle agentury ITAR-TASS je jich kolem 40.000, z toho 15.000 v Hurgadě. Ruské úřady v současné době sestavují jejich seznamy. V přípravě jsou letecké evakuační plány, do hlavních turistických center byly vyslány týmy expertů k posouzení aktuální situace.   Rusové podle moskevských médií začínají zájezdy do Egypta odhlašovat, i když zatím nejde o masový jev. Před odletem na dovolenou do Egypta jsou turisté povinni podepsat prohlášení, že jsou o tamní situaci informováni a cestují na vlastní nebezpečí.   Některé západní státy, například Belgie nebo Británie, se evakuaci turistů už rozhodly zahájit. Libye zorganizovala letecký most mezi Tripolisem a Káhirou, aby umožnila rychlou evakuaci svých občanů. Během dneška odletěly z Káhiry čtyři libyjské letouny.   České cestovní kanceláře zatím dál vypravují do nepokoji zmítaného Egypta zájezdy s turisty. Z Čechů zatím podle dostupných informací nikdo již zakoupené zájezdy neruší. Vyplývá to z dnešního zjištění ČTK mezi zástupci cestovních kanceláří.   České ministerstvo zahraničí dnes na svých webových stránkách doporučilo českým občanům, kteří se v Egyptě nacházejí, vyhýbat se jakýmkoli shromážděním. "Vývoj situace nelze v současné době odhadnout, a proto MZV ČR doporučuje cestovat do Egypta jen v nezbytně nutných případech," uvádí ministerstvo.   Krizová situace v Káhiře nutí i některá velvyslanectví evakuovat své diplomaty nebo příslušníky jejich rodin. Jako první opustili Egypt Izraelci, později se k nim připojily Spojené státy a některé západoevropské země.   Jiří Slavík dnes ČTK řekl, že české velvyslanectví o evakuaci neuvažuje. Ambasáda je nicméně v kontaktu se zastoupením ČSA a případný odjezd členů rodin českých diplomatů ponechává na jejich rozhodnutí.   V okolí českého velvyslanectví, které leží na břehu Nilu asi tři kilometry daleko od káhirského centra, je podle Slavíka klid. Policie, která káhirské ulice už v sobotu opustila, sice budovu velvyslanectví ČR nestřeží, ale ulicí občas projíždějí armádní vozy. Některá jiná velvyslanectví podle českého diplomata chrání tanky.   jas mik  