 Ropa výrazně zlevnila, trh se obává inflace v Číně  Londýn 20. ledna (ČTK) - Ceny ropy na světových trzích dnes výrazně klesly a barel referenčního typu WTI se po desetidenní přestávce vrátil pod hranici 90 dolarů. Za poklesem cen ropy i některých dalších komodit jsou částečně obavy z růstu inflace v Číně, která je jedním z hlavních spotřebitelů surovin. Ropa výrazněji nereagovala ani na relativně příznivá data z amerického trhu práce.   Krátce před 16:00 se barel americké lehké ropy West Texas Intermediate (WTI) prodával za zhruba 88,60 USD a proti předchozímu závěru v New Yorku byla jeho cena nižší asi o dvě procenta. Barel severomořské ropy Brent oslabil v podobném rozsahu a pohyboval se kolem 93,30 USD. Na pokles cen mají podle analytiků vliv i vyšší zásoby ropy v USA.   "Teď jsou vidět dopady začátku obchodování ve Spojených státech a reakce na zveřejnění čínské statistiky," poznamenal analytik finančního ústavu Crédit Agricole Christophe Barret.   Čína dnes uvedla, že tempo růstu inflace v prosinci zpomalilo na 4,6 procenta z listopadových 5,1 procenta. To je sice na první pohled příznivý vývoj, trh ale čekal, že inflace poleví ještě víc. Navíc velkoobchodní ceny u 18 druhů zeleniny se jen za minulý týden zvýšily o 6,1 procenta, a jejich růst tak vytváří další tlak na růst cenové hladiny.   Komoditní trh se držel v negativním pásmu prakticky celý den, ztráty ale byly alespoň zpočátku relativně mírné. Skutečný propad cen se dostal až ve chvíli, kdy se začalo obchodovat v USA. Nepomohla ani zpráva, že počet žádostí o podporu v USA minulý týden klesl víc, než se čekalo.       Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  březen  96,26  98,16     New York - Nymex  WTI  únor  88,62  90,86     spr vju  