 Povodně v australském Brisbane mají první oběť  --------------------    Ke zpravodajství: FOTO/aktuality   --------------------    Brisbane (Austrálie) 13. ledna (ČTK) - Ničivé záplavy v australském městě Brisbane mají první oběť. Stal se jí 24letý muž, kterého dnes stáhly proudy bahnité vody do odpadních stok. Voda ve třetím největším australském městě zcela zaplavila na 12.000 domů. Železniční doprava nefunguje a splašky z kanalizace volně proudí do okolních vod, napsal zpravodajský server BBC.   Bez dodávek elektřiny bylo do dneška v celém státu Queensland 115.000 domácností. Podle premiérky státu Queensland Anny Blighové citované serverem BBC lidé žijí v podmínkách, které odpovídají poválečné zóně.   Hladina řeky Brisbane se v queenslandské metropoli zastavila dnes ráno místního času (ve středu večer SEČ) na 445 centimetrech. Podle odborníků by na této úrovni měla zůstat několik dní, než začne opadávat. Povodeň nedosáhla úrovně ničivých záplav z roku 1974, kdy voda vystoupala do výše 5,4 metru, její následky ale podle úřadů budou zřejmě stejně katastrofické.   Podle Blighové bude náprava škod způsobených povodněmi úkolem, který rozsahem odpovídá poválečné situaci. Nápravy škod prý může trvat roky.   Od konce listopadu, kdy v severovýchodním svazový stát povodně začaly, podle AP zahynulo 24 lidí. Nejméně 74 lidí se pohřešuje a počet mrtvých pravděpodobně poroste. Povodně zaplavily desítky měst, některé z nich i třikrát.   kne ank  