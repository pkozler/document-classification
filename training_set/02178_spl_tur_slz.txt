 Cesty po Spojených státech si lze zpestřit tisíci kuriozit  New York 27. června (zpravodaj ČTK) - Tisíce obyvatel Česka i letos vyrazí na dovolenou do Spojených států za největšími místními atrakcemi, jako jsou národní či zábavní parky, New York, Los Angeles či pláže na Floridě. Zvláště pokud si na svém výletě pronajímají auto, mohou si ale také cestu zpestřit tisíci méně známých, často kuriózních, či dokonce bizarních turistických atrakcí.   Na serveru  RoadsideAmerica.com  jich najdou přes 9000. "Jde o pytlík karamelem potažených oříšků představujících podivné a legrační turistické destinace," uvádí autoři stránky. Cestovatelé si atrakce přehledně mohou najít podle jednotlivých států, mohou si také připravit speciální mapy například pro jednotlivá města. Vsadit ale lze i na náhodné tipy. Vyhledávat se dá i podle kategorií.   Pokud tak někdo má slabost třeba pro hřbitovy zvířátek, může si na stránce připravit jejich přehled po celých Spojených státech. Hlavní lákadla jsou ale zcela jiného rázu. Město Darwin ve státě Minnesota je tak například domovem údajně  největšího klubka z provázků na světě  vyrobený jedním člověkem. Je výsledkem 29 let práce místního farmáře Francise Johnsona, váží skoro devět tun a má průměr přes 3,5 metru.   Nedaleko proslulého Údolí smrti v Kalifornii se zase nachází město Baker pyšnící se největším teploměrem na světě. Měří 134 stop, tedy téměř 41 metrů. Jeho výška je přitom symbolická. Ve stupních Fahrenheita odpovídá nejvyšší teplotě naměřené ve Spojených státech. Zaznamenána byla právě v Údolí smrti a to v roce 1913.   USA jsou také plná nejroztodivnějších muzeí. Ve městě Poland ve státě New York tak například turisté naleznou muzeum věnované vykrajovacím formičkám na cukroví a sušenky. Jsou v něm například repliky "vykrajovátek" pocházejících až ze 17. století. Návštěvníci si tu také mohou koupit tisíce různých formiček.   Ve městě Plains ve státě Georgia je zase muzeum věnované Billymu Carterovi, nepříliš úspěšnému bratru bývalého prezidenta Jimmyho Cartera, který většinu času stával před benzinovou pumpou s plechovkou piva a zájemcům rozdával rozumy o svém sourozenci či světových problémech. Z pumpy, kterou léta vedl, se mnoho let po jeho smrti stalo muzeum.   Pokud turisté zůstanou v Georgii, neměli by si nechat ujít ani další z místních atrakcí. Nabízí ji malé městečko Waycross a je jí  mumifikovaný pes . Nešťastné zvíře uvízlo v dutém kmeni zřejmě někdy v 60. letech. Objevili je dřevorubci. Nyní je i s kusem kmene a navěky rozevřenou tlamou umístěno v místním muzeu Southern Forest World.   Server RoadsideAmerica.com také zachycuje mnoho pomníčků americké tvořivosti. Ve městě Grand Rapids ve státě Michigan je tak například k vidění obří  mechanické prase , které vzniklo jako příspěvek do jedné umělecké soutěže. Brzy se ale zřejmě bude stěhovat. Je na prodej a z města by mělo zmizet v červenci.   Turisté v každém případě ve Spojených státech nemají nouzi o zábavu či atrakce. Obyvatelé Česka mají navíc v posledních letech cestování do země jednodušší, protože od 17. listopadu 2008 nepotřebují vízum. Před cestou jim stačí vyplnit elektronickou žádost, za niž se od loňského roku platí 14 dolarů (nyní asi 230 korun). K návštěvě USA je také nutné mít biometrický pas.   Cestující do USA se musí připravit na přísné kontroly na letištích, a to jak před samotným letem do země, tak při případných leteckých přesunech v rámci USA. Půjčovny aut často na svých webových stránkách uvádějí jen základní cenu za půjčení bez pojištění. Končená cena tak - i s různými daněmi - bývá zhruba dvojnásobná.   Uvádění cen bez daně je ve Spojených státech také běžná praxe a turista z Česka by s tím měl počítat, stejně jako s tím, že se daň v jednotlivých státech země liší. V USA je také zvykem dávat spropitné v mnohem více situacích než v Česku. Spropitné například v restauracích se považuje za povinné a pokud by je host nedal, mohl by s tím mít nepříjemnosti. Například na Floridě ale spropitné restaurace či bary účtují rovnou k ceně. Obvyklá výše spropitného je 15 až 20 procent.   Zdeněk Fučík hej  