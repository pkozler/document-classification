 Sandokan Kabir Bedi oslaví 65. narozeniny  --------------------    Ke zpravodajství: FOTO ve Fotobance  ID foto: P200810090538601, P200810090515001, P200810090517601, P200810090512201   --------------------    Bombaj/Praha 15. ledna (ČTK) - Pětašedesátiny oslaví 16. ledna oblíbený indický herec Kabir Bedi, který se proslavil zejména jako seriálový Sandokan. Roli odvážného malajského bojovníka za nezávislost v časech britské koloniální nadvlády věrně ztvárnil v italsko-německo-francouzské koprodukci koncem 70. let. Charizmatický Ind s plnovousem a uhrančivým pohledem se stal idolem mnoha žen a dívek i v tehdejším Československu.   Nejslavnější role byla pro Kabira Bediho zároveň požehnáním i prokletím. Přinesla mu mezinárodní slávu, ale i problémy se získáváním dalších hereckých příležitostí. V 80. letech se Bedi mihl například v seriálu Dynastie a v roce 1983 byl pravou rukou hlavního padoucha bondovky nazvané Chobotnička. Jako princ Omar Rašíd se pak od roku 1994 objevoval v nekonečné "mýdlové opeře" Báječní a bohatí. Počátkem 90. let se nepříliš úspěšně pokusil vrátit jako Sandokan.   V letech 2006 a 2007 se Bedi, který pobývá střídavě v Londýně, Římě a Bombaji, představil také například ve dvou italských seriálech a vystupoval v rozhlase. Kabir Bedi byl třikrát ženatý a měl tři děti - dceru a dva syny. Starší syn trpěl psychickými problémy a v roce 1997 spáchal sebevraždu.   zma nob  