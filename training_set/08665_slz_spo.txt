 Experti: Vyhlášení insolvence na Sazku by neohozilo výplatu výher  Praha 10. ledna (ČTK) - Vyhlášení insolvence na loterijní společnost Sazka by nemuselo ohrozit vyplacení výher úspěšným sázejícím. Shodli se na tom experti oslovení ČTK. Pokud Sazka plně neuhradí nejpozději do 17. ledna 2011 své dluhy vůči podnikateli Radovanovi Vítkovi, ten hodlá podat na firmu k soudu insolvenční návrh.   "Po případném zahájení insolvenčního řízení by se Sazka musela zdržet nakládání se svým majetkem, pokud by tím mělo dojít k jeho podstatnému zmenšení. Omezení se ale netýká běžného provozu podniku," řekl ČTK Jan Procházka z advokátní kanceláře Ambruz &amp; Dark. Vyplácení výher je podle něj u Sazky součástí obvyklého hospodaření a navíc jí tuto povinnost ukládá i loterijní zákon.   "Insolvenční zákon umožňuje struktury, které dovolují společnosti provádět činnosti spojené s aktivitami v rámci běžného obchodního styku, což může být například i vyplácení výher v případě sázkové kanceláře," doplnil partner v oddělení podnikových financí a restrukturalizací společnosti PriceWaterhouseCoopers ČR Petr Smutný.   Vítek se nedávno stal největším věřitelem Sazky. Vyzval akcionáře Sazky k rychlému řešení situace a výměně jejího vedení. Sazka odmítla, že by by měla vůči němu závazky a že by se se nacházela v insolvenční situaci.   Mimořádná schůze výkonného výboru ČSTV, největšího akcionáře Sazky, na níž se bude jednat o postoji svazu k návrhům na řešení situace Sazky, se koná ve středu.   Sazka podle Vítka neplní své splatné závazky, zatímco její vedení prý očerňuje věřitele a obchodní partnery a podává klamné informace akcionářům. Vítek připravuje plán restrukturalizace a fungování firmy. Chce navrhnout způsob oddlužení Sazky a vyrovnání všech jejích závazků i nový způsob financování českého sportu.   Nabídku finanční pomoci dostali akcionáři Sazky i od dalších společností. Konkurent v loterijním byznysu Synot Holding nabízí pět miliard Kč za získání podílu 66 procent v Sazce. Zbylých 34 procent by měli v držení nynější akcionáři a navíc by ročně po dobu pěti let dostávali 250 milionů Kč.    Nabídka společnosti E invest Martina Ulčáka má prý spočívat v půjčce takové částky, kolik Sazka bude potřebovat. Nepožaduje za to žádný podíl v Sazce. Na oplátku pouze dostane domluvený podíl ze zisku rozdělovaného na valných hromadách v následujících 10 až 15 letech. Akcionářům nabídne ročně vyplácet minimálně 200 milionů Kč. To je o 70 milionů více, než nabízí Sazce skupina Penta, která vlastní konkurenční společnost Fortuna. Ta žádá v Sazce stoprocentní podíl.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   fd jw  