 Dodávky ropy běloruským rafineriím z Ruska jsou zastaveny  Moskva;Minsk 11. ledna (ČTK) - Dodávky ruské ropy do běloruských rafinerií se dnes zastavily. Bělorusko nadále pokračuje v jednáních o cenách s ruskými ropnými společnostmi. Oznámila to dnes běloruská státní ropná firma Belněftěchim. Podle obchodníků dodávky ropy do Evropy ropovodem Družba narušené nejsou.   Mluvčí ruského ropovodného monopolu Transněfť uvedl, že firma zastavení dodávek nenařídila. "To není naše záležitost, to je záležitost obchodníků s ropou," řekl agentuře Reuters mluvčí Igor Djomin.   Bělorusko je velmi závislé na levné ropě a plynu z Ruska a příjmech z tranzitu ropy. Běloruské ministerstvo hospodářství uvedlo v pondělí večer, že od příštího měsíce zvýší sazbu za tranzit ruské ropy do Evropy o 12,5 procenta. Za zvýšením podle ministerstva stojí "změny v ekonomických podmínkách ropných dodávek z Ruska". V současnosti Rusko platí 1,64 dolaru (zhruba 31 Kč) za přepravu jedné tuny ropy na vzdálenost sto kilometrů.   Do Evropy přes Bělorusko proudí zhruba 800.000 barelů ruské ropy denně. Přes území Běloruska vede ropovod Družba, který severní větví pokračuje do Polska a Německa. Jižní větev vede na Ukrajinu, Slovensko, do Maďarska a České republiky. Družba přepravuje asi třetinu ruské ropy, která směřuje do Evropy. Spory ohledně cen a tranzitních tarifů mezi Moskvou a Běloruskem a Ukrajinou v minulosti vedly k narušení dodávek ruské ropy a plynu do Evropy.   irl mha  