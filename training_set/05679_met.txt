 Nejméně 336 lidí zemřelo při záplavách a sesuvech v Brazílii  --------------------    Ke zpravodajství: FOTO/aktuality   Aktualizovali jsme počty obětí, upravili jsme titulek, doplnili jsme podrobnosti   --------------------    Rio de Janeiro 13. ledna (ČTK) - Nejméně 336 mrtvých si už vyžádaly katastrofální záplavy a sesuvy půdy v brazilském státě Rio de Janeiro na jihovýchodě země. Počet mrtvých zřejmě ještě stoupne, jelikož další osoby jsou pohřešovány. Oznámil to dnes brazilský server Últimas Notícias.   Námořnictvo na žádost riodejaneirského guvernéra Sérgia Cabrala vyslalo dvě helikoptéry, které pomohly do zaplavených oblastí transportovat záchranáře.   Nejhůře postiženo je město Nova Friburgo (140 kilometrů od Ria), kde zahynulo 155 lidí. Mezi mrtvými jsou podle úřadů také tři původně pohřešovaní hasiči, kteří pomáhali při záchranných pracích. Nova Friburgo má 180.000 obyvatel. Voda tu zaplavila celé čtvrti a bahno vytvořilo v ulicích zátarasy.   V Teresópolisu se 140.000 obyvateli zemřelo 146 lidí a tisícovka obyvatel přišla o střechu nad hlavou a dvě tisícovky budou muset být ze svých domovů evakuovány.   V Teresópolisu (80 kilometrů od Ria) nefunguje pevné telefonní spojení ani internet, nefunkční jsou někteří mobilní operátoři. Prakticky celé město je bez elektřiny. Přerušena tu byla i dodávka pitné vody.   Řeka zde vystoupila ze břehů a zatopila řadu budov.   "Je to největší katastrofa v dějinách města," prohlásil jeho starosta Jorge Mário Sedlacek v rozhovoru pro televizní stanici Globo. Sdělil také, že je pohřešováno asi 50 osob a na 200 lidí tu bylo během záplav zraněno.   Podle riodejaneirského ministra životního prostředí Carlose Minca pro lidi, kteří přišli o střechu nad hlavou, státní i federální vláda připravují 1400 domů.   Žlutohnědý proud strhl osobní a nákladní auta a odnáší je pryč. Autobusům, které zůstaly na ulici, dosahuje voda až po střechu. Ve městě operuje 800 záchranářů a hasičů, kteří hledají živé obyvatele.   "Tolik lidí tu zmizelo. A mnoho z nich nebude pravděpodobně již nikdy nalezeno. Nebylo nic, co bychom mohli udělat. Bylo to peklo," posteskla si podle AP jedna z obyvatelek města, která se obává, že při záplavách přišla o 15 příbuzných.   Teresópoliské úřady uvedly, že během 24 hodin v této oblasti spadlo 260 milimetrů dešťové vody, což je více než průměrné množství srážek, které zde mívají v souhrnu za celý leden.   Dramatická je i situace ve městě Petrópolis, odkud je hlášeno už 35 mrtvých. "Žiju tu už 25 let a nikdy jsem neviděl nic podobného. Bydlím na vyvýšeném místě, ale když jsem se podíval dolů, spatřil jsem bahnité moře. Většina lidí se zachránila tím, že vylezla na stromy nebo utekla do vyšších poloh," uvedl podle Reuters jeden z obyvatel Petrópolisu.   Záplavové lijáky už v úterý připravily o život 14 lidí v Sao Paulu.   V letním období jsou prudké lijáky v jihovýchodní Brazílii každodenní záležitostí. A časté jsou i oběti na životech v důsledku záplav a sesuvů půdy. Loni takto v Brazílii zahynulo 473 lidí, napsal deník Estado de Sao Paulo.   hit hro mik  