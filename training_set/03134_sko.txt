 Dvě ostravské univerzity se možná spojí  Zprávu jsme aktualizovali v celém rozsahu. Doplnili jsme vyjádření rektora VŠB-TUO Iva Vondráka.   --------------------    Ostrava 24. ledna (ČTK) - Ostravská univerzita (OU) a Vysoká škola báňská-Technická univerzita Ostrava (VŠB-TUO) se možná spojí. Rektor OU Jiří Močkoř a rektor VŠB-TUO Ivo Vondrák dnes ČTK potvrdili, že vedení škol o tom jednají. O případném sloučení dnes informovala stanice Českého rozhlasu Radiožurnál, které Močkoř řekl, že nově vzniklá univerzita by byla pravděpodobně třetí největší v zemi a určitě by měla i statut výzkumné univerzity.   "Jsme ve fázi uvažování. Na úrovni vedení probíráme možné varianty. Hledáme výhody i možná úskalí," řekl ČTK Močkoř. Motivací je podle něj vznik silné univerzity se silným zázemím. "Jedna velká univerzita by určitě měla lepší vyjednávací pozici než každá zvlášť. Jedná se o vybudování výzkumné univerzity, kterou by tenhle region určitě měl mít," řekl Vondrák. Spojení univerzit by podle obou rektorů bylo logické a obě by na tom mohly vydělat. "Chceme například v Ostravě vybudovat největší superpočítač v České republice. I to je důvod, proč se spojit a vystupovat společně," řekl Vondrák.   Rektor OU uvedl, že sloučení dvou univerzit by byl komplikovaný proces. OU má šest fakult a VŠB-TUO sedm. "Fakulty si vzájemně nekonkurují, spíše se doplňují, což je výhoda. Mají ale například jiné předpisy," řekl Močkoř. Vondrák dodal, že by spojení obou škol vytvořilo klasickou univerzitu s celým spektrem předmětů. Na VŠB-TUO studuje bezmála 24.000 studentů, OU jich má přibližně 10.000.   "Dávám poměrně velkou naději tomu, že by se to mohlo uskutečnit," řekl Močkoř. Také Vondrák míní, že by se sloučení mohlo podařit. "Jsem optimista. Sílu vidím spíš ve spojování než v rozdělování," řekl rektor VŠB-TUO. Prvním krokem by podle něj bylo hledání podpory mezi lidmi. "Je to dost odvislé od atmosféry na akademických obcích obou univerzit. Domnívám se ale, že logika věci je zjevná a politická podpora by se dala najít," řekl Vondrák.   Močkoř uvedl, že by spojení mohlo přijít nejdříve za dva roky a představitelé škol ještě nesestavili ani žádný harmonogram případného slučování. "Pokud bychom do konce roku připravili projekt, bylo by to ideální," dodal Vondrák.   Vlastimil Vyplel snm  