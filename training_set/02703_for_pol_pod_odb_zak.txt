 Šéfové klubů popírají, že by se měly zvyšovat poslanecké platy  Praha 25. května (ČTK) - Předsedové všech poslaneckých klubů popírají spekulace, že by jejich poslanci jakýmkoliv způsobem usilovali o zvýšení platů zákonodárců. Platy si v současné situaci zvyšovat nebudou, řekli ČTK. Vzácně se shodli předsedové jak koaličních frakcí, tak opozičních. Informaci o plánu některých poslanců přinesl deník Mladá fronta Dnes (MfD). Uvádí, že část poslanců je nespokojena s tím, že jim od letošního ledna klesly platy o tisíce korun, některým prý i o 20.000. Chtějí prý proto do novely zákona o platu státních zástupců načíst "přílepek", který by jejich platy vrátil na loňskou úroveň.   O zvýšení platů usiluje podle informací listu například poslanec Marek Benda (ODS). "Nezaregistroval jsem žádnou snahu řešit to nějakým přílepkem. Jestli nějaký takový poslanec existuje, tak je asi z jiného klubu," řekl předseda frakce ODS Zbyněk Stanjura. Podle svých slov neočekává, že by se toto téma otevřelo při projednávání novely o platu státních zástupců. "Považuji za vyloučené," dodal.   List dále cituje poslance VV Petra Skokana, kterému se prý někteří kolegové svěřili s tím, že nemají ani na dojíždění do Prahy. "Nic takového jsem nezaregistrovala," uvedla šéfka klubu VV Karolína Peake. Podle ní by bylo nešťastné zvyšovat platy poslanců, když vláda chce po všech ostatních, aby šetřili a akceptovali reformy. "Rozhodně z naší strany nic takového nevyjde," ujistila veřejnost Peake.   Obdobně hovořil i předseda třetího koaličního klubu TOP 09 a STAN Petr Gazdík. "Poslanecký klub TOP 09 se tím nikdy nezabýval, nevidím důvod se tím zabývat," řekl.   Stejného názoru je tentokrát i opozice. "Občas sice někdo sem tam zabrblá, ale že by nějaká aktivita tím směrem byla vyvíjena, to jsem nezaregistroval," sdělil předseda komunistického klubu Pavel Kováčik. Šéf sociálních demokratů Bohuslav Sobotka řekl, že zvyšování platů není priorita strany. Nejde prý o plán ČSSD a s koalicí o tom nevyjednává.   Základní poslanecký plat je v současnosti asi 56.000 korun, loni byl zhruba 59.000. Snížení příjmů způsobily dva faktory. Jednak si poslanci sami schválili pokles platů o pět procent. Kromě toho však zdanili náhrady, které pobírají například jako kompenzaci cestovného, stravného, ošatného. Tyto náhrady jsou určeny paušální měsíční částkou, kterou nemusí proúčtovat. Například na reprezentaci a stravné dostávají 9100 korun, náhrada za cestovné se pohybuje od 22.800 do 34.200 korun. Vypočítává se podle vzdálenosti volebního obvodu od Prahy.   bns mal  