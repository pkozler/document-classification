 Plynárenský RWE Transgas se stal součástí RWE East  Praha 13. ledna (ČTK) - Dominantní plynárenský podnik v tuzemsku RWE Transgas od ledna podléhá společnosti RWE East se sídlem v Praze. Jako divize koncernu RWE pro střední, jihovýchodní Evropu a Turecko řídí RWE East nově také majetkové účasti v Polsku, na Slovensku, v Maďarsku a v Turecku. Firma řídí také aktivity RWE v Chorvatsku a Rumunsku. ČTK o tom dnes informoval mluvčí RWE East Martin Chalupský.   Společnost RWE East řídí dosavadní šéf skupiny RWE v ČR Martin Herrmann. Dalšími členy představenstva jsou Karl Kraus, Marie-Theres Thiellová a Filip Thon.   "Státy ve střední a jihovýchodní Evropě jsou pro RWE důležitými růstovými trhy. Konkurenční tlak v těchto regionech narůstá, a proto potřebujeme štíhlejší a efektivnější strukturu. Motivací k vytvoření RWE East byla potřeba většího manévrovacího prostoru a decentrální odpovědnosti přímo na místě," uvedl Herrmann.   RWE East bude mít podle Chalupského na hospodářských výsledcích koncernu RWE jeden z nejvýznamnějších podílů. Management RWE East ponese odpovědnost za celkový hospodářský výsledek ve střední a jihovýchodní Evropě. Národní společnosti v jednotlivých zemích dál ponesou odpovědnost za výsledky na svých trzích.   Základními úkoly RWE East jsou finance a řízení majetkových účastí, strategie, rozvoj a řízení mezinárodních růstových projektů, dodal Chalupský. Majetkovou účastí RWE v Polsku je RWE Polska, na Slovensku VSE, v Maďarsku RWE Hungaria a v Turecku RWE Holding A.S. Turkey.   Skupina RWE má v Česku více než 2,3 milionu zákazníků a ovládá řadu společností. Řídicí společností v České republice je společnost RWE Transgas, jejíž hlavními obchodními aktivitami jsou dovoz zemního plynu a obchod se zemním plynem. Kromě RWE Gas Storage, která se stará o podzemní zásobníky, patří do RWE také regionální prodejci a distributoři a tranzitní společnost NET4GAS.   lko dvd  