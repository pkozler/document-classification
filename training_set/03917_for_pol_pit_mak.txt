 Obama chce problémy rozpočtu řešit skalpelem, ne motorovou pilou  New Yorku 27. ledna (zpravodaj ČTK) - Americký prezident Barack Obama nechce problémy rozpočtu Spojených států řešit "motorovou pilou, ale skalpelem". Šéf Bílého domu to dnes uvedl v rozhovoru, ve kterém odpovídal na otázky uživatelů serveru pro sdílení vida YouTube. Američané se jej kromě problémů ekonomiky ptali například i na války, jež země vede, na situaci v Egyptě či na ceny léků.   "Skalpelem" hodlá americký prezident provádět citlivé, a ne plošné škrty v rozpočtu na příští fiskální rok, který by měl příští měsíc odeslat do Kongresu. Obama přitom stejně jako ve zprávě o stavu unie, jež přednesl tento týden, uvedl, že škrty zasáhnou i jeho oblíbené komunitní programy. "Upřímně řečeno budeme některé z těchto programů muset zredukovat," podotkl prezident.   Šéf Bílého domu již v projevu o stavu unie přislíbil, že na pět let zmrazí část vládních výdajů. Během deseti let by to mělo deficit amerických rozpočtů snížit o 400 miliard dolarů. Jen za aktuální fiskální rok, který skončí v září, se ale očekává rekordní schodek 1,5 bilionu dolarů. Republikáni proto požadují, aby vláda šetřila mnohem razantněji.   Obama dnes také zopakoval, že jeho vláda letos musí všechno své úsilí napnout k růstu ekonomiky, aby se podařilo snížit vysokou nezaměstnanost v zemi. Podle Obamy by k tomu měly přispět například daňové úlevy pro firmy i zaměstnance, které demokraté spolu s republikány schválili v závěru loňského roku.   Převážně mladí Američané se dnes na YouTube prezidenta ptali i na jeho postoj k válkám, které Spojené státy v současnosti vedou v Iráku a v Afghánistánu. Jednoho uživatele zajímalo, jak moc se vlastně Obamova politika v této věci liší od jeho předchůdce v úřadu George Bushe.   Šéf Bílého domu zopakoval své dřívější stanovisko, že válku v Afghánistánu je nutné dobojovat, aby neposílili teroristé ze skupiny Al-Káida, kteří se ukrývají u hranic země s Pákistánem. Zároveň ale podotkl, že Američané se svými spojenci hodlají v dalších letech udělat všechno pro to, aby moc v zemi mohli předat tamní vládě.   V případě Iráku Obama uvedl, že s touto válkou nesouhlasil a že se již blíží ke konci. "Díky úsilí našich žen a mužů ve zbrani dovedeme tuto válku k čestnému závěru," podotkl americký prezident.   Jedna z dalších otázek se týkala současné situace v Egyptě: tazatele zajímalo, jaký má Obama názor na snahu egyptské vlády omezit sociální sítě, aby se účastníci protestů nemohli domlouvat a projevovat. Prezident zopakoval obezřetný postoj Bílého domu k událostem, když Káhiru označil za věrného a důležitého spojence USA. Obecně ale má za to, že by lidé měli mít možnost projevovat své stížnosti a že se to pochopitelně týká i arabského světa.   V rozhovoru ale padaly i lehčí otázky. Obama se například svěřil s tím, že na "prezidentování" mu nejvíce vadí ztráta soukromí, a že například nemůže na veřejnost vyrazit neoholený. V nadsázce se svěřil i s tím, že pro něj stále větší zátěž představuje blížící se svátek zamilovaných. "Čím více se věnuji politickým kampaním a čím déle jsem prezident, tím je pro mne Valentýn dražší," řekl Obama s poukazem na to, jak své ženě Michelle kompenzuje odvrácenou stránku svého úřadu.   Lidé prostřednictvím YouTube položili celkem 142.756 dotazů. O tom, na které šéf Bílého domu odpoví, pak rozhodlo přes 1,38 milionu hlasů uživatelů serveru. Obama na YouTube na otázky Američanů odpovídal krátce po zprávě o stavu unie již loni.   fcz ank    