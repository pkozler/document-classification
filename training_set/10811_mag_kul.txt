 Začalo hlasování do hudební ankety Žebřík 2010  --------------------    Ke zpravodajství: FOTO ve Fotobance  ID foto: P201003060127501, P201003060128301   --------------------    Praha 3. ledna (ČTK) - Jména svých oblíbených hudebních interpretů mohou až do konce ledna posílat fanoušci do prvního kola hudební ankety Žebřík 2010 Peugeot music awards. Vyhlášení vítězů se uskuteční 4. března v Plzni. ČTK o tom dnes informovali zástupci pořádajícího časopisu Report.   Ze zaslaných návrhů vzejde pětice nominovaných, jejichž jména budou zveřejněna 1. února. Z nich si fanoušci mohou vybrat své favority a podpořit je ve druhém kole hlasování, které potrvá až do konce února. Hlasující mohou volit v kategoriích skupina, zpěvák, zpěvačka, objev, skladba, videoklip, hudební DVD, film a průser roku. Předání cen se uskuteční 4. března v Domě kultury Inwest v Plzni. Večerem provedou Tomáš Hanák a Klára Vytisková.   V rámci programu vystoupí David Koller se svým projektem Best Of David Koller a také Sunshine, písničkář Niceland, skupina Nightwork a Xindl X s Olgou Lounovou.   Informace o hlasování, slavnostním vyhlášení a historii ankety se nacházejí na  www.anketazebrik.cz  a na sociální síti Facebook.   Nejvíce ocenění v anketě Žebřík 2009 získala Aneta Langerová, která si odnesla tři sošky za vítězství v kategorii zpěvačka, album roku (album Jsem) a skladba roku (V bezvětří). Dvě první ceny získala skupina UDG, jež bodovala jako kapela a také s videoklipem Eterická. Dále zvítězil Martin Chodúr jako zpěvák a objev roku, nejlepším filmem za rok 2009 se stal podle hlasujících snímek 2Bobule. První cena a soška takzvané Tančící R z dílny sochaře Václava Česáka putovala i ke skupině J.A.R., a to za nejlepší hudební DVD. "Vítězem" kategorie průser roku byla Vláda ČR.   Žebřík je anketa česko-slovenská, v její domácí části ale lze uvádět i zahraniční umělce dlouhodobě působící v Česku a na Slovensku.   phg kš  