 Fotbalový stadion na Vinici nezíská evropské dotace  Pardubice 11. května (ČTK) - Fotbalový stadion na Vinici přišel o možnost získat evropské dotace až 85 milionů korun. Subjekty, které jej využívají a vlastní, se nedomluvily na společném postupu, proto jejich projekt město vyřadilo z evropských projektů. Novinářům to dnes řekl primátorčin náměstek Jiří Rozinek (ČSSD).   Areál vlastní Tělovýchovná jednota Tesla. Dlouhodobě jej ale pronajala fotbalistům, což jí blokovalo možnost podat žádost. Organizace, které působí v areálu, se ani neshodly na využití areálu. Město místo toho dá peníze mimo jiné na projekt kampus bez bariér Univerzity Pardubice.   Fotbalisté zatím hrají třetí ligu, ale mají šanci, že postoupí do druhé a zatím lepší zázemí nemají. Možností je opravit letní stadion. "Jednáme o tom, co by to stálo, jestli stihneme získat peníze z regionálního operačního programu. Zatím preferujeme náměstí Republiky, ale může se objevit nějaká technická záležitost, která by zahloubení dopravy pod zem zabránila," řekl Rozinek.   Problémem ale je, že podmínky dotace nepodporují vrcholový sport, ale projekty veřejných prostranství a volnočasové aktivity. Podle náměstka se nabízí možnost, že by stadion opravil soukromý investor a z evropských dotací by se postavily sportoviště, která by se stadionem spolupracovala.   jlc mol  