 Cestovka nabízí londýnskou tour po stopách Williama a Kate  --------------------    Ke zpravodajství: FOTO ve Fotobance  ID foto: F201012130311301, F201011250170001, F201012200293101, P201011160895401   --------------------    Frankfurt nad Mohanem (Německo) 12. ledna (ČTK) - Jedinečnou exkurzi po stopách ostře sledovaných snoubenců - britského prince Williama a Kate Middletonové - nabízí německým zájemcům v Londýně největší evropská cestovní kancelář TUI Travel, napsala agentura Reuters. Svatba Williama a Kate byla ohlášena na 29. dubna.   Cestovní kancelář TUI Travel podle Reuters oznámila, že cena těchto početně limitovaných balíčků je 295 eur (asi 7200 korun). Uvedený víkendový zájezd zahrnuje ubytování v londýnském hotelu a exkurzi s průvodcem po městě, při které účastníci navštíví místa spjatá s oběma snoubenci. Letenky nejsou zahrnuty v ceně.   Tiskový mluvčí TUI v Německu Alexa Huener podle Reuters uvedl, že tato nabídka vzbudila v Německu obrovský zájem: "Jsme tím velmi potěšeni. (Balíčky) jdou na odbyt opravdu dobře, několik volných míst však ještě zbývá."   Na programu je například návštěva londýnské šperkařské dílny Asprey and Garrard. Tato firma, která vyrábí klenoty pro britskou královskou rodinu, zhotovila také snubní prsten pro Williamovu matku, tragicky zesnulou princeznu Dianu. Tento šperk nyní zdobí prsteníček Williamovy snoubenky.   Součástí exkurze je samozřejmě také katedrála Westminster Abbey, místo plánované svatby.   Účastníci zájezdu nahlédnou také do obchodu módního řetězce Jigsaw, kde Kate dříve pracovala jako nákupčí. Podívají se i do proslulého londýnského nočního klubu Mahiki, kde pořádají oslavy mladí členové britské královské rodiny, a na tradiční turistická místa, jako například do Buckinghamského paláce.   Víkendový pobyt zahrnuje také vstupenky do londýnského Toweru, dva hrníčky s podobiznami Williama a Kate a předplatné lifestylového magazínu Gala.    hro kš    