 Bilance obětí výbuchu v mexickém uhelném dole stoupla na pět  Mexiko 5. května (ČTK) - Bilance obětí úterního výbuchu plynu v severomexickém uhelném dole stoupla na pět, informovaly ve středu tamější úřední zdroje. Dalších devět horníků se nadále pohřešuje. Naděje, že jsou stále naživu, jsou ale mizivé.   Záchranáři nalezli nejprve těla tří horníků, když sestoupili do dolu a zjišťovali, zda je vzhledem k vysoké hladině metanu možné zahájit záchranné práce. Zjistili přitom, že exploze zavalila část šachty, a později našli další dva mrtvé. Exploze byla tak silná, že utrhla ruku i mladíkovi, který byl v té době u vchodu.   Nyní již je již odklízení trosek v plném proudu. Panují ale velké pochybnosti o tom, že by někdo z pohřešovaných lidí, u nichž se předpokládá, že byli v hloubce asi 60 metrů, neštěstí přežil.   Příbuzní nezvěstných havířů již také začali ztrácet naději, že se zopakuje zázrak z dolu v Chile, ze kterého bylo loni v říjnu vytaženo 33 horníků.   rv  