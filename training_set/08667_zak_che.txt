 Velký požár v průmyslové zóně u Rotterdamu, žádné oběti  --------------------    Ke zpravodajství: FOTO/aktuality   Rozšířili jsme o některé podrobnosti, v 1. a 4. odstavce jsme doplnili, že kouř není jedovatý.   --------------------    Haag 5. ledna (ČTK) - Velký požár vypukl dnes odpoledne v průmyslové zóně u největšího evropského přístavu Rotterdamu v Nizozemsku. Vybuchly chemikálie, do vzduchu stoupaly sloupy černého kouře, údajně však nejedovatého, lodní doprava do Antverp byla omezena. Nejsou žádné zprávy o obětech.   Hořet začalo v chemičce Chemie-Pack u Moerdijku asi 40 kilometrů jižně od Rotterdamu. Jejích asi 50 zaměstnanců bylo evakuováno. Nikdo nebyl zraněn. Oheň se později rozšířil do jedné sousední finské firmy. Ta byla rovněž evakuována, stejně jako další provozy v okolí.   Plameny šlehaly do výše 40 metrů. S ohněm bojovalo 150 hasičů. Příčinu jeho vzniku policie zatím nezná.   Starosta Moerdijku řekl, že ve vzduchu nebyly zjištěny žádné nebezpečné chemické látky. Mluvčí místní policie ale řekl, že chemické výrobky v podniku Chemie-Pack jsou "zápalné, toxické a korozivní". Lidé v okolí byli v každém případě vyzváni, aby zůstali doma a neotvírali okna.   Mluvčí rotterdamského přístavu řekl, že dopad na dopravu mezi Rotterdamem a Antverpami v Belgii je omezený. Petrochemické komplexy v obou městech propojuje ropovod a vodní cesta. Z Rotterdamu proudí do antverpského podniku suroviny.   pz šeb  