 Odborníci: Česko je zasaženo epidemií alkoholismu  --------------------    Ke zpravodajství: AUDIO   --------------------    Praha 13. května (ČTK) - Česko je 60 let od vzniku první protialkoholní záchytky v pražském Apolináři zasaženo epidemií alkoholismu. Každý Čech a Češka nad 15 let vypije za rok 16,5 litru čistého alkoholu, průměr světa je 6,13. Česká společnost je k alkoholu tolerantní, pivo Češi neberou za alkohol, a tak jsou se 160 litry na hlavu a rok první na světě. Mezi alkoholiky přibývá žen, výjimkou nejsou těžce opilé děti. Vyplynulo to z dnešního vyjádření odborníků na léčbu závislosti.   "Přibývá těžkých opilostí a také agresivity u opilých lidí. V době, kdy Jaroslav Skála zakládal první protialkoholní záchytku, bylo nad jedno promile alkoholu v krvi závažné a přes 3,5 už se považovalo za smrtelné. Teď jsou 3,5 promile skoro běžné," řekl dnes novinářům primář oddělení pro léčbu závislostí Všeobecné fakultní nemocnice Petr Popov.   Podle průzkumu dvě procenta dospělých, více než 140.000 ekonomicky aktivních, pije alkohol s problémy, které už vyžadují odbornou pomoc. S velkou pravděpodobností jsou závislí. Rizikovým nebo škodlivým způsobem pije alkohol pětina dospělých, více než 1,3 milionu. Vzhledem k tomu, že dotazovaní v šetřeních většinou nepřiznají plnou pradu, je počet lidí s problémy ještě větší.   Původní Skálova záchytka vznikla v prostorách nynějšího oddělení pro léčbu závislostí jako zařízení zdravotní péče s výrazně preventivním charakterem. Pacientovi byla po noci na záchytce nabídnuta další odborná pomoc. V Česku je 17 záchytek, v Ústeckém a Libereckém kraji žádná. Původní úkol pomáhat problémovým pijákům, aby se u nich nerozvinula závislost, plnit nemohou. Zinkasují i několik tisíc korun za jednu noc, nemají pak ale kam pacienta předat k další léčbě. Síť ambulancí pro tuto léčbu se rozpadla.   Odborná společnost varuje, že pokud se neudělají potřebné organizační změny a záchytky nedostanou na svůj provoz peníze, budou muset provoz omezit, přestanou tak poskytovat odpovídající zdravotní péči. Hrozí také, že postupně vůbec ukončí svoji činnost a péče o lidi pod vlivem alkoholu, kteří potřebují zdravotní péči, se přesune na nemocnice. O agresivní opilce se bude muset postarat policie.   Variantou, již odborníci doporučují, je transformovat současné záchytky do podoby zdravotnických zařízení, která budou schopna adekvátně pečovat o pacienty, včetně další odborné péče o pijáky a lidi na alkoholu závislé.   Naďa Myslivcová pba  