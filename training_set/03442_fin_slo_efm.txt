 KB začala na Slovensku působit jako pobočka zahraniční banky  Praha 3. ledna (ČTK) - Tuzemská Komerční banka se od nového roku sloučila s Komerční bankou Bratislava a na Slovensku začala působit v rámci jednotné bankovní licence EU jako pobočka zahraniční banky. Banka o tom dnes informovala v tiskové zprávě. Komerční banka Bratislava byla dosud dceřinou společností tuzemské Komerční banky.   Komerční banka tak od 1. ledna poskytuje na Slovensku služby pod názvem "Komerční banka, a.s., pobočka zahraničnej banky".   Cílem změn na slovenském trhu je podle mluvčí banky Moniky Klucové zvýšení kvality obsluhy podnikových klientů díky účasti skupiny Komerční banky a francouzské Société Générale. Díky tomu prý může banka podnikovým klientům na Slovensku nabídnout komplexní služby.   Komerční banka patří mezi trojici největších tuzemských bank. Za tři čtvrtletí letošního roku vykázala čistý zisk 9,96 miliardy korun, což je o 18,1 procenta více než ve stejném období loni.   Komerční banka Bratislava působila na slovenském trhu od roku 1995 a zařadila se k menším finančním domům.   sos jw  