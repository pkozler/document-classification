 Policie pátrá po dvaaosmdesátiletém muži z Nového Strašecí  --------------------    Ke zpravodajství: FOTO/aktuality   --------------------    Nové Strašecí (Rakovnicko) 20. ledna (ČTK) - Policie pátrá po dvaaosmdesátiletém Karlu Coufalovi z Nového Strašecí na Rakovnicku, který minulý čtvrtek odešel z domova a od té doby o sobě nepodal zprávu. Je velmi nekomunikativní a v případě potřeby by zřejmě nepožádal o pomoc, informovala dnes policie na svých  webových stránkách .   Důchodce se neorientuje v čase, občas ztrácí rovnováhu, je nedoslýchavý a může mluvit nesrozumitelně. Při chůzi se naklání doprava. Přes svůj věk je fyzicky zdatný a je schopen ujít i několik kilometrů.   Pohřešovaný muž je 170 až 175 centimetrů vysoký, má hubenou postavu a krátké šedé vlnité vlasy česané dozadu. Oblečen by měl být ve vlněném zimním zeleném kabátu připomínajícím takzvaný hubertus a vojenských zelených kalhotách s rovnými nohavicemi a nežehlenými puky. Pod kabátem měl mikinu s límečkem s vodorovnými modrými pruhy. Na nohou měl tmavé kožené kotníkové boty s postranním zipem. Na hlavě by mohl mít tmavého kulicha s bambulí.   Veškeré informace o hledaném policie přijme na telefonních číslech 974 880 333 a 974 880 334, případně na lince tísňového volání 158.   khj mol  