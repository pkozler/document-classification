 Kalousek navrhne daňové zvýhodnění hypoték na 80.000 Kč ročně  Praha 8. května (ČTK) - Ministr financí Miroslav Kalousek (TOP 09) navrhne v rámci daňové reformy zachovat u hypoték možnost odpočtu úroků z daňového základu, ale sníží maximální částku na 80.000 Kč ročně. Uvedl to dnes v pořadu České televize Otázky Václava Moravce. Zrušení dalších daňových výjimek chce Kalousek prosazovat i nadále; jeho ministerstvo plánuje v rámci daňové reformy zrušit zhruba čtvrtinu z celkových 118 daňových výjimek.   "U 80 procent hypoték se úroky pohybují mezi 40.000 až 50.000 Kč ročně. To jsou byty za tři miliony korun," uvedl Kalousek. Dodal, že výjimku pro hypotéky přesto považuje za nesystémovou, podřídil se ale tlaku z vlastního politického klubu a z diskusí ve vládní koalici s ODS a Věcmi veřejnými.   Odpočet se měl původně snížit na maximálně 150.000 korun ročně ze současných 300.000 korun. Pro nové smlouvy uzavřené od roku 2012 pak neměl být možný vůbec.   U stavebního spoření se chce Kalousek po rozhodnutí Ústavního soudu v rámci koalice znovu bavit o zavedení účelovosti spoření a rozsahu snížení státního příspěvku. Ústavní soud na konci dubna zrušil omezení státní podpory stavebního spoření, které kvůli rozpočtovým úsporám prosadila nynější vládní koalice.   jsa dvd  