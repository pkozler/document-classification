 Česká pozice: ČEZ chce prodat své aktivity v Turecku  Ve 3. odstavci jsme doplnili vyjádření analytika.   --------------------    Praha 28. ledna (ČTK) - Energetická společnost ČEZ chce prodat své aktivity v Turecku. S odvoláním na nejmenované zdroje to dnes uvedl server Česká pozice. Mluvčí ČEZ Eva Nováková uvedla, že spekulace trhu nebude firma komentovat. Podle informací serveru přišel s návrhem prodeje aktiv turecký partner ČEZ a česká společnost s jeho plány souhlasila. Získané peníze by pak ČEZ investoval v Česku.   "Je to pravda. V principu nám to nevadí. Pokud náš podíl prodáme se slušným ziskem, transakci se nebudeme bránit," citoval server nejmenovaný zdroj.   Analytik Marek Hatlapatka ze společnosti Cyrrus ČTK řekl, že Turecko má ze všech zahraničních akvizicí ČEZ možná největší dlouhodobý růstový potenciál. "Asi se nelze divit tomu, že se nyní budou objevovat spekulace o možném prodeji různých aktiv ČEZ v zahraničí, protože ústup firmy od zahraniční expanze je známý. Přesto si myslím, že právě turecká aktiva by neměla být těmi, kterých se ČEZ případně nejpravděpodobněji zbaví," uvedl Hatlapatka. ČEZ navíc podle Hatlapatky není v pozici, že by musel prodávat turecká aktiva pod tlakem a za nevýhodnou cenu.   ČEZ v Turecku spolu s Akkök Group vlastní zhruba tříčtvrtinový podíl ve společnosti Akenerji, která je třetí největší nestátní elektrárenskou firmou v Turecku. Každý z partnerů má shodnou účast 37,4 procenta, ostatní akcie se volně obchodují. ČEZ za podíl zaplatil asi 303 milionů dolarů (zhruba 5,37 miliardy korun).   ČEZ má v Turecku s Akkök Group také společný podnik Akcez, který od státu koupil distribuční společnost Sedas. Ta dodává elektřinu 1,3 milionu zákazníků v průmyslové oblasti na severozápadě Turecka.   Na dokončení privatizace této firmy má být použit úvěr v objemu 325 milionů dolarů. Smlouvu o něm podepsaly turecká divize ČEZ a Sedas s Evropskou bankou pro obnovu a rozvoj (EBRD), Mezinárodní finanční korporací (IFC) ze skupiny Světové banky a italskou bankou UniCredit na konci loňska.   lko jw  