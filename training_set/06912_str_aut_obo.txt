 Prodej automobilů v USA loni stoupl o 11 procent  Detroit 5. ledna (ČTK) - Prodej nových osobních a nákladních automobilů ve Spojených státech loni stoupl o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. Informovala o tom agentura AP. V samotném prosinci se prodej meziročně zvýšil rovněž o 11 procent na 1,14 milionu vozů.   Poptávka po automobilech v USA však i nadále zůstává hluboko pod úrovněmi z období před příchodem hospodářské krize. Američtí spotřebitelé se k nákupům automobilů staví opatrně kvůli nejistotě ohledně ekonomického vývoje a stoupajícím cenám benzinu.   Automobilky jsou nicméně ohledně vývoje prodeje v letošním roce optimistické. Firmy General Motors, Ford a Toyota počítají s nárůstem celkového prodeje aut v USA na 12,5 až 13 milionů vozů. Podle analytiků však potrvá ještě několik let, než se prodej vrátí na úroveň 17 milionů vozů, které bylo dosaženo v roce 2005.   "Ekonomický útlum určitou dobu trval," uvedla analytička Jessica Caldwellová ze společnosti Edmunds.com. "Oživení bude spíše pomalé a postupné než rychlé," dodala.   Předloni se prodej automobilů v USA propadl na 10,4 milionu vozů, tedy na nejnižší úroveň za 27 let. Největší americká automobilka General Motors předloni prošla bankrotovým režimem. V rámci rozsáhlé restrukturalizace prodala některé značky a přeměnila se v menší podnik, který má pružněji reagovat na požadavky zákazníků. Bankrotovému režimu se předloni nevyhnula ani další americká automobilka Chrysler.   pmh dvd  