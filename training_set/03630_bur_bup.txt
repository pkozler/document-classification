 Koruna znovu zpevnila pod 18 Kč/USD, k euru mírně oslabila  Praha 21. ledna (ČTK) - Česká měna v závěru týdne mírně oslabila k euru a vůči dolaru smazala předchozí ztráty, když zpevnila znovu pod 18 Kč. Kolem 17:00 se proti čtvrtku obchodovala k euru o pět haléřů slabší na 24,37 Kč/EUR, vůči dolaru si připsala 20 haléřů na 17,94 Kč/USD, vyplývá z údajů serveru Patria Online.   Viktor Zeisel z Komerční banky uvedl, že podobně jako ve čtvrtek česká měna v závěru ztratila to, co získala v průběhu dne a pohybuje se nad úrovní 24,36 Kč/EUR.   Ostatní regionální měny si dnes připsaly zisky. Podle Zeisela polský zlotý úplně smazal své čtvrteční ztráty a jeho kurz se pohybuje okolo 3,87 PLN/EUR. "Maďarský forint také posiloval, ale na rozdíl od polské měny nedokázal smazat své ztráty z předcházejícího dne," doplnil.   Podotkl, že v pondělí bude maďarská centrální banka rozhodovat o úrokových sazbách. "Podle konsensu agentury Reuters analytici očekávají, že centrální bankéři budou pokračovat v cyklu utahování sazeb a již potřetí zvednou klíčovou úrokovou sazbu," uvedl Zeisel. Analytici podle něj neočekávají, že by měl maďarský forint nějak výrazně reagovat, protože případné zvýšení sazeb je již v jeho kurzu zahrnuto. Žádné další události v pondělí na regionálních trzích nečekáme, dodal.     Dolar vůči euru oslabil, kolem 17:00 se obchodoval na 1,3586 USD/EUR.   fsl vju  