 Vedle standardů chce Heger změnit i pravidla pro pojišťovny  --------------------    Ke zpravodajství: FOTO/aktuality; AUDIO   Upravili jsme a doplnili další informace v celém textu.   --------------------    Praha 6. ledna (ČTK) - Definice nároků pacienta a vytvoření úhradových standardů, tedy co hradí veřejné zdravotní pojištění a na co si může připlatit pacient, je jedním ze čtyř pilířů reformy zdravotnictví. Harmonogram práce na reformě dnes ministr Leoš Heger (TOP 09) představil novinářům. Reformu staví dále na definování správného postupu při poskytování péče, na kontrole vstupu nových technologií a úpravě pravomocí a povinností pojišťoven.   Ministr řekl, že v připomínkovém řízení už je novela zákona o veřejném zdravotním pojištění, která mimo jiné zvyšuje poplatek za den v nemocnici z 60 na 100 korun, snižuje ceny levnějších generických léků a místo regulačního poplatku za položku na receptu zavádí poplatek za celý recept.   Hlavní body reformy představil už Heger zdravotníkům, vládě i poslancům, prý v řadě věcí vyhovuje i opozici. "Reformu pokládám za projednanou a nyní i odstartovanou," shrnul ministr.   Pokud novelu prosadí, pacienti budou platit víc v nemocnici od července, kdy by měla norma vstoupit v platnost. Pokud se projednávání zdrží, začnou pacienti platit víc od září.   Novela zruší zákaz připlácení. Pacienti by si mohli už letos připlatit na lepší materiál, a až budou hotové standardy péče, tak i na lepší péči. Tyto standardy budou vznikat postupně. Základní balík péče hrazené z pojištění by se měl zhruba rovnat tomu, co dnes pojišťovny platí.   Ministr chce zbrzdit vstup nových technologií, obnoví přístrojovou komisi, která na ministerstvu schvalovala nákupy drahých přístrojů. Pokud se objeví novinka, jako byl loni kybernetický nůž pro ostravskou fakultní nemocnici, komise rozhodne, které pracoviště novinku ověří. Určí diagnózy pro tento přístroj. Bude-li jediný v zemi, pracoviště bude brát pacienty z celé ČR. Po roce či dvou se vyhodnotí, zda je přístroj přínosem a stačí jeden, nebo se mají koupit další, vysvětlil ministr.   Novela rovněž umožní slučování zdravotních pojišťoven a dá jim větší zodpovědnost za "blaho systému". Budou se zodpovídat ve výročních zprávách, proč a jak rozšířily smluvní síť. Teď jsou smlouvy bez kontroly.   Novela urychlí vstup nových levnějších léků do ČR tím, že zjednoduší správní řízení. Než se tak stane, chce ministr zbrzdit růst cen léků prodloužením omezení, kterým loni na rok úředně klesly o sedm procent ceny léků i jejich úhrady z pojištění.   Podle ministra má reforma přispět k tomu, aby se peníze zdravotnictví lépe využily, což umožní dát více peněz do platů. Zahrnuje zákony o zdravotních službách a podmínkách jejich poskytování, o specifických zdravotních službách a o zdravotnické záchranné službě. Normy by měly začít platit od roku 2012.   Reforma rovněž změní princip přerozdělování pojistného, aby více peněz dostaly pojišťovny, které mají větší podíl chronicky a vážně nemocných lidí. Tím se přestanou tvořit "rezervy" na fondech zaměstnaneckých pojišťoven. Součástí reformy je i novela vzdělávání lékařů, zubařů a farmaceutů a další novela o vzdělávání nelékařů, především sester.   nam rem rot  