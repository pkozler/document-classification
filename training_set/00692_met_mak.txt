 V zaplavených oblastech Austrálie potrvá týdny, než voda klesne  --------------------    Ke zpravodajství: FOTO/aktuality; GRAFIKA   Aktualizovali jsme o situaci ve městě Rockhampton a další podrobnosti v prvních pěti a předposledním odstavci.   --------------------    Sydney 5. ledna (ČTK) - Hladina vody v zaplaveném východoaustralském městě Rockhampton dnes odpoledne zřejmě dosáhla svého vrcholu. Meteorologové v oblasti však varují před dalším deštěm. Podle starosty Brada Cartera bude město z velké části zaplaveno přinejmenším další dva týdny.   V pobřežním městě Rockhampton v australském svazovém státu Queensland se hladina řeky Fitzroy podle australského hydrometeorologického úřadu ustálila ve výši 9,2 metru a od čtvrtka by mohla začít pozvolně klesat. Původně se počítalo s kulminací na 9,4 metrech. Rozdíl dvaceti čísel podle serveru BBC znamená, že 400 dalších domů je zřejmě uchráněno před velkým poškozením a v provozu zůstane i jediná přístupová cesta do města.   Nynější povodeň je srovnatelná se záplavami v roce 1954, úrovně z roku 1918 však nedosáhla, napsal server news.com.au.   Záplavy způsobené vydatnými lijáky po vlhkém australském létu vytvořily ve státě Queensland obří jezero, které se postupně přelévá do moře. Zaplaveno bylo území o velikosti Francie a Německa dohromady. Katastrofa postihla okolo 200.000 lidí a podle policie si od konce listopadu vyžádala deset lidských životů. Zaplaveno bylo kolem 1200 domů. Z postižených oblastí bylo evakuováno 4000 lidí.   Postiženou oblast čeká náročné odstraňování škod, které dnes australské úřady zahájily. Zvláštní operační skupinu ustavenou k tomuto účelu povede armádní generálem Mickem Slaterem. Podle premiérky Queenslandu Anny Blighové škody zřejmě přesáhnou pět miliard australských dolarů (93 miliard korun).     Ve většině zaplavených oblastí řeky dosáhly svého maxima a voda postupně opadává. Do města Theodore, které minulý týden evakuovalo všech 300 obyvatel, dnes odborníci přijeli zkontrolovat bezpečnost rozvodů elektřiny, vody a systém kanalizace.   Velká voda by nicméně mohla zasáhnout město St George ležící jižné od Rockhamptonu. Podle úřadů by příští týden mohlo být zaplaveno 80 procent města. Meteorologové navíc vydaly varování před silnými bouřkami a bleskovými povodněmi v této oblasti.   Záplavy zasáhly těžařský průmysl a omezily vývoz uhlí, které je nejdůležitější australskou exportní surovinou. Uzavřeny byly čtyři desítky uhelných dolů. Podle ministra přírodních zdrojů Stephena Robertsona dosahují zisky z vývozu za normálních okolností až 100 milionů australských dolarů (více než 1,8 miliardy Kč) denně. Obnovení provozu v některých dolech může podle Robertsona trvat měsíce.   Záplavy ohrožují také Velký bariérový útes, který je největším korálovým útvarem na světě a je pod ochranou UNESCO. Podle Michelle Devlinové z univerzity Jamese Cooka představují vyplavené pesticidy a odpady v záplavových vodách nebezpečnou směs, která je nyní splachována do moře a ohrožuje rovnováhu tohoto velmi citlivého ekosystému.   kne drk hej  