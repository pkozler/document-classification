 USA prošetřují lukrativní systém webové reklamy na Googlu  Rozšířili jsme o podrobnosti v posledních čtyřech odstavcích zprávy včetně akciového vývoje a dalších kroků ministerstva.   --------------------    San Francisco 11. května (ČTK) - Americké ministerstvo spravedlnosti vyšetřuje, jak funguje lukrativní systém internetové reklamy společnosti Google. Podnik uvedl v úterý v dokumentech pro americkou Komisi pro cenné papíry (SEC), že by ho kauza mohla stát i 500 milionů dolarů (zhruba 8,5 miliardy korun). O ně kvůli tomu účetně snížil výsledek hospodaření za první čtvrtletí, napsala dnes agentura AP.   Jde o další případ, kdy úřady zpřísňují dohled nad nejsilnějším hráčem na internetu. Evropští regulátoři spustili rozsáhlou prověrku, zda Google nemanipuluje s výsledky vyhledávání ve prospěch svých služeb a zda v reklamním systému nezvyšuje ceny uměle. Stížnosti na Google a dopad jeho kroků na hospodářskou soutěž prověřuje také státní zástupce Texasu.   Dokumenty pro SEC poskytují jen málo podrobností o krocích ministerstva. Uvádějí ale například, že šetření zjišťuje, jak automatizovaný reklamní systém zachází s některými inzerenty. Je ale dokument nejmenuje a Google se k věci odmítl vyjádřit obšírněji.   Reklamní síť Googlu, která přikládá krátké textové reklamy k výsledkům vyhledávání a dalšímu internetovému obsahu, je hlavním zdrojem příjmů webového gigantu. Jen za první tři měsíce prodal Google reklamní prostor za 8,3 miliardy dolarů.   Vyšetřování ministerstvem spravedlnosti zjevně nebude pro Google levné. V materiálu pro komisi podnik uvedl, že jeho management tento měsíc rozhodl dát stranou na případné vyrovnání kauzy 500 milionů dolarů. Výsledkem je, že čistý zisk podniku za první čtvrtletí není 2,3 miliardy dolarů, ale 1,8 miliardy.   Investoři na Wall Street prodávali akcie Googlu kvůli prvnímu čtvrtletí ještě před zprávou o revizi výsledku, protože firmě rostly rychleji výdaje než tržby. Od původní zprávy o čtvrtletních číslech se emise Googlu snížila o šest procent, zatímco trh Nasdaq s technologickými tituly během stejné doby o čtyři procenta vzrostl.   Investoři se obávají, zda všechny prověrky od regulátorů nezhorší Googlu jeho pozici vedle sílících rivalů jako Facebook. Světově největší sociální síť si vytvořila klientelu přes 500 milionů lidí a přitahuje více inzerce. Facebook si navíc vytváří nepřístupnou obsahovou pokladnici sociálních skupin, která se ve výsledcích vyhledávání Googlu neukazuje.   Americké ministerstvo spravedlnosti se již dříve obrátilo na soud s obavami ze silné pozice Googlu na trhu. Úřad například napadl snahu Googlu získat práva na miliony rozebraných knižních titulů, a přiměl tak federální soud zablokovat dohodu o vyrovnání, která by podniku tento cíl zajistila.   Ministerstvo si taktéž na Googlu vynutilo ústupky při koupi společnosti ITA Software, napsala AP. Podmínkou bylo, aby produkty ITA zůstaly dostupné rivalům Googlu. Software ITA zajišťuje informace o světové letecké přepravě a využívají ho firmy podnikající v cestovním ruchu přes internet.   pok mha vju  