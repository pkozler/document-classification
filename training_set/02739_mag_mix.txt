 V Gruzii kráva porodila dvouhlavé tele, odmítá ho krmit  Tbilisi 7. ledna (ČTK) -  Dvouhlavé tele  s třema ušima a dvěma páry očí porodila kráva farmáři Irakliji Džgarkavovi v obci Martvili na západě Gruzie. Podle gruzínské televize Rustavi zvíře k příjmu potravy používá obě tlamy. Krmit ho ale musí Džgarkava, protože matka telete se ke svému podivnému potomkovi nezná.   Do Martvili se z blízka i z daleka sjíždějí zvědavci, aby si hříčku přírody prohlédli. Tele se má k světu a farmářova rodina se o ně hodlá svědomitě starat.   Dvouhlavá telata se ve světě rodí zřídka, ale úplnou vzácností nejsou. Příčinou anomálie mohou být podle vědců paraziti, kontaminovaná strava nebo zvýšená radiace v ovzduší. Obvykle přežívají jen několik dní.   jas kš  