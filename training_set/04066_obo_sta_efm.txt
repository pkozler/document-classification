 CPI koupila další obchodní centra za 1,6 miliardy Kč  Praha 5. ledna (ČTK) - Tuzemská realitní skupina CPI Group koupila na konci loňského roku od společnosti Real4You dalších 14 obchodních areálů. Hodnota transakce činí 1,6 miliardy Kč (zhruba 64 milionů eur) a zahrnuje Penny Markety a Family Centra v Čechách a na Slovensku. Celkový objem investic CPI Group za rok 2010 se tak zvýšil na devět miliard korun. Firma to dnes uvedla v tiskové zprávě.   Společnost byla v roce 2010 také největším investorem do podnikatelských nemovitostí v Česku. Skupina kupovala především obchodní centra, nevyhýbala se ale ani dalším segmentům jako jsou kancelářské budovy či výrobní haly. K jejím loňským akvizicím tak patří například průmyslový areál v Brandýse nad Labem či kancelářské plochy Siemensu v Praze-Stodůkách. "Rozmanitost v nemovitostech a geografické působnosti představuje naši základní strategii, jejímž cílem je vyvážená a stabilní struktura portfolia," uvedl generální ředitel CPI Group Zdeněk Havelka. "Proto pro nás nebyl určující segment, ale konkrétní projekt," dodal.   Zdůraznil přitom, že firma se ve svých aktivitách zaměřuje výhradně na český a slovenský trh. "Pohybujeme se zde léta, známe dobře místní prostředí, konkurenci i legislativu a jsme schopni se operativně rozhodovat. To považuji za největší přednosti naší společnosti," dodal.   Firma dnes také oznámila, že jejím jediným akcionářem se stal miliardář Radovan Vítek. Dosud byla oficiální majitelkou společnosti Vítkova matka Milada Mladá. Hodnota holdingu se pohybuje kolem 30 miliard korun. Vítek je v posledních týdnech v popředí pozornosti hlavně jako největší věřitel loterijní společnosti Sazka.   CPI je dnes s téměř 13.000 byty po společnosti RPG Byty finančníka Zdeňka Bakaly druhým největším vlastníkem nájemních bytů v Česku. Vlastní kolem 13.000 bytů na severu Čech i na Moravě. Dále skupina vlastní a spravuje 300.000 metrů čtverečních obchodních ploch, 56.000 čtverečních metrů kanceláří a 17 hotelů se 7500 lůžky.   Letos se chce CPI Group kromě akvizic zaměřit také na výstavbu. Jde především o rekonstrukce některých známých hotelů v krajských městech (například hotelu Gomel v Českých Budějovicích či hotelu Černigov v Hradci Králové) v následujících letech a dostavbu administrativních budov, které by měly jako celek figurovat pod názvem CPI City Center.     kri mha  