 Ostravská výstava představuje polský konstruktivismus  Ostrava 18. ledna (ČTK) - Výtvarníci polského konstruktivismu vystavují od dnešního odpoledne v Ostravě. V tamním Domě umění začala výstava pěti autorů, kteří do moravskoslezské metropole přivezli celkem pět desítek děl z období od 60. let 20. století do současnosti. Výstava potrvá do 6. března 2011. ČTK to řekla mluvčí galerie Jana Šrubařová.   Výstava nazvaná Polský konstruktivismus a edice Múzea Milana Dobeša je umístěna do dvou výstavních sálů Domu umění. "V první místnosti budou představena čtyři grafická alba edice Komart Bratislava, album serigrafií Janusze Kapusty a dvě alba serigrafií Milana Dobeše," vyjmenovala mluvčí. Dodala, že ve druhé místnosti se veřejnost seznámí s malbami a grafikami polských konstruktivistů Jerzyho Grabowského, Janusze Kapusty, Andrzeje Nowackého, Henryka Stažewského a Ryszarda Winiarského.   "Polští autoři jsou významnými představiteli hnutí, které navazuje na avantgardistické tradice první poloviny 20. století," doplnil ředitel galerie Jiří Jůza.   Konstruktivismus byl název pro architektonické a umělecké hnutí v Rusku, aktivní zejména po říjnové revoluci. Konstruktivismus zformoval ruský avantgardní umělec Vladimir Tatlin. Směr zdůrazňoval technickou dokonalost a krásu hmoty, účelnost stavby. Prolínal se s raným funkcionalismem. Na rozdíl od něj dává větší důraz na dynamismus.   David Moravec snm  