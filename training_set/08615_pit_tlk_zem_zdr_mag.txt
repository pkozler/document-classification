 S nákupem vajec bez dioxinu Němcům radí aplikace pro smartphony  --------------------    Ke zpravodajství: ilustrační FOTO ve Fotobance  ID foto: F201101060174701, F201101050253101   --------------------    Berlín 11. ledna (zpravodaj ČTK) - Němci vystrašení skandálem s výskytem rakovinotvorného dioxinu v zemědělských produktech se nyní při nákupu vajec mohou přímo v supermarketu poradit se svým mobilním telefonem. Aplikace Barcoo pro chytré telefony uživatelům po zadání čísla vytištěného na skořápce sdělí, zda příslušné vejce pochází z postiženého chovu, či nikoli.   Tento program vyvinula společnost Checkitmobile a je možné si ho do mobilu stáhnout zadarmo. Dosud ho využívali hlavně ti, kdo sháněli levné zboží. Stačilo pomocí kamery na telefonu oskenovat čárový kód a aplikace obratem poradila, kde se daná věc dá sehnat nejvýhodněji.   Nově využívá data registrů potenciálně kontaminovaných vajec, které zveřejňují německé svazy ochránců spotřebitelů a ministerstvo pro ochranu spotřebitelů spolkové země Severní Porýní-Vestfálsko a pravidelně je aktualizují.   Pokud kód produktu, který uživatel do aplikace zadal, na tomto seznamu stojí, objeví se varování: "Pozor, toto vejce je s velkou pravděpodobností zatíženo dioxinem!" Následuje výzva, aby zákazník vejce nejedl a co možná nejrychleji ho zlikvidoval. Program podle výrobce rozpozná i vejce, která nejsou uvedena na "černé listině", například biovejce.   Podle deníku Bild se aplikace po vypuknutí dioxinového skandálu dostala na 14. místo nejstahovanějších programů pro mobilní telefony v internetové prodejně iTunes. Využívat ji mohou majitelé přístrojů iPhone od firmy Apple, chytrých telefonů od firem Nokia či Samsung a vlastníci přístrojů s operačním systémem Android a Bada.   "Pomocí Barcoo jsme chtěli spotřebitelům nabídnout maximální transparentnost ohledně produktů," prohlásil šéf firmy Checkitmobile Tarik Tokic. "Reagujeme proto rychle na aktuální podněty, jakým je skandál s dioxiny, a zavádíme důležité informace do naší databanky," dodal.   Ozvaly se ale i kritické hlasy, které upozornily, že dioxin byl dosud prokázán jen v malé části preventivně zavřených farem. Informace v seznamech tak nemusí vždy odpovídat skutečnosti.   Aféra vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 krmiva pro hospodářská zvířata. Německé testy zatím prokázaly výskyt této jedovaté látky ve vejcích a mase nosnic a prasat. Do ČR se podle dosavadních zjištění žádné závadné produkty z Německa nedostaly.   fln dvd  