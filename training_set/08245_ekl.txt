 Ochranáři zachránili v Podyjí zanedbanou alej starých kaštanů  Lesná (Znojemsko) 18. ledna (ČTK) - Správa Národního parku Podyjí zachránila unikátní stromořadí kaštanů v obci Lesná na Znojemsku. Jde o soubor 20 stromů starých 70 let. Přestože patří k významným dřevinám, byly zanedbané a potřebovaly ošetření. Práce přišly na 100.000 korun. Nyní se plánuje rozšíření stromořadí, řekla dnes ČTK Lenka Reiterová ze správy parku.   Zdůraznila, že nejen přirozená krajina, ale také stromořadí vytvářejí krajinný ráz Podyjí. K nejvýznamnějším patří alej ořešáků na návsi v Havraníkách, která byla ošetřena před asi dvěma lety a právě stromořadí kaštanů z nedaleké Lesné.   "Obřezány a ošetřeny byly v uplynulých dnech. Jsou důležité nejen pro krajinu samotnou, ale vytváří v ní samostatný biotop. Jejich dutiny jsou domovem ptáků a brouků," uvedla Reiterová.   Peníze na obnovu kaštanů poskytlo ministerstvo životního prostředí. Stromořadí stojí při cestě vedoucí k letohrádku u Lesné a k nedalekým Ledovým slujím, v nichž se led díky jejich poloze často drží až dokonce v letních měsících. Suché větve kaštanů oslabovaly stromy a ohrožovaly turisty.   Po obnově stromořadí plánuje obec jeho rozšíření o nové kaštany."Pomalu nám rostou nové sazenice, které na místo vysadíme," řekl k tomu starosta obce Antonín Kubiš.   Vladimír Klepáč sap  