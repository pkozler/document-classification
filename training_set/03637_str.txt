 Skupina ALTA odhaduje růst zisku o 100 mil. a zdvojnásobení tržeb  Brno 23. ledna (ČTK) - Strojírenské skupině ALTA vloni podle předběžných odhadů výrazně vzrostl zisk, vydělá zhruba o 100 milionů korun více oproti roku předcházejícímu, kdy vydělala 12,8 milionu korun. Tržby skupiny se vrací na úroveň před hospodářkou krizí. Skupina je odhaduje ve výši 12,5 miliardy korun, v roce 2009 byly zhruba poloviční. Vyplývá to z informací, které ALTA poskytla ČTK.   ALTA je jednou z největších českých obchodně-inženýringových firem v oblasti dodávek technologických zařízení pro strojírenství a těžební průmysl. Působí hlavně v Rusku, na Ukrajině a v Bělorusku.   Mezi její hlavní projekty patří modernizace Uralvagonzavodu a Magnitogorského metalurgického kombinátu v Rusku. "Současně se rozběhly projekty nové, především komplexního charakteru, jako je například nová zakázka na výstavbu závodu na výrobu metanolu v Nižním Tagilu," řekla ČTK mluvčí skupiny Pavlína Sluková.   Aktuálně je ve všech společnostech skupiny zaměstnáno přes 1100 pracovníků. Skupina se specializuje na strojírenství, hutnictví a energetiku. ALTA mimo jiné vlastní výrobní závody TOS Kuřim - OS, Kuličkové šrouby Kuřim, Slévárna Kuřim či společnost SE-MI service. V roce 2010 koupila část ČKD Blansko Holding, a.s. zabývající se výrobou těžkých karuselů.   "Dceřiné společnosti skupiny ALTA se v roce 2010 stabilizovaly a získaly množství zajímavých zakázek ze strojírenského oboru," uvedla Sluková. Skupina je například dodavatelem pro Bombardier Česká Lípa, Farmet Česká Skalice nebo Královopolskou Brno. TOS - OS Kuřim uzavřela zakázky v Číně a v Indii. Společnost SE-MI service vyrobila a dodala do OKD zařízení pro horizontální a vertikální dopravu, na zahraniční trhy pak firma dodala důlní zařízení do Vietnamu, Ruska, Slovenska a Srbska. "Zakázková naplněnost roku 2011 je u všech dceřiných společností již téměř pokryta, předpokládá se další navýšení výroby oproti předcházejícímu roku," dodala Sluková.   vrn sap  