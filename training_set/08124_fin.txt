 Pojišťovny:Objem odhalených podvodů loni stoupl až o desítky pct  Praha 17. ledna (ČTK) - Počet odhalených pojistných podvodů výrazně stoupl i v loňském roce. Jejich objem loni vzrostl až o několik desítek procent na stovky milionů Kč. Vyplývá to z ankety ČTK mezi největšími domácími pojišťovnami. Podle světových statistik patří mezi podvody zhruba každý sedmý případ, který klient pojišťovnám ohlásí. V případě motoristů je to dokonce přes 30 procent.   "Počty lidí, kteří se snaží neoprávněně vydělat na pojistných událostech, jsou stále obrovské. Allianz odhalila loni pojistné podvody za 85 milionů Kč. Každoročně její detektivové rozkryjí asi tisícovku podvodů. Z dlouhodobého porovnání se počty podvodů stále zvyšují," řekl ČTK mluvčí pojišťovny Václav Bálek.   Česká pojišťovna v roce 2010 odhalila 680 případů pojistných podvodů za celkem 278 milionů korun, což bylo o 16 procent více než v roce 2009. Většina pojistných podvodů je stále páchána jednotlivci, menší část pojistných podvodů jich jde na účet organizovaných skupin. Jejich jednání má však mnohem větší finanční dopad, upozornil mluvčí ČP Tomáš Zavoral.   Kooperativa v roce 2010 odhalila 435 pojistných podvodů za celkem 134 milionů Kč. V roce 2009 pojišťovna uchránila 121 milionů Kč. Nárůst činí tedy asi 11 procent, uvedl mluvčí Kooperativy Milan Káňa.   Detektivové Generali odhalili v průběhu loňského roku pojistné podvody za více než 50 milionů korun. Celkový účet ale může být vyšší, protože další případy jsou stále v šetření a dosud nebyly uzavřeny, připomněl mluvčí pojišťovny Jiří Cívka. I tak se podle něj objem odhalených pojistných podvodů meziročně skokově zvedl. Jde přibližně o 60procentní růst proti roku 2009, za poslední dva roky vrostla jejich výše čtyřikrát, podotkl.   Nejvíce podvodů odhalili detektivové Allianz v souvislosti s havarijním pojištěním a povinným ručením, a to za více než 42 milionů korun, uvedla vedoucí oddělení auditu a kontroly Allianz Maya Mašková. Motoristům však loni zdatně sekundovali také podvodníci v majetkovém a odpovědnostním pojištění s fingovanými škodami za více než 34 milionů korun. Zbylých osm milionů Kč patřilo především do cestovního a životního pojištění.   "Loni převládaly fingované dopravní nehody, u kterých byly jak nehodový děj, tak i následné údajné poškození vozidel zcela smyšlené. Výjimkou nebyly ani fingované krádeže, kdy majitel automobil prodal nejčastěji v zahraničí a následně pak nahlásil jeho odcizení," doplnil vrchní ředitel úseku vnitřních věcí ČP Ludvík Bohman. Mezi tradičně nejproblematičtější území patřila podle něj Praha a dále kraje Středočeský, Jihočeský a Moravskoslezský. Největší meziroční nárůst počtu pojistných podvodů eviduje ČP v kraji Vysočina, nejmenší snaha o podvody byla naopak dlouhodobě ve Zlínském kraji.   Pojistný podvod je trestný čin, za který soudy v ČR každým rokem odsoudí stovky pachatelů. Výše trestu se odvíjí od výše způsobené škody. Zákon od loňského ledna přísněji postihuje recidivisty, tedy osoby, které již v minulosti pojistný podvod spáchaly.   Filip Dušek vju  