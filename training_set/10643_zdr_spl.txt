 Německý turista sjížděl sjezdovku na bobech, vážně se zranil  Harrachov (Krkonoše) 15. ledna (ČTK) - Pětadvacetiletý turista z Německa si dnes vážně poranil hlavu na sjezdové dráze v Harrachově. Místo na lyžích ji sjížděl na dětských bobech a prudce narazil do sloupu lyžařského vleku. Pravděpodobně byl po vlivem alkoholu. ČTK to řekl zástupce Horské služby Pavel Jirsa.   Pracovníci skiareálu přivolali záchranáře horské služby, kteří raněného na místě ošetřili. U mladíka našli nedopitou láhev rumu. Turistu naložili na saně a za sněžným skútrem jej převezli k vrtulníku, který povolali z Liberce, uvedl Jirsa.   "Vůbec k této události nemuselo dojít, kdyby mládenec dbal zásad bezpečnosti. Především alkohol na sjezdovou dráhu v žádném případě nepatří. Nepatří tam ale také kdokoliv na saních či bobech. Návštěvníci hor si to musejí uvědomit a chovat se podle toho," dodal Jirsa.   jlc kš  