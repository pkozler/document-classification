 Obama se ve zprávě o stavu unie soustředí na pracovní místa  Washington 23. ledna (ČTK) - Americký prezident Barack Obama využije svou zprávu o stavu unie k apelu na americké politiky, aby podpořili růst americké ekonomiky a vytváření pracovních příležitostí. Šéf Bílého domu to podle agentury Reuters v sobotu sdělil svým stoupencům. Tradiční zprávu o stavu unie Obama přednese příští týden na společném zasedání Kongresu. Ekonomická témata prý mají poselství o stavu unie dominovat.   "Mým hlavním předmětem zájmu bude ujistit, že jsme konkurenceschopní, že rosteme, že vytváříme nová pracovní místa ne přímo nyní, ale do budoucnosti," uvedl podle Reuters Obama ve videonahrávce zaslané v sobotu členům jeho politické organizace Organizing for America.   Podle agentury AP prezident řekl, že hospodářství USA bude hlavním tématem jeho projevu.   Ve srovnání se situací před dvěma lety má podle Obamy americká ekonomika pevnější základy a znovu pomalu roste. V USA, kde míra nezaměstnanosti neklesá pod devět procent, je podle něj s rozpočtovými deficity a státním dluhem třeba nakládat "odpovědným způsobem". Potřeba omezit výdaje by však prý neměla jít na úkor postupného oživování americké ekonomiky.     Formálně druhé výroční poselství o stavu unie Obama přednese v noci z úterý na středu místního času (ve středu ráno SEČ). Podle AP se očekává, že se v něm mimo jiné zaváže k podpoře inovací nebo spolupráci s opozičními republikány.   Tradici zpráv o stavu unie, ve které šéfové Bílého domu informují o svých plánech na další období, založil před 220 lety první americký prezident George Washington. Stalo se tak 8. ledna 1790.   kne  