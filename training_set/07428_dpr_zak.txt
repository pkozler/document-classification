 Na Rychnovsku se srazil vlak s osobním autem, jedno lehké zranění  Kostelec nad Orlicí (Rychnovsko) 4. ledna (ČTK) - V Kostelci nad Orlicí na Rychnovsku se dnes asi v 10:30 srazil osobní vlak s osobním autem. Při nehodě utrpěl řidič auta lehké zranění a záchranáři jej převezli na vyšetření do nemocnice. Lidem ve vlaku, který jel z Doudleb nad Orlicí do Týniště, se nic nestalo. ČTK to řekl mluvčí Drážní inspekce Martin Drápal.   Nehoda se stala na železničním přejezdu v ulici Za Nádražím. Přejezd je osazen světelnou signalizací, která v době nehody podle předběžných informací inspekce fungovala. České dráhy na trati jako náhradní dopravu nasadily autobusy. Provoz na trati bude přerušen zřejmě do 13:00, uvedl Drápal. Okolnosti nehody vyšetřují Drážní inspekce a policie.   ry mol  