 Generálním ředitelem Cisco ČR se stal exšéf Microsoftu Devát  Praha 11. ledna (ČTK) - Novým generálním ředitelem technologické firmy Cisco ČR se stal dosavadní člen správní rady SITA a bývalý šéf Microsoftu ČR Jiří Devát (42). Nahradil Alexandra Winklera, který odejde na konci ledna do důchodu. Firma to dnes oznámila v tiskové zprávě.   Devát vedle angažmá v největším světovém poskytovateli IT a komunikačních služeb v letecké dopravě SITA působil tři roky v Českých aeroliniích (ČSA) jako viceprezident pro informační technologie a inovace a místopředseda představenstva. Před tím strávil téměř deset let v Microsoftu, z toho šest let na pozici generálního ředitele pro Českou republiku a Slovensko.   Než v roce 1997 nastoupil do Microsoftu, pracoval Devát ve firmě Scitec Australia jako marketingový specialista, založil programátorskou firmu Blankyt nebo řídil společnost Themos System Partner.   Cisco poskytuje síťové služby pro komunikaci a spolupráci na dálku. V Česku firma působí 15 let. Loni na podzim v Praze otevřela páté centrum na světě pro podporu zákazníkům a partnerům společnosti. Centrum zpočátku vytvoří 40 nových pracovních míst, do roka se rozroste na 80 pozic.   jsa mha  