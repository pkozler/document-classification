 Nové zakázky amerických továren v listopadu nečekaně vzrostly  Washington 4. ledna (ČTK) - Nové zakázky amerických továren v listopadu nečekaně vzrostly a bez započtení odvětví dopravy vykázaly nejvyšší nárůst za osm měsíců. Oživování zpracovatelského průmyslu se tak upevňuje, uvedlo dnes americké ministerstvo obchodu.   Zakázky na zboží ze zpracovatelského průmyslu za listopad stouply o 0,7 procenta, zatímco za říjen o revidovaných 0,7 procenta klesly. Ekonomové dotázaní agenturou Reuters přitom očekávali, že se zakázky snížily o desetinu procenta. Za posledních pět měsíců se zpracovatelské objednávky zvýšily čtyřikrát. Naznačily tak, že se odvětví oživuje stabilně.   Bez započtení zakázek v dopravě stouply objednávky zpracovatelů v listopadu o 2,4 procenta. Byl to jejich nejvyšší nárůst od března po zvýšení o 0,1 procenta za předchozí měsíc.   Zpracovatelský průmysl v USA předvedl solidní výkon za oživování ekonomiky po největší recesi od Velké hospodářské krize ve 30. letech minulého století. Odvětví navíc pokračuje v růstu, i když podniky už začnou obnovovat zásoby, napsala agentura Reuters.   V pondělí ukázal index nákupních manažerů, že aktivita v americkém průmyslu v prosinci rostla sedmnáctý měsíc za sebou. Ukazatel se zvýšil na rovných 57 bodů z listopadových 56,6 bodu.   pok dvd  