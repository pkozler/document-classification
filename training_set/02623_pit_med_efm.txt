 Facebook připustil, že si najal PR agenturu na práci proti Googlu  New York 13. května (ČTK) - Provozovatelé sociální sítě Facebook připustili, že si firma najala agenturu pro vnější vztahy Burson-Marstellar, aby upozorňovala na předpokládané neférové praktiky s privátními informacemi u rivala Google. Sociální síť ale odmítá, že měla v úmyslu spustit proti internetovému gigantu nekalou kampaň.   Facebook přitom sám vůči svým uživatelům udělal v oblasti privátních práv v minulosti přehmaty. Burson-Marstellar se nyní podle jeho zadání měla zaměřit na využití osobních informací v sociální síti Google Social Circles, která je jednou z méně známých aktivit webového gigantu.   Přiznání Facebooku ukazuje na rostoucí rivalitu mezi největší sociální sítí na světě a Googlem, který provozuje světově největší internetový vyhledávač. Facebook má přes půl miliardy registrovaných členů.   Zároveň se potvrzuje, jak se nakládání s citlivými osobními daty může stát pro moderní internetové giganty časovanou bombou. Zejména se to týká čísel kreditních karet uživatelů či dat o jejich sociálním zabezpečení.   Burson-Marstellar kontaktovala několik novinářů a expertů na privátní otázky, aniž by jim prozradila identitu klienta. Facebook dodal, že chtěl záležitost prezentovat seriózně a transparentně.   "Chtěli jsme, aby třetí strany ověřily, že lidé nedali souhlas k tomu, aby se informace z jejich účtů na Facebooku a z dalších služeb začlenily do Google Social Circles," uvedl Facebook ve zprávě. Dodal, že k takovému sběru a využití dat neposkytl souhlas. Google nebyl k dispozici, aby se k věci vyjádřil.   Google i Facebook nabízejí z valné části služby s bezplatným přístupem, které se tak spoléhají na důvěru uživatelů. Tato důvěra přitom pomohla Googlu vybudovat podnik s tržní hodnotou 172 miliard dolarů (zhruba 2,9 bilionu Kč); Facebook ocenili privátní investoři v posledních týdnech na více než 70 miliard USD.   Se zajištěním zabezpečení dat se potýká v posledních týdnech i japonská Sony. Hackerský útok na její síť internetových videoher způsobil únik citlivých osobních dat. Potenciálně se to týká více než 100 milionů lidí, kteří se na síť registrovali, napsala agentura Reuters.   pok dvd  