 SOS pro Č. Těšín podá stížnost na průběh opakovaných voleb  Český Těšín (Karvinsko) 11. ledna (ČTK) - SOS pro Český Těšín podá stížnost na průběh opakovaných voleb v Českém Těšíně. Důvodem je údajné skupování hlasů, kterého se prý dopouštěla ODS a ČSSD. Stížnost podá podle dřívějších informací i ČSSD. Lídr SOS v Českém Těšíně Marian Kuś, který je vedený v seznamech ministerstva vnitra jako bývalý spolupracovník komunistické Státní bezpečnosti, tvrdí, že má konkrétní důkazy o tom, že ODS hlasy nakupovala. Ta to odmítá.   "Důvodem je kupčení s hlasy, kterého se měla dopustit ODS a ČSSD. U ODS máme konkrétní, doložitelné poznatky. U ČSSD vycházíme z informací monitoringu dohlížitele - členů nevládní organizace Transparency International," sdělil dnes ČTK Kuś, kterému loni soud uložil stotisícovou pokutu za padělání lustračního osvědčení.   Lídr ODS a místostarosta Českého Těšína Stanislav Folwarczny jeho tvrzení odmítá. "ODS nenakupovala a ani nikdy nebude kupovat. Je to naprostý nesmysl. Jde o další lež, kterou pan Kuś šíří," řekl ČTK.   Kuś z kupování hlasů obviňuje své politické protivníky. Sám je ale na prvním místě, kdo je v této souvislosti z kupčení podezřelý. Po řádných říjnových volbách ostravský krajský soud hlasování zrušil. Právě kvůli masivnímu kupčení ve prospěch SOS pro Český Těšín. Nepodařilo se ale prokázat, že strana nákup hlasů sama řídila. Podezření na obchodování s hlasy se objevilo i v sobotu, kdy se hlasování opakovalo. Podle Transparency International se hlasy kupovaly jak pro Kušovu stranu, tak pro ČSSD.   Průběhem a regulérností voleb se nyní zabývá policie. Zaznamenala několik anonymních udání, která na kupčení poukazují. Do konce týdne policie rozhodne, zda má dostatek důkazů na zahájení trestního stíhání. "Musíme získané informace a indicie konzultovat se státním zastupitelstvím. Pak rozhodneme," řekla dnes ČTK mluvčí karvinské policie Zlatuše Viačková.   Opakované volby vyhrála v Českém Těšíně KDU-ČSL před ČSSD a SOS pro Český Těšín.   David Moravec snm  