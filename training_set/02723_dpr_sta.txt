 Řidiče v Moravskoslezském kraji čeká přes léto řada uzavírek  Ostrava 22. května (ČTK) - Řidiče v Moravskoslezském kraji čeká přes letní měsíce řada uzavírek. Do oprav bude investovat kraj, Ředitelství silnic a dálnic (ŘSD) a dokonce i město Ostrava. Neprůjezdný například dál bude povodněmi poškozený most v Karviné, který se již opravuje. Vyplývá to z informací ČTK.   Mluvčí Moravskoslezského kraje Šárka Vlčková ČTK řekla, že v plánu je například i uzavírka silnice I/57 v Opavě. "Uzavírka bude ale pouze částečná, připravuje se totiž napojení jižního obchvatu na Hradeckou ulici," vysvětlila. Dodala, že řidiči neprojedou ani silnicí I/11, která je hlavním tahem z Ostravy na Slovensko. V části Třince Nebory stavebníci opravují dva mosty.   Na největší komplikace se musejí ale připravit řidiči v Ostravě. Například ulice Škrobálkova bude zcela uzavřená až do konce srpna kvůli opravě železničního přejezdu. Během srpna a září se kvůli souvislé údržbě zastaví provoz na části Ruské ulice. "V období od května do července bude pro dopravu uzavřena i část Závodní ulice," řekla ČTK mluvčí ostravské radnice Andrea Vojkovská.   Už od března se s dopravními komplikacemi potýkají řidiči na Karvinsku. Silničáři kvůli stavbě nového mostu přes řeku Olši nejprve omezili hlavní silniční spojení na Ostravu pouze do jednoho jízdního pruhu. Od května do září je úsek uzavřen úplně, protože stavbaři strhnou starý most a začnou stavět nový. Stavbu nového mostu si vynutilo další poškození pilíře během povodní loni v květnu.   Informace o všech povolených uzavírkách na silniční a dálniční síti včetně významných místních komunikací jsou dostupné na www.dopravniinfo.cz.   dvc hj  