 Stavební firmě Metrostav loni mírně klesly zisk i tržby  Praha 6. května (ČTK) - Čistý zisk přední tuzemské stavební firmy Metrostav se v roce 2010 meziročně mírně snížil na 714,2 milionu korun z předloňských 718,6 milionu. Tržby firmy klesly o čtyři procenta na 21,2 miliardy korun. Po dnešní valné hromadě Metrostavu to oznámila firma.   Akcionáři dnes rozhodli, že z loňského zisku vyplatí na dividendách přibližně 170 milionů korun. Dalších 530 milionů poslali na účet nerozděleného zisku. Většinový podíl v Metrostavu kontroluje společnost DDM Group.     Metrostav je od roku 1990 právním nástupcem národního podniku, který vznikl na začátku 70. let. Do skupiny Metrostavu patří například i stavební firma Subterra, kapitálově propojený je také například se společností Zakládání staveb.   Pokles zisku a tržeb loni v Česku a na Slovensku vykázala také Skanska, která na tuzemském trhu patří mezi největší konkurenty Metrostavu. Její čistý zisk loni klesl meziročně o 11 procent na 1,01 miliardy korun. Tržby firmy se snížily o 22 procent na 24,3 miliardy korun.   Další tuzemský stavební obr Eurovia CS loni naopak hospodaření zlepšil, ale jen díky velké zakázce na Slovensku na výstavbu části rychlostní silnice R1. Zisk firmy po zdanění vzrostl na 1,3 miliardy korun z 863 milionů v roce 2009. Výkony firmy se zvýšily zhruba o tři miliardy korun na 27,6 miliardy Kč.   dnv dvd  