 Medveděv a Schwarzenegger se opět spojili přes Twitter  --------------------    Ke zpravodajství: FOTO ve Fotobance  ID foto: P201101040733001, P201101040732901, P201001260239101   --------------------    Moskva 4. ledna (ČTK) - Ruský prezident Dmitrij Medveděv a bývalý guvernér Kalifornie Arnold Schwarzenegger, oba velcí fanoušci komunikace na sociální síti Twitter, si dnes vyměnili novoroční pozdravy. V několika takzvaných tweetech, což jsou texty dlouhé maximálně 140 znaků, si také domlouvali společném lyžování, informuje agentura Reuters.   "Už se nemohu dočkat, až vás opět uvidím, co tahle při lyžování?" napsal dnes Schwarzenegger Medveděvovi v odpovědi na přání úspěchu poté, co 1. ledna po vypršení mandátu opustil funkci guvernéra Kalifornie. "Dohodli jsme se, vzpomínám si. Určitě si najdeme čas," odpověděl Medveděv.   Nadšení pro novou komunikační technologii spojilo oba politiky loni, kdy si čas od času vyměňovali přátelské tweety poté, co se Medveděv loni v červnu s tehdejším republikánským guvernérem setkal v Silicon Valley. Tehdy ruský prezident při setkání s guvernérem vtipkoval, když na něj mrkl a pronesl slavnou hlášku "Vrátím se" ze Schwarzeneggerova hollywoodského trháku Terminátor.   Schwarzenegger Medveděvovi přátelské gesto vrátil, když loni v říjnu v čele skupiny předních amerických podnikatelů navštívil Skolkovo u Moskvy, kde chce Medveděv po vzoru Silicon Valley vybudovat baštu ruského technického výzkumu. Při své návštěvě Moskvy Schwarzenegger na Twitteru umístil několik obrázků, jak společně s Medveděvem cvičí v posilovně.   jf dr  