 Dienstbier byl podle Schwarzenberga vzorem pro ministry zahraničí  --------------------    Ke zpravodajství: FOTO/aktuality; AUDIO; VIDEO   --------------------    Praha 14. ledna (ČTK) - Jiří Dienstbier byl podle ministra zahraničí Karla Schwarzenberga spolu s Janem Masarykem vzorem pro všechny šéfy diplomacie. Vyznamenávala ho jeho skromnost, statečnost, otevřenost a pochopení pro protivníky, uvedl dnes Schwarzenberg na smutečním shromáždění v sídle Senátu. Jeho předseda Milan Štěch vyzdvihl Dienstbierův nadhled, nonšalanci a velkou vnitřní sílu a schopnost sbližovat. Dienstbier zemřel v sobotu ve věku 73 let.   "Jiří měl schopnost nás sbližovat díky své přirozené autoritě a respektu, jemuž se těšil napříč politickým spektrem," řekl Štěch.   Schwarzenberg uvedl, že se Dienstbier stal v roce 1989 spolu s Václavem Havlem symbolem nového Československa, jeho demokratického vývoje, statečnosti a disentu. Připomenul jeho renomé v zahraničí, jeho vlastenectví i úctu, které se těšil i u svých oponentů. "Jiří Dienstbier byl vedle Jana Masaryka ten ministr zahraničí v Černínském paláci, který je a bude vzorem pro všechny budoucí ministry zahraničí i pro všechny české diplomaty," uvedl Schwarzenberg.   Místopředseda Senátu Petr Pithart zavzpomínal na spolupráci v době disentu. Připomenul mimo jiné, že mu komunistická policie poté, co byl propuštěn z vězení, nabídla emigraci. "Řekl jsi tehdy pánům s fízlovskými rohy pod klobouky, ať si tu vstupenku do svobody, ale do cizí svobody, strčí zase do aktovky," uvedl Pithart. Dienstbier podle něj vždy dával přednost odpovědnosti, práci a podstupování rizika a důsledně trval na dodržování lidských práv.   Smutečního shromáždění, které zahájila státní hymna, se zúčastnili vrcholní představitelé státu včetně prezidenta Václava Klause, jeho předchůdce Václava Havla, předsedkyně sněmovny Miroslavy Němcové a premiéra Petra Nečase.   mhm mkv  