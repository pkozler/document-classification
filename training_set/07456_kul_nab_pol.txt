 Čerstvě odhalená socha papeže Jana Pavla II. se Vatikánu nelíbí  --------------------    Ke zpravodajství: FOTO/aktuality   --------------------    Řím 20. května (ČTK) - Socha blahoslaveného papeže Jana Pavla II., která byla ve středu odhalena před hlavním nádražím v Římě, se vatikánským kruhům valně nelíbí. Modernistické dílo má představovat Karola Wojtylu, jak znělo občanské jméno bývalého papeže, ale zesnulé hlavě katolické církve je sotva podobné, napsal dnes deník L'Osservatore Romano, který tlumočí názory Vatikánu.   "Obličej sochy připomíná papeže jen vzdáleně a celkové umělecké vyznění díla zůstává daleko za požadavky projektu," tvrdí list.   Sochu ze zeleno-stříbřitého bronzu vytvořil římský sochař Oliviero Rainaldi. Postava vysoká 5,5 metru stojí před nádražím Termini, které bylo již krátce po papežově smrti přejmenováno na jeho počest na Termini - Giovanni Paolo II. Socha detailněji zachycuje jen papežovu hlavu se základními rysy obličeje, celý zbytek těla je zobrazen jako plášť, který má poskytovat ochranu. Podle Rainaldiho jde o symboliku duchovního sebeobětování charismatického předchůdce nynějšího papeže Benedikta XVI.   Podle rychlého internetového průzkumu mínění sdílí 90 procent dotázaných občanů názor vatikánského listu. Podle kritických poznámek si lze snadno představit, že "v neforemném otevřeném trupu se brzo ubytuje nějaký bezdomovec". Katolická mládežnická organizace Papaboys požaduje "bezodkladné odstranění znevažující sochy".   Agentura AP citovala názory některých Římanů, podle nichž dokonce bezvlasá papežova hlava připomíná fašistického diktátora Benita Mussoliniho. "Jak mohou papežovi dát hlavu fašisty?" ptá se 71letý Antonio Lamonica.   "Dáme na názor lidí. Pokud se nedokážou se sochou identifikovat, jsou případné změny možné," řekl podle agentury DPA římský starosta Gianni Alemano ve snaze uklidnit veřejnost.   ik ank  