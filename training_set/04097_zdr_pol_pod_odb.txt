 Pardubický kraj plánuje krizový režim v nemocnicích již v únoru  Pardubice 17. ledna (ČTK) - Pokud se do konce ledna nepodaří dosáhnout výrazného úspěchu při vyjednávání s lékaři, kteří chtějí odejít z nemocnic Pardubického kraje, už od února budou zdravotnická zařízení fungovat v krizovém režimu. Na setkání vedení kraje se starosty obcí s rozšířenou působností to dnes řekl hejtman Radko Martínek (ČSSD). Zajištěna by měla být alespoň nezbytná základní akutní péče.   Z celkových zhruba 600 lékařů z pěti nemocnic kraje jich dalo výpověď zhruba 220. Kraj očekává, že první odejdou už před koncem února. Nejvíce chod zdravotnických zařízení naruší značný úbytek anesteziologů, chirurgů či gynekologů. "Bude se muset přistoupit například k útlumu objednaných výkonů. Nemocnice se musí připravit na zvládání situace s nižším počtem lékařů," uvedl Martínek.   Hejtman řekl, že prioritou kraje je zajištění chodu všech pěti nemocnic. Pokud by se to však nezdařilo, bude nutné přistoupit ke koncentraci lékařské péče do některých zdravotnických zařízení.   Ohroženo je i poskytování akutní péče. Vedení kraje se zatím marně snaží přesvědčit zástupce Lékařského odborového klubu, aby alespoň s tímto pomohli. Podle Martínka je předběžně domluvena vzájemná výpomoc mezi Fakultní nemocnicí v Hradci Králové a Pardubickou krajskou nemocnicí. Fakultní nemocnice je odchody postižena zhruba stejně jako pardubická, kde dalo výpověď přes 40 procent lékařů.   dos snm  