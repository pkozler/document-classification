 Odboráři z těžařské KGHM demonstrovali za zvýšení mezd  Varšava 5. května (zpravodajka ČTK) - Pět členů ostrahy polské těžařské společnosti KGHM utrpělo zranění při dnešní demonstraci odborářů, kteří žádají zvýšení platů o 300 zlotých (zhruba 1800 Kč) měsíčně. Platy v jedné z největších státních firem, která je předním světovým producentem mědi a stříbra, jsou několikanásobně vyšší než celostátní průměr.   Před sídlem vedení KGHM v Lubině na jihozápadě Polska se shromáždilo několik stovek odborářů. Když se snažili vniknout do budovy, střetli se se členy ostrahy. Vedení společnosti uvedlo, že se chtělo se zástupci odborů sejít. Protože se ale "jejich shromáždění změnilo v agresivní demonstraci", z plánovaného jednání sešlo.   Průměrná hrubá mzda v KGHM je v současnosti 9031 zlotých (55.310 korun). Poláci si podle údajů statistického úřadu měsíčně vydělají v průměru okolo 3420 zlotých (20.945 korun). Během posledních deseti let reálné mzdy v KGHM vzrostly o 75,5 procenta.   Šéf KGHM Herbert Wirth řekl, že nemá nic proti tomu, aby podnik za dobrou práci platil více. "Není ale spravedlivé dát všem stejně," dodal.   KGHM loni hospodařila se ziskem přes 4,7 miliardy zlotých, o rok dříve přibližně s polovičním. Pro letošek očekává rekordní zisk 8,35 miliardy zlotých.   hab dvd  