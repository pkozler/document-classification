 Ostatky slavného italského moderátora ukradeny z hrobu  Řím 25. ledna (ČTK) - Ostatky jednoho z nejslavnějších italských moderátorů Mika Bongiorna byly ukradeny ze hřbitova v severoitalském městě Arona. Oznámily to tiskové agentury s odvoláním na dnešní sdělení italských úřadů. Bongiorno zemřel v září roku 2009 ve věku 85 let.   "Jsme šokováni a zděšeni. Slova nemohou vyjádřit to, co cítíme," řekl podle ANSA Bongiornův syn Michele.   Italská média informovala, že jeden z místních penzistů si dnes ráno na hřbitově situovaném asi 25 kilometrů severně od Milána všiml, že Bongiornova hrobka je otevřená a rakev chybí. Policie podle agentur uvedla, že dosud prý nikdo nepožadoval výkupné.   Není to první případ, kdy bylo v Itálii ukradeno tělo slavné osobnosti. Například v roce 2001 byly ze hřbitova odcizeny ostatky jednoho významného bankéře, a poté požadováno výkupné. Policie tehdy tyto zloděje zadržela.   Mike Bongiorno v padesátých letech v Itálii uváděl televizní kvíz a stal se jedním z nejpopulárnějších bavičů v zemi. Byl také blízkým přítelem italského premiéra Silvia Berlusconiho.   hro hej  