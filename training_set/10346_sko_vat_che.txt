 Chemici představili unikátní multimediální pomůcku pro školáky  Praha 26. května (ČTK) - Unikátní multimediální pomůckou pro žáky základních škol, středoškoláky ale i učitele chemie jsou nové webové stránky  www.chemgeneration.com . V rámci Mezinárodního roku chemie, který pro letošek vyhlásilo UNESCO, je uvedly v život chemická společnost BASF a Česká společnost chemická a dnes je jejich představitelé předvedli novinářům.   Web návštěvníkům odkrývá zákoutí na první pohled nedostupného a zdánlivě těžko pochopitelného vědního oboru, bez kterého by se ale život lidí neobešel. V posledních ročnících základních škol, kde už se chemie učí, a na středních školách by měl učinit výuku chemie mnohem atraktivnější a také rodiče žáků a studentů přesvědčit, že vůbec nejde o nebezpečný obor a že není sebemenší důvod jim v jeho studiu bránit.      Místopředseda České chemické společnosti, profesor ČVUT Pavel Drašar připustil, že v rukou nespolehlivých lidí se chemie může stát nepříjemnou a nebezpečnou. Jsou to podle něj ale jen chemikové, kteří jsou schopni "s tím něco udělat". Zájem o chemii podle něj v České republice sice neubývá dramaticky, ale zvolna ano. Proto je potřeba o tento obor, u mládeže vzbuzovat zájem všemi možnými způsoby.   A o tom, že chemický průmysl patří k nejvýznamnějším průmyslovým oborům v Česku svědčí podle ředitele Svazu průmyslu ČR Ladislava Nováka především to, že vytváří 13 procent hrubého domácího produktu. Upozornil také na to, že ze dvou českých laureátů Nobelovy ceny je jeden chemik, a to Jaroslav Heyrovský, oceněný v roce 1959.   Zvláštností chemického průmyslu podle šéfa BASF pro střední a východní Evropu Joachima Meyera je, že si zákazník v běžných obchodech jeho výrobky nekupuje. Jsou ale nepostradatelnou součástí prakticky všech výrobků na trhu. Jako příklad uvedl svou firmu, jejíž roční objev výroby představuje 70 miliard eur a přesto si lidé vzpomenou jen na videokazety. Nemá proto podle něj smysl, aby chemické firmy vkládaly peníze do reklamy. Za mnohem užitečnější považuje, aby financovaly vzdělávací programy pro děti a mládež a tak je vedly ke studiu chemie.   Chemie totiž není podle chemiků živa ze své podstaty, ale za každým objevem či novým výrobkem je konkrétní člověk, vědec, který "dokázal odejmout přírodě kus její nepochopitelnosti". Proto jsou na webu také medailony nejvýznamnějších vědců a zvláštní pozornost věnuje Marii Curieové-Sklodowské, která právě před sto lety dostala za Chemii nejvyšší světové vědecké ocenění - Nobelovu cenu.   vh mal  