 Prodej aut ve Španělsku v dubnu klesl téměř o čtvrtinu  Madrid 3. května (ČTK) - Prodej osobních automobilů ve Španělsku se v dubnu meziročně snížil o 23,3 procenta na 71.808 vozů. Zaznamenal tak již desátý pokles za sebou poté, co skončil program šrotovného. Oznámila to dnes španělská asociace výrobců automobilů ANFAC.   Tempo poklesu prodeje zpomalilo z březnových 29,1 procenta. Španělská vláda ukončila program šrotovného loni v červnu. Od července navíc ve Španělsku stoupla stoupla daň z přidané hodnoty.   Údaje o dubnovém vývoji automobilového trhu již zveřejnily i některé další západoevropské země. Ve Francii se prodej kvůli konci šrotovného snížil o 11 procent na 169.453 vozů a v Itálii klesl o dvě procenta na 157.309 vozů.   Výzkumná společnost J.D. Power and Associates nedávno předpověděla, že prodej aut Evropě v celém letošním roce mírně klesne na 18,1 milionu vozů. V západní Evropě čeká J.D. Power propad o dvě procenta na 14,2 milionu vozů, zatímco ve východní Evropě počítá s nárůstem o čtyři procenta na 3,9 milionu vozů.   pmh dvd        