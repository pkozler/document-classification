 Írán prý začne vyrábět palivové články do jaderných reaktorů  Ve 4. a 5. odstavci jsme doplnili informaci o množství uranu obohaceného na 20 procent, které má teď Írán k dispozici, a termín istanbulských jednání.   --------------------    Teherán 8. ledna (ČTK) - Írán dokáže vyrábět palivové články do jaderných reaktorů. Tvrdí to viceprezident pro jadernou energetiku Alí Akbar Sálehí, jehož dnes citovala agentura AFP. Články se prý budou vyrábět v zařízení v Isfahánu. Írán je podezírán, že rozvíjí nukleární provozy, aby získal atomovou bombu.   "Vybudovali jsme v jaderné továrně v Isfahánu jednotku na výrobu palivových článků. S jejím dokončením jsme se zařadili k zemím schopným vyrábět palivové články a tyče," prohlásil Sálehí.   Íránu se to podle něj podařilo díky politice západních států. Západ uvalil na Írán čtvery sankce, protože se Teherán odmítl vzdát technologie obohacování (zvyšování koncentrace) uranu. Írán trvá na tom, že na ni má právo a že jediným jeho cílem je soběstačnost v jaderné energetice.   Loni Sálehí tvrdil, že Írán bude do září 2011 schopen vyrobit si sám palivo pro teheránský výzkumný reaktor, v němž se vyrábějí izotopy pro onkologickou léčbu. Je k tomu třeba obohacovat uran na 20 procent. Írán odmítl předloňskou nabídku získat toto palivo z jiné země výměnou za svůj uran obohacený zhruba na tři procenta a začal místo toho s obohacováním až na 20 procent. Západní oborníci si myslí, že Íránci zatím nedokážou z takto obohaceného uranu vyrábět palivové články. Sálehí dnes sdělil, že Írán má k dispozici 40 kilogramů uranu obohaceného na 20 procent, v říjnu prý měl 30 kilogramů.   Írán loni obnovil jaderné rozhovory s pěti stálými členy Rady bezpečnosti OSN a Německem. Další kolo se má konat podle dnešní zprávy turecké agentury Anadolu 21. a 22. ledna. Nedávno Íránci pozvali zástupce vybraných států k návštěvě svých jaderných provozů a tato cesta má předcházet istanbulským rozhovorům.   Pozvánku ale nedostali hlavní kritici Teheránu - USA, Británie ani Francie. Šéfka diplomacie Evropské unie Catherine Ashtonová, která se ženevských jedná účastnila v prosinci za EU, v pátek řekla, že inspekce provozů jsou záležitostí Mezinárodní agentury pro jadernu energii (MAAE), čímž dle AP naznačila, EU íránskou nabídku nepřijme. "Je to práce pro MAAE. Jsem rádi, že Íránci zvou k prohlídce provozů, ale odpovědnost a hlavní role v tomto případě patří MAAE," řekla Ashtonová. Mezi pozvanými jsou předsednická země EU Maďarsko a kupříkladu Rusko, Čína či Kuba.   sva ank  