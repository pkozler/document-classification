 V olomoucké arcidiecézi přispěli lidé koledníkům rekordní částkou  Olomouc 20. ledna (ČTK) - Rekordních 21 milionů korun vynesla letošní Tříkrálová sbírka na území olomoucké arcidiecéze, která zahrnuje zhruba území Olomouckého a Zlínského kraje. Částka je o milion korun vyšší než v předchozím roce. V porovnání s ostatními arcidiecézemi v České republice byli lidé v tomto regionu nejštědřejší, je to dané i nejvyšším počtem koledníků. Jejich příspěvek tvoří až třetinu z celkového výtěžku této celorepublikové sbírky.   Peníze budou určeny na projekty pro lidi v nouzi v tuzemsku i v zahraničí, řekl dnes ČTK koordinátor sbírky Marek Navrátil.   Štědrost lidí zástupce olomoucké arcidiecézní charity, která sbírku před lety založila, překvapila. "Spíš jsem očekával stagnaci nebo mírný pokles, protože ekonomická situace mnoha lidí i celých rodin je horší. Pro mne je tento výsledek jakýmsi indikátorem důvěryhodnosti nejenom ve vztahu k Tříkrálové sbírce, ale i k práci celé charity. Současně je to pro nás velký závazek," uvedl ředitel Arcidiecézní charity v Olomouci Václav Keprt.   Do sbírky se zapojilo v rámci olomoucké arcidiecézní charity 4680 skupinek koledníků, což je o 158 skupinek více než v loňském roce. Dohromady to čítá na 14.000 dobrovolníků, to je nejvíce ze všech regionů. Letošní průběžný celorepublikový výtěžek přesahuje zatím 60 milionů korun, do dvou týdnů by měli znát organizátoři sbírky definitivní výsledek.   Po olomoucké arcidiecézi byli nejštědřejší lidé v brněnském regionu, kde se vybralo zatím přes 13 milionů korun.   V loňském roce podpořily prostředky z Tříkrálové sbírky v rámci olomoucké arcidiecézní charity 153 projektů, zejména se jednalo o humanitární pomoc na zemětřesením postiženém Haiti. Peníze však pomohly i rodinám ve vážné sociální nouzi a ošetřovatelským a pečovatelským službám.   Na území olomoucké arcidiecéze se koledovalo již podvanácté. V roce 2000 se sbírka uskutečnila právě jen v této části Moravy, výtěžek sbírky tehdy činil 4,6 milionu korun. O rok později se přidaly ostatní diecéze v celé republice a lidé byli, s výjimkou roku 2006, rok od roku štědřejší.   ftv hš  