 ŘVC kvůli chybám v projektech asi čekají další personální změny  Praha 11. května (ČTK) - Na Ředitelství vodních cest (ŘVC), v jehož projektech našla Evropská unie největší množství chyb, mohou po nedávném odvolání ředitele přijít další personální změny. Novinářům to dnes řekl první náměstek ministra dopravy Lukáš Hampl. V projektech předkládaných k financování z Operačního programu Doprava nalezl audit Evropského účetního dvora pochybení celkem za 5,1 miliardy korun. Ministerstvo proto chce u dopravních staveb zpřísnit kontrolu tendrů.   Podle ředitele odboru fondů EU ministerstva dopravy Marka Pastuchy našel účetní dvůr v projektech ŘVC chybovost blížící se stu procent. Na straně Ředitelství silnic a dálnic to bylo v jednotkách procent.   Podle serveru Aktuálně.cz Evropská unie Česko varovala, že neproplatí žádosti na dopravní projekty, které jsou buď předražené nebo neregulérně zadané. EU zejména vadí sporná zakázka ŘVC za více než 1,2 miliardy korun na stavbu zdvihacího železničního mostu přes Labe v Kolíně. Ministerstvo v reakci stáhlo žádosti o proplacení staveb za 16,3 miliardy korun, aby je mohlo znovu prověřit.   Šéfa ŘVC Miroslava Šefaru odvolal koncem dubna ministr dopravy Radek Šmerda právě kvůli zakázce na zvedací most v Kolíně. O případných dalších personálních změnách by měl podle Hampla rozhodnout nově vybraný ředitel ŘVC. Výběrové řízení na tento post už ministerstvo vypsalo, do funkce by měl být nový ředitel jmenován počátkem července.   "Některá zjištění jsou závažná a ve vztahu k ŘVC i důvodná," komentoval výsledky šetření Evropského účetního dvora Hampl. Podle něj ale není pravda, že by Česko mělo kvůli těmto pochybením přijít o veškeré dotace z Operačního programu Doprava. V něm je pro období 2007 až 2013 téměř 170 miliard korun.   Ministerstvo dopravy bude nálezy účetního dvora rozporovat a podle Hampla věří, že v mnoha případech bude úspěšné. Ani kdyby ministerstvo tyto projekty neobhájilo, o peníze z programu by prý nepřišlo. Finanční prostředky by se musely přesunout do jiných projektů. Těch ale není mnoho, protože stát kvůli rozpočtovým úsporám rozsah dopravních staveb silně omezil.   V tendru na výstavbu zvedacího mostu v Kolíně byla podle médií kritéria pro výběr dodavatele nastavena tak, že o lukrativní zakázku mohlo usilovat jediné sdružení firem Viamont DSP, Eurovia a EDS Holding. Společnost EDS Holding přitom vznikla jen pár měsíců před soutěží.   Zakázka byla navíc zadána v době, kdy byl ministrem dopravy Aleš Řebíček (ODS), který byl před nástupem do vlády předsedou představenstva Viamontu DSP a podle médií mu patřila třetina akcií spoluvlastníka Viamontu DSP, firmy Viamont a.s. Kritice vedle vysokých nákladů čelila stavba také kvůli pochybnostem, zda je nutné zvedat v Kolíně most pro průjezdy vyšších lodí, když není Labe ani celoročně splavné.   cfr jw dvd  