 Na Prachaticku havaroval autobus se 33 lidmi, pět jich je zraněno  Nová Pec (Prachaticko) 25. ledna (ČTK) - U Nové Pece na Prachaticku havaroval dnes odpoledne autobus se třiatřiceti cestujícími. Pět lidí je středně těžce zraněno, nikdo není v ohrožení života, řekla ČTK policejní mluvčí Štěpánka Valentová.   Podle dostupných informací šlo o zájezdový autobus lyžařů. Řidič se údajně snažil vyhýbat protijedoucímu autu, a kvůli tomu se dostal do příkopu.   "Záchranáři převáželi zraněné do prachatické nemocnice," uvedla Valentová. V místě nehody musí nyní řidiči počítat s omezením provozu do doby, než bude autobus vyproštěn. "Ale vzhledem k nízkému provozu, který na této silnici je, se nejedná o žádnou velkou dopravní komplikaci," řekla Valentová.   rek mol  