 Sony odhalila další útok hackerů, ohroženo je až 25 milionů lidí  --------------------    Ke zpravodajství: FOTO ve Fotobance; FOTO/aktuality   Ve 2. odstavci jsme doplnili komentář firmy k nově zjištěnému případu kybernetického útoku, ve 4. odstavci výzvy k odchodu generálního ředitele Sony, v 5. odstavci reakci analytika, další informace v 6. odstavci, dopady na Facebook v 8. odstavci, upravili jsme.   --------------------    Tokio/New York 3. května (ČTK) - Krize kolem úniku osobních údajů z herních systémů japonské společnosti Sony se prohlubuje. Firma v noci na dnešek odhalila další masivní útok hackerů, který se odehrál rovněž v polovině dubna a zasáhl službu Sony Online Entertainment (SOE). Ohrožena jsou data asi 24,6 milionu lidí, mimo jiné z Rakouska, Německa, Španělska a Nizozemska. O České republice se zpráva nezmiňuje.   "Upozorňujeme, že osobní informace, které nám byly předány v souvislosti se založením účtu na SOE, mohly být zcizeny při kybernetickém útoku," píše se ve  sdělení , které firma umístila na svůj web. Mezi informace, kterých se mohly zmocnit hackeři, jsou jména, adresy bydliště, e-maily, ale rovněž data narození, telefonní čísla, přihlašovací údaje i hesla.   Nově zjištěný útok se podle agentury AP odehrál 16. a 17. dubna, firma na něj ale přišla teprve v pondělí, kdy vyšetřovala okolnosti původního útoku hackerů na síť PlayStation Network. Původní útok se odehrál 17. až 19. dubna a hackeři se při něm mohli dostat až k 77 milionům účtů. Firma o útoku informovala teprve minulý týden. Při obou útocích jsou tedy ohrožena osobní data více než 100 milionů lidí z celého světa.   Analytici v souvislosti s novým oznámením o útoku hackerů a případném zcizení osobních dat poukazují na to, že pod ředitelem Sony Howardem Stringerem se teď patrně začne houpat židle. Už při prvním útoku hackerů se totiž ukázalo, že firma o problému nevhodně a se zpožděním informovala, což řadu klientů pobouřilo. Sony věděla o kybernetickém útoku o týden dříve, než jej fakticky oznámila. Část klientů se cítí poškozena, protože nemohli na únik dat reagovat.   "Způsob, jakým se Sony k záležitosti postavila, ukazuje, že není schopna zvládat krizové situace," poznamenal hlavní manažer finanční společnosti Beyond Asset Management Michael On. "Po problémech s hackery a neschopnosti firmy uvádět na trh konkurenceschopné výrobky by měl současný ředitel odstoupit," dodal.   Sony přišla na nový útok hackerů pouhý den po tom, co v Tokiu uspořádala tiskovou konferenci, na které se uživatelům omlouvala a slíbila posílit zabezpečení svých počítačových systémů. Firma upřesnila, že při nově zjištěném útoku mohly být ukradeny záznamy ze zhruba 10.700 debetních karet uživatelů z několika evropských zemí, stejně jako čísla asi 12.700 kreditních a debetních karet uživatelů mimo USA.   Sony Online Entertainment je součástí koncernu Sony. Firma sídlí v San Diegu v Kalifornii a vyvíjí hry, které může hrát ze vzdálených počítačů více hráčů současně. Zájemci si hry stahují přímo z firemních serverů a pak si je instalují na své počítače. Firma službu prozatím odstavila a kdy ji zprovozní, neuvedla.   Incident firmu přinutil odstavit i ty hry, které přes SOE poskytuje pro Facebook. Sony pouze umístila na Facebook zprávu, že během noci musela hry odpojit.   spr jw  