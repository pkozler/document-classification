 Prvním letošním miminkem na jihu Čech je Jolanka z Písecka  --------------------    Ke zpravodajství: ilustrační FOTO ve Fotobance  ID foto: F201005070226001, F201004020108501, F201005070226601   --------------------    Č. Budějovice 1. ledna (ČTK) - Prvním miminkem narozeným v roce 2011 na jihu Čech se je Jolanka Smolíková z Oldřichova u Písku. Narodila se v 02:32 v porodnici písecké nemocnice. Váží 2,90 kilogramu a měří 50 centimetrů. Ze zbývajících šesti jihočeských porodnic přivítali do rána přírůstek jen v Jindřichově Hradci. Holčička Zuzanka se tam narodila v 04:55. Nezvyklý klid přičítají porodníci tomu, že se ode dneska omezuje vyplácení porodného.   První letošní Jihočeška Jolanka už má doma staršího bratříčka. To, že rodina přijde o porodné, maminku Janu Smolíkovou moc nemrzí. "Už jsme v životě přišli o víc," poznamenala. Přesto by byla raději, kdyby holčička přišla na svět už na Silvestra. "Manžel má zrovna na Silvestra narozeniny," vysvětlila.   Zatímco do konce loňského roku měly na porodné nárok všechny matky, od letoška to jsou pouze prvorodičky. Pro nárok se dále bude posuzovat příjem rodiny, který nesmí přesáhnout 2,4násobek životního minima.   Rodiče prvního občánka se v nejbližších dnech dočkají gratulace i z hejtmanství. "Vítání do rodiny Jihočechů probíhá až po nějakém čase, přibližně po šesti nedělích," uvedla krajská mluvčí Kateřina Koželuhová. Setkání s hejtmanem se uskutečňují většinou v místě, kde rodina žije; po dohodě s rodiči to může být v obřadní síni, ale i v domácnosti. Mezi dárky bývá i peněžní poukázka v hodnotě několika tisíc korun.   Prvním loňským občánkem Jihočeského kraje byl Štěpán Fousek z Českého Krumlova. Na svět přišel pět minut po půlnoci v českokrumlovské porodnici.   vst jpt      