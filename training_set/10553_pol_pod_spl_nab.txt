 Frýdlant n. O. zvažuje kvůli problémům s restitucí stavbu bazénu  Frýdlant nad Ostravicí (Frýdecko-Místecko) 4. května (ČTK) - Frýdlant nad Ostravicí na Frýdecko-Místecku zvažuje kvůli potížím s nevyřešenými restitucemi církevního majetku výstavbu nového koupaliště. Za pozemky pod současnou plovárnou totiž město začne platit nájem, protože je z větší poloviny stále součástí nevyřešených církevních restitucí. ČTK to řekla starostka Helena Pešatová (nez. za ODS).   Problém je podle ní v tom, že se současný bazén nachází na pozemcích dvou vlastníků. Tím prvním je provozovatel koupaliště TJ FERRUM Frýdlant n. O., ale větší část pozemků je zatížena komplikacemi s dosud nevyřešenými restitucemi církevního majetku. V minulosti patřily olomouckému arcibiskupství. Nyní tyto pozemky spravuje stát. "Do konce loňského roku měla TJ s Úřadem pro zastupování státu ve věcech majetkových uzavřenou výpůjčku těchto pozemků. Letos však bude mezi oběma stranami uzavřena nájemní smlouva, ve které je výše nájmu stanovena přes 70.000 korun za rok," uvedla starostka. Smlouva má platit osm let.   Město musí ročně dotovat provoz plaveckého areálu 250.000 korunami, což zatěžuje jeho rozpočet. Navíc provozovatel bude muset zdražit vstupné. Proto podle starostky vyvstává otázka, co bude za daných podmínek se zastaralým koupalištěm z roku 1972 dál. Jednou z variant je plánovaná rekonstrukce Sportovního a relaxačního centra Giff aréna, kde by mohla vyrůst nová plovárna. "Do roku 2013 je možná výstavba bazénu v Giff aréně s výhledem na Lysou horu. Venkovním prvkem by mohlo být i velké brouzdaliště," nabídl řešení Roland Slavíček, jednatel provozující společnosti TERMO Frýdlant n. O., která patří městu. Zástupci Frýdlantu proto nyní budou hledat nejvýhodnější řešení, protože město o bazén přijít nechce.   S pozemky zatíženými církevními restitucemi nemohou obce nakládat, neboť dosud nebyl přijat zákon o církevních restitucích. Na základě blokačního paragrafu v zákoně o půdě z roku 1991 nelze majetek, jehož původním vlastníkem byly církve, náboženské řády a kongregace, převádět do vlastnictví jiným osobám.   rkj snm  