 Antimonopolní úřad povolil pražské VP AGRO ovládnout AGROKOP CZ  Brno 3. května (ČTK) - Pražská společnost VP AGRO, která je jedním z největších dodavatelů osiv kukuřice v České republice, může ovládnout AGROKOP CZ ze Stříteže na Třebíčsku. Transakci povolil bez podmínek Úřad pro ochranu hospodářské soutěže (ÚOHS). Dnes to uvedl v tiskové zprávě. Rozhodnutí je už pravomocné.   Antimonopolní úřad ve správním řízení posuzoval oblast maloobchodního prodeje průmyslových hnojiv, prostředků na ochranu rostlin, prodeje osiva, výkupu obilovin, olejnin a luštěnin a jejich prodeje pro zpracovatelský průmysl a skladování rostlinných komodit. "Ve většině uvedených oblastí dosahují spojující se soutěžitelé relativně nízkých tržních podílů," uvedl tiskový mluvčí ÚOHS Kristián Chalupa.   Výjimkou jsou podle něj trhy maloobchodního prodeje přípravků na ochranu rostlin v kraji Vysočina a Jihomoravském kraji, na nichž společný tržní podíl obou subjektů přesahuje hranici 15 procent, jeho nárůst v důsledku fúze je však minimální. "Úřad proto konstatoval, že posuzované spojení nebude mít za následek podstatné narušení hospodářské soutěže," dodal Chalupa.   Agrokop se zabývá nákupem a prodejem chemických přípravků na ochranu rostlin a obchodem se zemědělskými komoditami, hnojivy a osivy. Tržby Agrokopu za prodej zboží v roce 2009 přesáhly půl miliardy korun. Firma vydělala před zdaněním téměř 13 milionů korun.   vrn dvd  