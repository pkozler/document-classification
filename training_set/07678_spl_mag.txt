 V Praze dnes začíná evropský šampionát  v jojování  --------------------    Ke zpravodajství: FOTO ve Fotobance  ID foto: P201001300253301, P201001300253701, P201001300260501, P201001300259001   --------------------    Praha 29. ledna (ČTK) - V pražském Divadle Archa začíná dnes dvoudenní mistrovství Evropy v jojování. Obtížné triky s disky na provázku zde předvede přes 150 závodníků ze dvou desítek evropských zemí, včetně českého zástupce - loňského mistra Evropy Václava Kroutila. Šampionát v neděli vyvrcholí finálovými boji.   Češi by se podle organizátorů z České Yoyo Asociace (CYA) měli umístit na předních místech. "Závodníci z České republiky patří spolu s Maďarskem ke světové špičce, ale šance mají samozřejmě i jednotlivci z ostatních zemí," řekl ČTK předseda CYA Jan Kordovský.    Loňský titul v nejsledovanější volné disciplíně bude v Divadle Archa obhajovat Václav Kroutil. Jeho největším soupeřem má podle předpokladů být polský mistr Mateusz Ganc a Ital Lorenzo Sabatini. Mezi přihlášenými účastníky jsou v mezinárodní otevřené divizi i zástupci mimoevropských zemí, včetně japonského mistra světa a jojerů z Filipín a Mexika.   Soutěžící se na mistrovství střetnou v osmi disciplínách, přičemž dnešek bude patřit kvalifikačním bojům a neděle finále. O jménech nových šampionů rozhodne odborná mezinárodní porota, která vystoupení oboduje podle kvality provedení a obtížnosti jednotlivých triků.   Akce začíná po oba dny v 11:00; závěrečné výsledky budou vyhlášeny v neděli přibližně v 18:00. Vstupné je 80 korun na oba dny, 50 korun na jeden den.   Počátky jojování sahají až do starověku. Archeologové objevili zmínky o této kratochvíli na hliněných discích ze starého Řecka, podobné nálezy se vyskytly i na území Egypta a Číny. Moderní éra joja začala v USA kolem let 1928 až 1929. Od té doby se sport dynamicky vyvíjí. Mění se tvar joja i materiál, z něhož se vyrábí. CYA pořádá od roku 2004 i mistrovství republiky.   Pavel Hortig kš  