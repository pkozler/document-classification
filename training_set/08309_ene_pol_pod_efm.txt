 O teplofikaci v Chodově se zajímá Marservis i Sokolovská uhelná  Chodov 3. května (ČTK) - Sokolovská uhelná (SU) i nynější provozovatel Marservis nabídly Chodovu na Sokolovsku další zajištění provozu teplofikace. Chodovští zastupitelé dnes rozhodli, že systém vytápění města pronajmou. Dosud váhali, zvažovali i prodej či provozování teplofikace městkou organizací. S Marservisem se ale město roky soudí kvůli platnosti nájemní smlouvy a spor i přes rozsudek krajského soudu stále není u konce.   Zastupitelé na začátku jednaní zrušili loňský záměr, podle kterého chtělo město svou teplofikaci prodat. Tehdy podmínky soutěže splnila jediná nabídka, a to současného provozovatele, firmy Marservis, která nabídla za teplofikaci 70 milionů korun. Zastupitelstvo ale do dnešního dne nerozhodlo o tom, jestli nabídku akceptuje, nebo záměr zruší.   "Do dneška nám nikdo neodpověděl na naši nabídku. Dobře, nechcete prodat, pojďme se domluvit na nové smlouvě," nabídl dnes právní zástupce Marservisu Alexandr Kocián. Marservis nabídl platit tři miliony korun ročně od letošního roku do roku 2018 a v dalších letech do roku 2028 pět milionů korun ročně. Veškerý investovaný majetek by pak zůstával v majetku města. Musely by se ale ukončit veškeré soudní spory. Dosud platila firma městu 100 korun ročně.   Do sporu mezi městem a společností Marservis ale dnes razantně vstoupila těžařská firma Sokolovská uhelná. Ta je výrobcem tepla, které do Chodova proudí. Generální ředitel SU František Štěpánek dnes připomněl, že SU jde hlavně o to, aby se cena tepla nezvyšovala tak, aby odběratelé volili jiný zdroj tepla. "Jsem tu, abych prezentoval nabídku SU. Jsem přesvědčený, že můžeme Chodovu dát dobré podmínky. A je jedno, jestli půjde o nájem nebo jiný vztah. Jsme ochotni s městem v této věci spolupracovat," uvedl Štěpánek.   Podotkl, že cena do SU je pod 200 korun za GJ bez DPH, zatímco konečná cena je pak o 270 korun vyšší. Zástupci Marservisu ale poukazovali například na vysoké ztráty na přivaděči z palivového kombinátu SU ve Vřesové. Ostrou reakci vyvolalo prohlášení ředitelky Marservisu Magdaleny Fukové, že firma zdražila jen stejně jako SU. "Cena od SU je pro letošní rok 198 korun za gigajoul. Marservis zdražil od roku 2006 cenu o 200 korun. Pokud byste zdražovali jako my, tak by před těmi lety byla naše cena nulová," vytknul Marservisu Štěpánek.   Ačkoli nabídka těžařské firmy, která má v regionu velký vliv, vyvolala potlesk obyvatel Chodov, případný převod nájmu z Marservisu by nebyl snadný. I Štěpánek poznamenal, že bude nutný audit majetku. Navíc Marservis se s městem stále ještě soudí kvůli náhradě škody.   Místostarosta Stanislav Pochman (ODS) dnes řekl, že by se nerad dožil doby, kdy začnou odběratelé přecházet na vlastní malé kotle v domech, přestože na dohled od města je jeden z nejlevnějších zdrojů tepla v zemi.   Krajský soud loni v březnu rozhodl, že nájemní smlouva z roku 1993 je neplatná, protože záměr nebyl podle zákona vyvěšen. Marservis ale proti rozhodnutí podal dovolání k Nejvyššímu soudu, protože je podle právního zástupce Kociána firma přesvědčena, že záměr vyvěšen byl.   Pavel Peňás mol  