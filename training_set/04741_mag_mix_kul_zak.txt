 V Jakartě kvůli drogám zatčena filmová matka Baracka Obamy  --------------------    Ke zpravodajství: FOTO ve Fotobance  ID foto: P201005230149501   --------------------    Jakarta 5. ledna (ČTK) - Sedmadvacetiletá jihoafrická herečka Cara Lachelleová, která loni ztvárnila ve filmu největší indonéské filmové společnosti Multivision Plus matku amerického prezidenta Baracka Obamy, byla zatčena v Jakartě a obviněna z držení drog. Pokud ji soud uzná vinnou, hrozí jí až 15 let vězení. S odvoláním na místní policii to dnes oznámila agentura Reuters.   Lachelleová hrála ve filmu Little Obama Annu Dunhamovou, která v 60. letech minulého století přijela s šestiletým Obamou do Indonésie za svým tehdejším druhým manželem, Indonésanem Lolo Soetorem.   Mluvčí policie v Jakartě Baharudin Djafar oznámil, že Lachelleová byla zatčena v místním bytě poté, co policie zadržela čtyři ozbrojené Indonésany z drogového podsvětí.   Obama je v Indonésii, kde v letech 1967 až 1971 žil se svou matkou a nevlastním otcem, velmi populární. Při své loňské návštěvě americký prezident na své dětství v Jakartě často vzpomínal a své projevy na veřejnosti prokládal indonéskými slovy a větami.   Indonésie má stejně jako další země jihovýchodní Asie velmi tvrdé protidrogové zákonodárství a v obzvláště závažných drogových případech soudy vynášejí i rozsudky smrti.   jf dr  