 Čistý zisk ČEZ ve čtvrtletí klesl o 1,7 procenta na 17,2 mld. Kč  --------------------    Ke zpravodajství: GRAFIKA   Od 8. odstavce jsme rozšířili o další informace.   --------------------    Praha 10. května (ČTK) - Čistý zisk energetické společnosti ČEZ klesl v prvním čtvrtletí meziročně o 1,7 procenta na 17,2 miliardy korun. Tržby se naopak meziročně zvýšily o 5,1 procenta na 56,8 miliardy korun. Vedení firmy to dnes oznámilo na tiskové konferenci.   Provozní zisk před odpisy (EBITDA) meziročně poklesl o 2,6 procenta na 26,6 miliardy korun. Provozní výsledek hospodaření (EBIT) se meziročně snížil o 5,2 procenta na 20,6 miliardy korun.   Analytici očekávali pokles zisku za první čtvrtletí zhruba o deset procent a snížení předpokládali také u tržeb. Očekávanou výši zisku za celý rok 2011 na úrovni 40,1 miliardy korun, což představuje meziroční pokles o 15 procent, ponechal ČEZ beze změn.   "Výsledky prvního čtvrtletí jsou lepší, než analytici odhadovali. I přes dopad krize, který se v energetice projevil se zpožděním, se nám podařilo udržet náš zisk téměř na úrovni loňského roku," uvedl předseda představenstva a generální ředitel ČEZ Martin Roman.   Hospodaření společnosti ČEZ letos negativně ovlivňují zejména nižší ceny prodané elektřiny. Růst cen elektřiny na trhu z posledních měsíců se promítne do hospodaření firmy až v příštím roce v hlavně v roce 2013.   Na hospodaření ČEZ se v prvním čtvrtletí také negativně odrazila nově zavedená darovací daň z emisních povolenek a srážková daň z elektřiny vyrobené ve fotovoltaických elektrárnách. ČEZ se také musí vyrovnat s posilující českou korunou vůči euru, protože většina jeho tržeb je v eurech.   K omezení negativních vlivů pomohla výroba větrných elektráren v Rumunsku. Dále narostla výroba z fotovoltaických elektráren ČEZ a pomohla i úsporná opatření v distribuci v Albánii.   "To, že ČEZ překonal odhady na čistém zisku, lze do velké míry připsat finanční části výsledovky, kde pomohlo především pozitivní přecenění opcí společnosti MOL ve výši 1,6 miliardy korun a také kurzové zisky," uvedl analytik společnosti Cyrrus Marek Hatlapatka. Pozitivní překvapení na čistém zisku je důsledkem neprovozních položek a Hatlapatka varoval před přílišným optimismem nad zveřejněnými čísly.   Podle analytika Petra Hlinomaze ze společnosti BH Securities je překvapivé, že ČEZ zachoval beze změn roční předpokládaný zisk. Finanční ředitel ČEZ Martin Novák uvedl, že je ještě příliš brzy na to, aby firma měnila svůj celoroční výhled.   Pro zlepšení svých výsledků v příštích letech nyní ČEZ při prodeji využívá vyšších cen elektřiny. Podle obchodního ředitele ČEZ Alana Svobody firma prodala již 87 procent elektřiny pro rok 2012 za průměrnou cenu 52 eur (zhruba 1260 Kč) za megawatthodinu a také 32 procent pro rok 2013 za průměrnou cenu 54 eur/MWh. Pro rok 2014 firma prodala pět procent elektřiny za průměrnou cenu 56 eur/MWh. Ceny elektřiny pro rok 2012 se za poslední zhruba dva měsíce zvýšily o 12 procent. Svoboda odhaduje růst tuzemské spotřeby elektřiny v letošním roce o jedno až dvě procenta. ČEZ si již také zajistil zhruba jednoprocentní odbyt elektřiny pro rok 2020.   Výroba elektřiny v tuzemských elektrárnách ČEZ v prvním čtvrtletí meziročně klesla o čtyři procenta, ale za celý rok firma předpokládá růst o čtyři procenta. Současné vyšší ceny elektřiny na trzích s elektřinou povedou podle ČEZ k nárůstu výroby elektřiny v uhelných elektrárnách o pět procent. V prvním čtvrtletí klesla výroba uhelných zdrojů o osm procent, oživení poptávky ale zvýšilo těžbu uhlí v Severočeských dolech o 20 procent. ČEZ také očekává pětiprocentní meziroční růst výroby v jaderných elektrárnách díky zkrácení plánovaných odstávek a zvýšení disponibility v jaderné elektrárně Dukovany.     V zahraničních elektrárnách zvýšil ČEZ v prvním čtvrtletí výrobu o 59 procent hlavně díky větrným turbínám v Rumunsku a uhelné elektrárně Varna v Bulharsku. Za celý rok čeká ČEZ růst výroby v zahraničí o sedm procent.   Středoevropský trh s elektřinou v prvním čtvrtletí ovlivnila odstávka několika německých jaderných reaktorů o instalovaném výkonu kolem sedmi gigawatt. Kromě zvýšení cen elektřiny to způsobilo také výkyvy v německé přenosové soustavě a ohrožení přenosových soustav okolních zemí včetně Česka. ČEZ proto zvýšil export elektřiny do Německa.   ČEZ je největší česká energetická firma, jejím majoritním akcionářem je stát, který drží přes ministerstvo financí 66 procent akcií. Společnost zaměstnává v Česku kolem 20.000 lidí, dalších asi 13.000 zaměstnanců má v zahraničí. Za rok 2010 firmě ČEZ meziročně klesl zisk o devět procent na 47,2 miliardy korun.   ČEZ dnes také potvrdil návrh představenstva na výplatu dividendy ve výši 50 korun za akcii. Návrh musí schválit valná hromada 1. června.   lko jap dvd  