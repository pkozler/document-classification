 Policie obvinila chlapce, který na hradecké škole zbil spolužáka  Hradec Králové 16. května (ČTK) - Policie minulý týden obvinila patnáctiletého chlapce, který na konci ledna v základní škole v Hradci Králové zbil svého mladšího spolužáka. Napadený chlapec utrpěl zranění, se kterým byl ošetřen v hradecké fakultní nemocnici, informovala dnes ČTK mluvčí hradecké policie.   Útočník podle policistů čtrnáctiletého spolužáka napadl v šatně školy. "Ve chvíli, když si chlapec oblékal triko přes hlavu, přistoupil k němu zezadu a udeřil ho pěstí do hlavy a nakonec ho povalil na zem. Na zemi ho útočník ještě několikrát udeřil pěstí do ruky a kopal do něj po celém těle," uvedla mluvčí.   Policie případ nadále vyšetřuje a zjišťuje například motiv útoku.   sja snm  