 Na silnicích v Libereckém kraji zůstávají zbytky sněhu  Liberec 27. ledna (ČTK) - Na některých vedlejších silnicích v Libereckém kraji zůstává ujetá vrstva sněhu krytá posypem, v Jizerských horách musí řidič počítat i se sněhem zledovatělým. Hlavní tahy v jsou dnes ráno holé a mokré, sjízdné se zvýšenou opatrností, informují silničáři. Odpoledne a večer by podle předpovědi mohly cesty místy namrzat.   Se sněhem musí motoristé počítat hlavně na vozovkách, které se nesolí. Kvůli mokrému a těžkému sněhu by se dnes také mohly lámat větve stromů. "Při ochlazování během odpoledne a večera hrozí tvorba námraz v místech, kde bude odtávat sníh podél silnic," uvedl hlavní dispečer krajské správy silnic Pavel Pospíšil.   V Libereckém kraji je dnes ráno zataženo, většinou beze srážek. Viditelnost řidičům mohou místy komplikovat mlhy. Teploty se pohybují od minus čtyř do plus jednoho stupně Celsia.   jem jpt  