 Ericsson: Počet přípojek k internetu se letos zdvojnásobí  Praha 3. května (ČTK) - Počet uživatelů širokopásmového připojení k internetu ve světě se letos zdvojnásobí a přesáhne jednu miliardu. V roce 2016 se přiblíží šesti miliardám. Odhaduje to společnost Ericsson.   V roce 2011 dosáhnou příjmy operátorů mobilních a pevných sítí zhruba 1,65 bilionu dolarů (asi 27 bilionů korun), což jsou téměř tři procenta předpokládaného celosvětového HDP. S rostoucí popularitou chytrých telefonů a tabletů se mobilní telefon jako zařízení pouze k hlasovým hovorům stává minulostí, míní autoři studie.   "Tento trend ovlivní všechny země včetně České republiky. Češi mají stejný zájem o moderní technologie jako například Japonci. Mobilní operátoři i operátoři pevných linek budou muset brzy reagovat na potřeby klientů. Požadavek poskytnutí přístupu k internetu v kteroukoli denní a noční hodinu stále větší skupině uživatelů, bude vyžadovat navýšení investic do infrastruktury," uvedl ředitel zákaznických řešení Ericssonu ve střední a západní Evropě Pavel Doležal.   Zatímco v roce 2002 používalo internet podle průzkumu v USA, Velké Británii a Japonsku denně 36 procent lidí, loni již to bylo 90 procent. Nejpokročilejšími uživateli internetu jsou vlastníci iPhonů. Až 80 procent z nich prohlašuje, že se k síti připojují každý den. V případě uživatelů laptopů se jedná o 74 procent a v případě smartphonů jde o 63 procent.   jsa vju  