 Českému obchodníkovi s emisemi zmizelo z účtu 470.000 povolenek  Zprávu jsme od 3. odstavce aktualizovali o další informace.   --------------------    Praha 19. ledna (ČTK) - Z účtu české společnosti Blackstone Global Ventures, která obchoduje s emisními povolenkami, zmizelo 470.000 emisních povolenek. Informovala o tom dnes agentura Reuters. Podle zástupce firmy byly povolenky převedeny do Estonska. Český registr emisních povolenek OTE byl kvůli tomu uzavřen a operátor ve spolupráci s Blackstone Global Ventures záležitost vyšetřuje.   "Považujeme je za ukradené," vyjádřil se ke zmizení povolenek zástupce Blackstone Global Ventures Daniel Butler. "Víme, že nejdříve byly povolenky převedeny do Estonska. Poté žádné další informace nemáme," dodal.   Podle Reuters zmizení povolenek vyšlo najevo den poté, co byl uzavřen rakouský registr obchodování s emisními povolenkami kvůli útoku hackerů. Svůj registr emisních povolenek dnes uzavřelo také Řecko, Estonsko a Polsko. Podle zástupce správy rejstříku emisních povolenek OTE Miroslava Řehoře se neoprávněné manipulace s povolenkami Blackstone Global Ventures podobají problémům rakouského registru.   "Dnes ráno kolem osmé hodiny jsme dostali od držitele účtu reklamaci, že včera (v úterý) na jeho účtu proběhla transakce bez jeho vědomí," sdělil ČTK Řehoř. OTE pak registr uzavřel. "Opravdu došlo k nějakému nestandardnímu zásahu do dat registru. Nyní nelze v registru provádět žádné operace," dodal Řehoř.   Správce registru o problému informoval Evropskou komisi a další zodpovědné orgány. Nyní pracovníci registru vyšetřují okolnosti manipulace s povolenkami. "Snažíme se zjistit, jak bylo tu transakci možné provést," řekl Řehoř. Pak bude pode něj nutné systém zabezpečit, aby se problém nemohl opakovat. Registr by tak mohl být mimo provoz několik dní.   Registry povolenek v evropských zemích čelily v minulých měsících několika nelegálním transakcím. Rumunský registr například v listopadu zjistil zmizení 1,6 milionu emisních povolenek výrobce cementu Holcim. Povolenky mají sloužit k omezení škodlivých emisí. Pokud je společnosti produkující emise nespotřebují, mohou je prodat či použít v dalších letech.   lko vju  