 Cyklus Krása dneška nabídne koncert kontrabasisty Johna Eckhardta  Praha 14. ledna (ČTK) - Hostem koncertu cyklu soudobé a moderní hudby Krása dneška bude 18. ledna v pražském Švandově divadle sólista na kontrabas John Eckhardt. Koncert s názvem Xylobiont Project, hudba pro kontrabas a elektroniku pořádá Pražská komorní filharmonie (PKF) ve spolupráci se souborem Prague Modern. ČTK o tom za PKF informovala Monika Ryšavá.   "Tentokrát budeme mít jedinečnou možnost nahlédnout do umění práce s akustikou a jejího propojení s živou elektronikou pražské formace Birds Build Nests Underground, která se pokusí organicky zapojit do fascinujícího procesu společné improvizace," uvedla Ryšavá.   Letos šestatřicetiletý kontrabasista John Eckhardt studoval v letech 1995 až 1999 na Musikhochschule Lübeck. Jako sólista vystupoval s programem současné, improvizované a elektronické hudby v Carnegie Hall a na dalších místech. Zajímá se o propojení tradičních akustických nástrojů s elektronikou. Jeho první sólové album s názvem Xylobiont, kde se představuje jako autor a interpret, bylo vydáno v roce 2008.   Cyklus moderní a soudobé hudby Krása dneška nabízí setkání s tvorbou českých a zahraničních autorů. Loni například ansámbl pro novou hudbu Prague Modern představil dílo českého komponisty Hanuše Bartoně i slavných skladatelů Luciana Beria a Henriho Dutilleuxe.   Koncerty cyklu soudobé a moderní hudby Krása dneška lákají hudební nadšence svým neformálním pojetím, nezvyklým nástrojovým obsazením i tvůrčími nápady. Ansámbl Prague Modern se skládá z hráčů PKF, kteří se věnují interpretaci soudobé hudby. Vede je francouzský dirigent Michel Swierczewski.   Roman Jireš mkv  