 Fotbalisté Slavie vyhráli i čtvrtý přípravný zápas  Praha 26. ledna (ČTK) - Fotbalisté pražské Slavie uspěli i ve svém čtvrtém letošním přípravném duelu. Na umělé trávě v Edenu dnes porazili druholigový Žižkov po dvou přesných hlavičkách obránce Ondřeje Čelůstky 2:0 a připsali si čtvrtou výhru v rámci zimní přípravy.   Slávistický kouč Michal Petrouš nasadil hráče, kteří nenastoupili v úterním vítězném zápase s Nitrou, a jejich přístup ho potěšil. Výhry jsou podle něj důležité pro zisk sebevědomí po nevydařeném podzimu.   "Je to příprava, nemůžeme výsledky přeceňovat, přesto jsem rád, že se nám podařilo všechna čtyři utkání vyhrát. Chceme, aby se tým naučil znovu vyhrávat," uvedl Petrouš na klubovém webu.   Proti Žižkovu na necelých 70 minut poprvé otestoval nigerijského útočníka Alleleho Celestina, který se slávisty trénuje od začátku týdne. "Chtělo by to, aby s námi byl asi delší dobu, jeden zápas, navíc na umělé trávě, toho zase tolik neukáže. Uvidíme, rozhodneme se během nejbližších dnů," řekl Petrouš o možné posile do ofenzivy.   Další přípravný zápas sehraje Slavia v sobotu proti Příbrami.   pha nkr  