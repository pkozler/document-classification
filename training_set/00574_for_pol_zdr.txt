 Slovenský exprezident Kováč byl hospitalizován  Bratislava 7. ledna (ČTK) - Bývalý slovenský prezident Michal Kováč, který úřad zastával v letech 1993 až 1998, se od čtvrtka léčí v bratislavské univerzitní nemocnici na Kramárech. Jeho stav je podle mluvčí kliniky Zuzany Čižmárikové stabilizovaný, napsal dnes zpravodajský server TVNoviny.sk. Kováč strávil loni v létě po kolapsu v nemocnici několik týdnů.   Důvodem hospitalizace je podle listu Pravda infekce. Lékaři nyní zjišťují její původ.   Osmdesátiletý exprezident, který v devadesátých letech patřil ke kritikům tehdy nejoblíbenějšího slovenského politika Vladimíra Mečiara, trpí již delší dobu syndromy Parkinsonovy nemoci. Toto onemocnění se projevuje třesem prstů a později celých končetin či strnulostí svalů.   zpt mik  