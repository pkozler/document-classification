 Tenista Berdych deklasoval v Čennaí Portugalce Gila  Aktualizovali jsme hlasy Berdycha v 2. odstavci.   --------------------    Čennaí (Indie) 4. ledna (ČTK) - Český tenista Tomáš Berdych ztratil při prvním ostrém startu v sezoně jediný game. Portugalce Gila v dnešním prvním kole na turnaji v indickém Čennaí deklasoval 6:0 a 6:1 za pouhých pětačtyřicet minut.   "Od začátku jsem hrál hodně solidně, agresivně a vyplatilo se. Jsem rád, že jsem postoupil, a doufám, že se mi bude dařit dál. Takhle rychlý zápas se ale nedá čekat příliš často, spíš zřídka," řekl v Čennaí nejvýše nasazený Berdych v rozhovoru na dvorci. Příštím soupeřem šestého hráče světa bude Chorvat Ivo Dodig.   V prvním setu, který trval pouze dvacet minut, ztratil Berdych jen pět výměn. I v druhé sadě dominoval a soupeře suverénně přehrával. "Je mi Gila až líto, Berdych hraje téměř perfektní zápas," řekl televizní komentátor za stavu 6:0, 4:0.   Pětadvacetiletý Berdych mohl poprvé vyhrát na okruhu ATP dvakrát 6:0. Gil, 101. hráč světa, ale nakonec získal alespoň jeden game - uspěl v dvanácté hře. Zápas Berdych ukončil esem a pak poslal divákům několik míčů do hlediště.   Podobně hladce vyhrál finalista Wimbledonu z uplynulé sezony Berdych loni a rovněž na první akci - v lednu v Brisbane nad Marcosem Baghdatisem z Kypru. O rok dříve takto deklasoval Francouze Nicolase Devildera na challengeru v Sunrise.   smr nkr gi  