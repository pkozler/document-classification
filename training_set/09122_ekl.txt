 Po USA a Švédsku zaznamenán úhyn ptáků i v Kanadě a Itálii  Doplnili jsme informaci o případu z Itálie v 1. a 2. odstavci, do klíčových slov jsme doplnili Itálie.   --------------------    Quebec (Kanada)/Řím 8. ledna (ČTK) - Záhadný úhyn ptáků po USA a Švédsku ohlásily i Kanada a Itálie. Nedaleko italské Boloni bylo za poslední týden nalezeno na 700 mrtvých hrdliček. V obci Saint-Augustin-de-Desmaures západně od Quebeku zase místní občan nalezl na svém pozemku za poslední tři týdny na 80 mrtvých holubů, informoval dnes kanadský internetový list National Post.   Italští vědci masový úhyn hrdliček vyšetřují. Ornitoložka Nadia Caselliová ale předpokládá, že ptáci zahynuli poté, co se přejedli slunečnicových semínek. Ta u hrdliček způsobují selhání jater a ledvin. V okolí Boloni jsou přitom slunečnicová semínka hojně dostupná, protože jsou odpadním produktem zdejší továrny na olej.   Také v Kanadě se smrt desítek ptáků vyšetřuje. Úřad v Quebeku pečující o divokou přírodu zaslal několik vzorků uhynulých holubů do specializované laboratoře, ale pitva nepřinesla žádný jednoznačný závěr.   "Je to něco neobvyklého a bereme to velmi vážně. Zároveň si ale nemyslíme, že by byl nějaký důvod ke znepokojení," prohlásil mluvčí ministerstva pro přírodní zdroje Nicolas Begin.   Podle jeho slov nic nenasvědčuje tomu, že by existovala nějaká souvislost mezi případy uhynulých holubů poblíž Quebeku a masovým úhynem několika tisíc kosů v městečku Beebe ve státě Arkansas, k němuž došlo během silvestrovské noci. Druhý záhadný úhyn ptáků byl zaznamenán ve státě Louisiana, kde bylo nalezeno 450 mrtvých opeřenců.   Podobný případ byl zaregistrován ve Švédsku, kde bylo tento týden ve sněhu nalezeno asi 100 mrtvých ptáků.   Záhadné úhyny ptáků, které odstartovaly o silvestrovské noci v malém americké městečku, nedávají spát ornitologům a jsou vítaným soustem pro tiskoviny všeho druhu. Nejpravděpodobnějším vysvětlením "nejzáhadnějšího" amerického případu se zdá být domněnka arkansaské ornitoložky Karen Woweové, že příčinou úhynu ptáků mohl být novoroční ohňostroj.   str jf ank  