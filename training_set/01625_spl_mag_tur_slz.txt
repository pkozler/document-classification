 Třeboň nabídne nové akce, ale i osvědčené slavnosti Petra Voka  --------------------    Ke zpravodajství: FOTO ve Fotobance  ID foto:  FO00177746    --------------------    České Budějovice 12. května (ČTK) - V Třeboni se v letošní turistické sezoně uskuteční řada akcí určených obyvatelům města i jeho návštěvníkům. Město se například zapojilo do projektu Putování po historických městech Čech, Moravy a Slezska. Nově se budou konat farmářské trhy, na nichž se budou prodávat i živé ryby, nebo noční prohlídky města. Uskuteční se i tradiční historické slavnosti Petra Voka a Jakuba Krčína, rybářské nebo pivní slavnosti, řekl dnes novinářům starosta Třeboně Jiří Houdek.   V galerii ve sladovně pivovaru se bude od 26. června konat výstava Stopy Járy Cimrmana. "Výstava je sice putovní, ale v takovém rozsahu jako v Třeboni na jihu Čech nebyla," poznamenal starosta. V srpnu bude ve výstavním sále Pod Věží otevřena výstava o vývoji rybníkářství na Třeboňsku. Lidé se podle Houdka dozví, jak výraznou proměnou prošla kvůli rybníkářství třeboňská krajina.   Za letních úplňků se budou konat prohlídky historického centra města. Pro zájemce bude přichystána prohlídka kostelů, Bertiných lázní nebo pivovaru. Během procházky pro ně bude mít průvodce přichystány duchařské historky a třeboňské pověsti.   Třeboň bude spolu se 13 městy oceněnými v letech 1994 až 2008 titulem Historické město lákat turisty na své architektonické skvosty, ale i na kulturní a společenské akce. Projekt Putování po historických městech se v Třeboni bude konat od 11. do 17. července, uvedla ředitelka třeboňského Kulturního a informačního střediska Eva Potužáková.   Součástí této akce budou od 16. do 17. července slavnosti Petra Voka a Jakuba Krčína s dobovými hrami pro děti, šermířskými souboji a kramářskými vystoupeními.   kpe jnd  