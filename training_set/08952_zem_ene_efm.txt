 VAK Trutnov loni zvýšil zisk o 62 procent na 15,3 milionu korun  Trutnov 1. května (ČTK) - Společnost Vodovody a kanalizace Trutnov (VAK) loni zvýšila zisk o 62 procent na dosud nejvyšších 15,3 milionu korun. Výnosy společnosti loni vzrostly o sedm procent na 120 milionů korun. Výsledky vodárny zveřejnily v pozvánce na valnou hromadu, která bude na konci května. Zisky vykazují i další vodárny v regionu. Například náchodské vodárny měly loni zisk 28 milionů korun.   Podnik VAK Trutnov již dříve uvedl, že vydělané peníze hodlá použít na investice. Náklady společnosti významně ovlivňuje splácení úvěru na předloni dokončenou obří investici Čistá horní Úpa. Projekt výstavby kanalizací a čištění odpadních vod v hodnotě přes půl miliardy korun podpořila dotací zhruba 300 milionů korun Evropská unie. Zbytek investice VAK zaplatil z úvěru, který má splácet částkou 13,5 milionu korun ročně.   Trutnovský VAK dodává vodu více než 36.000 obyvatelům a firmám v regionu. Letos v lednu firma zvýšila ceny vodného a stočného o 4,9 procenta na celkových 54,69 Kč za krychlový metr dodané a odkanalizované vody. Přes zdražení voda od trutnovského VAKu zůstala nejlevnější z bývalých okresních měst hradeckého kraje.   Firma se v posledním období musela vyrovnat s poklesem odběrů u řady průmyslových firem. Pokles registrovala i u krkonošských hotelů a u domácností.   Hlavními akcionáři VAK Trutnov jsou obce Trutnov, Pec pod Sněžkou, Janské Lázně, Svoboda nad Úpou, Mladé Buky a Horní Maršov, které vlastní dohromady 84 procent akcií.   ry vju    