 Reuters: Clo na vývoz ropy z Ruska stoupne až o devět procent  Moskva 12. ledna (ČTK) - Rusko příští měsíc zřejmě zvýší clo na vývoz ropy o 8,6 až devět procent na 344,9 až 346,3 dolaru (téměř 6500 Kč) za tunu, aby zohlednilo nárůst cen suroviny. Vyplývá to z výpočtů agentury Reuters založených na údajích ruského ministerstva financí. Clo by se tak mělo dostat na nové dvouleté maximum.   Rusko clo pravidelně upravuje na základě vývoje cen své ropy na světových trzích. Výše cla hraje velkou roli ve finančních výsledcích ruských ropných společností.   Rusko se předloni stalo v produkci ropy jasnou světovou jedničkou. Loni těžba ropy v Rusku stoupla o 2,2 procenta na rekordních 10,1 milionu barelů denně. Země je významným dodavatelem ropy do České republiky.   pmh vju      