 HN: Sazka nemá nárok na odpočet DPH ve výši 23,1 milionu korun  Opravili jsme v titulku chybné: "Sazka prohrála spor se státem o DPH, musí doplatit miliony" na správné  znění"Sazka nemá nárok na odpočet DPH ve výši 23,1 milionu korun"   --------------------    Praha 10. ledna (ČTK) - Loterijní společnost Sazka nemá nárok na odpočet daně z přidané hodnota (DPH) ve výši 23,1 milionu korun, který si nárokovala za červen 2007. Uvedly to dnešní Hospodářské noviny (HN) s odkazem na verdikt Nejvyššího správního soudu (NSS). Podle listu jde ve sporu celkem o více než 200 milionů ročně od roku 2006. Tehdy totiž sněmovna zrušila výjimku, podle níž nemusela Sazka platit DPH.   "Sazka bude podávat nové kasační stížnosti, neboť je přesvědčena, že povinnost zaplatit DPH jí byla uložena neoprávněně," řekl deníku mluvčí Sazky Zdeněk Zikmund. Sazka byla původně od placení DPH zcela osvobozena na základě výjimky uvedené v zákoně o DPH. To ovšem padlo vstupem Česka do Evropské unie, protože to unijní legislativa neumožňuje - a ministerstvo výjimku novým paragrafem zrušilo.   Deník uvedl, že tehdejší poslankyně KDU-ČSL (a členka Orla, který patří mezi akcionáře Sazky) Michaela Šojdrová vzápětí prosadila přílepek do zákona o sociálních službách, který stanovil, že příjmy z loterijní činnosti jsou od DPH opět osvobozeny.   Ministerstvo financí (MF) ale obnovení výjimky pro loterie odmítlo uznat. S tím se Sazka odmítla smířit a poté, co jí finanční úřad začal odvody DPH postupně vyměřovat, podala nejdříve proti jednotlivým platebním rozkazům odvolání, a když neuspěla, obrátila se na soudy. Městský soud v Praze všechny její žaloby zamítl, a tak začala podávat k NSS kasační stížnosti. Těch k soudu zatím doputovalo sedm, píšou HN.   V pěti případech NSS verdikt městského soudu zrušil a přikázal rozhodnout znovu. Důvodem byla "nepřezkoumatelnost" - soud totiž verdikty odůvodnil nedostatečně. V dalších dvou případech naopak kasační stížnosti zamítl a vyměření DPH tak platí. Podle deníku lze proto očekávat, že po důkladnějším odůvodnění NSS potvrdí i výše uvedených pět verdiktů.   Nutnost platit DPH je podle Sazky jedním z důvodů, proč téměř neodvádí peníze sportovním svazům. Jenže sportovci kvůli DPH o peníze nepřicházejí. Stát sice Sazku zdanil, ale současně tuto sumu začal posílat sportovcům sám. Původně takto MF sportovním svazům ročně posílalo zhruba 300 milionů korun. Loni to již kvůli škrtům bylo o deset procent méně - tedy 270 milionů. "Na této úrovni zůstane podpora i v roce 2011," řekl dnešním HN mluvčí MF Jakub Haas.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   Sazka nyní čelí problémům, souvisejícím mimo jiné s nutností vysoké splátky za výstavbu pražské vysočanské O2 areny držitelům dluhopisů.   jap mha  