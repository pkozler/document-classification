 Při neštěstí na stadionu Ibrox Park zemřelo 66 lidí  Glasgow/Praha 1. ledna (ČTK) - Obrovskou tragédií skončilo před 40 lety, 2. ledna 1971, prestižní skotské derby mezi Glasgow Rangers a Celticem Glasgow na stadionu Ibrox Park. Na sklonku dramatického zápasu, v jehož samém závěru vyrovnal Colin Stein z Rangers na 1:1, povolila pod náporem stovek odcházejících diváků jedna z bariér na schodišti číslo 13 a v nastalé davové panice zahynulo 66 fanoušků včetně jedné ženy a několika dětí. Další dvě stovky lidí byly více či méně zraněny. Ostře sledované střetnutí mezi dvěma odvěkými rivaly se tak změnilo v jedno z největších fotbalových neštěstí 20. století. Tím vůbec nejhorším v britské historii se pak stal incident při utkání FC Liverpool - Nottingham Forest na stadión Hillsborough v Sheffieldu v dubnu 1989, který si vyžádal životy 95 lidí.   Zpočátku se spekulovalo o tom, že celou tragédii při derby v lednu 1971 zavinili fanoušci Rangers, kteří se po vyrovnávacím gólu chtěli po schodišti vrátit zpět na stadion a střetli se s těmi odcházejícími. Pozdější vyšetřování však tuto verzi nepotvrdilo. Incident z roku 1971 nebyl na stadionu Ibrox Park bohužel první. Již v dubnu 1902 zde zemřelo 25 lidí poté, co se během zápasu Skotsko - Anglie zřítila jedna z diváckých tribun.   zma sat  