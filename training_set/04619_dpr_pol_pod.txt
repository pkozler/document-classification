 MHD od v Pardubicích zdraží, zjednoduší se tarifní systém  Pardubice 12. ledna (ČTK) - V Pardubicích se mění od dubna tarif městské hromadné dopravy. Místo tří tarifních pásem budou dvě. Základní jízdné se zvyšuje o korunu. Celý systém se především zjednoduší. Novinářům to dnes řekl náměstek primátorky Martin Bílek (Sdružení pro Pardubice).   Výhodnější jízdné budou mít opět držitelé Pardubických karet. Jízda za tři zastávky zůstává stejná, cestující budou platit i nadále šest korun. První pásmo se rozšiřuje na celý katastr Pardubic a zvyšuje se o korunu na 12 korun.   Druhé pásmo bude nově platit i za hranicemi Pardubic do okolních obcí a stát bude 14 korun. "Nejen na stránkách dopravního podniku bude zveřejněna mapa, kam až platí jednotlivá pásma. Tímto zjednodušujeme systém, lidé nebudou muset počítat zastávky," řekl Bílek.   Papírové jízdenky zdraží o korunu, první pásmo přijde na 14 korun, druhé pásmo bude stát stejně, tedy 16 korun. Časové jízdné se zvýší v prvním pásmu o pět procent a pro obě zóny najednou o sedm procent.   jlc sap  