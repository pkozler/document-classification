 Univerzita v Tel Avivu vyznamenala bratry Coenovy  --------------------    Ke zpravodajství: FOTO ve Fotobance  ID foto:  P201102100868401 ,  P200909140204401    --------------------    Tel Aviv 16. května (ČTK) - Univerzita v Tel Avivu udělila svou výroční cenu Oscary ověnčeným filmovým bratrům Joelovi a Ethanu Coenovým. Uvedla to agentura Reuters s tím, že cena je dotovaná částkou milion dolarů a byla udělena v neděli, když slavná filmařská bratrská dvojice poprvé navštívila Izrael.   Ještě před udělením ceny Dana Davida, kterou univerzita vyznamenává vynikající vědce a umělce, Joel Coen novinářům řekl, že jejich matka žila na někdejším britském mandátním území Palestiny ještě před tím, než v roce 1948 vznikl stát Izrael. "Naše matka mnoho, mnoho let chtěla, abychom sem přijeli. Ale víte jak to v životě chodí. Byli jsme moc zaneprázdněni," řekl starší z bratrů.   "O Izraeli toho opravdu moc nevíme," dodal Joel Coen, který vyrůstal na americkém Středozápadě. Vyhnul se tak přímé odpovědi na otázku, zda Izrael u nich vyvolal dostatečný zájem, aby tam eventuálně natočili svůj příští film.   Bratři Coenové odmítli všechny výzvy k bojkotu židovského státu na rozdíl od některých filmových kolegů, kteří tak protestují proti židovské výstavbě osad na území, na kterém chtějí Palestinci zřídit svůj stát.   Coenovi získali čtyři Oscary za svůj kasovní trhák Tahle země není pro starý v roce 2007 a dvě prestižní sošky za film Fargo v roce 1996. Telavivská univerzity je ocenila za "originální a tvůrčí partnerství, jež je v historii filmu unikátní".   jf kš  