 HN: Operátor U:fon je na prodej  Praha 27. ledna (ČTK) - Společnost Mobilkom, která provozuje nejmenšího českého operátora U:fon, je podle Hospodářských novin (HN) na prodej. List s odvoláním na své zdroje uvádí, že těsně před dokončením je jednání s operátorem Dial Telecom.   Mobilkom vlastní z drtivé většiny finanční skupina Penta, která do něj investovala podle údajů v účetních závěrkách společnosti nejméně 1,5 miliardy korun, píšou HN. Podle informací deníku ale hodlá Dial Telecom zaplatit výrazně nižší částku.   U:fon se specializuje hlavně na mobilní internet. Mluvčí firmy Jana Studničková potvrdila HN jen to, že Penta se operátora snaží prodat už delší dobu. "Nicméně dosud žádné z jednání nebylo dokončeno, a proto nebudeme komentovat žádná konkrétní jména," uvedla. Dial Telecom podle HN ústy své mluvčí Martiny Setunské pouze oznámil, že se nechce k případné transakci vyjadřovat.   hj  