 Skanska odmítá tvrzení, že manažer ŘSD má vůz jako benefit  Chomutov 12. ledna (ČTK) - Společnost Skanska dnes odmítla tvrzení, že automobil, kterým jezdí manažer chomutovské správy Ředitelství silnic a dálnic (ŘSD) Tomáš Hofmann, by byl benefitem pro ŘSD. O případu v úterý informovalo severočeské vydání Mladé fronty Dnes. Mluvčí Skansky Lucie Nováková dnes v tiskové zprávě uvedla, že jde o půjčku automobilu pro ŘSD, jehož provoz je řádně fakturován.   Podle Skansky je automobil určený na provádění technického dozoru na stavbě. "Pokud zástupce ŘSD považuje auto za svůj benefit, je to minimálně nestandardní, ale problém zejména Ředitelství silnic a dálnic. Výpůjčka je adresována na ŘSD, nikoliv na osobu," uvedl generální ředitel společnosti Dan Ťok. Podle něho požadavek na půjčku automobilu vzneslo ŘSD během výběrového řízení. "Dlouhodobě voláme po změně způsobu vypisování výběrových řízení. Případ poskytování automobilů či dalších nástrojů je jejich hodně nestandardní součástí, která se v jiných zemích nevyskytuje," dodal.   Ministr dopravy Vít Bárta (VV) v neděli řekl, že chce podat trestní oznámení na manažery ŘSD v Ústeckém kraji, protože prý jsou řízení Petrem Bendou (ČSSD) a Patrikem Oulickým (ODS) a od firem mají různé benefity. Benda a bývalý předseda ČSSD Jiří Paroubek kvůli tomu na Bártu podali trestní oznámení.   vlu snm  