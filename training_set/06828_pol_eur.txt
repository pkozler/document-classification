 EU probere Egypt a zřejmě uvalí sankce na Lukašenkovo vedení  --------------------    Ke zpravodajství: FOTO/aktuality   --------------------    Brusel 31. ledna (zpravodaj ČTK) - Ministři zahraničí Evropské unie se dnes budou zabývat rozbouřenou situací v Egyptě. Tamní masové protesty proti režimu prezidenta Husního Muburaka, které si už vyžádaly smrt desítek lidí, sice původně na programu nebyly, podle řady hlasů evropských diplomatů se dá ale čekat, že se z nich stane jedno z hlavních témat.   Egypt je totiž jednak klíčovou zemí celého regionu z politického hlediska, jednak vyhledávaný turistický cíl desetitisíců Evropanů, mezi nimiž nechybějí ani Češi a Slováci.   Kromě egyptských protestů se dá čekat, že šéfové diplomacií s velkou pravděpodobností uvalí sankce na předáky běloruského režimu, včetně prezidenta Alexandra Lukašenka a jeho blízkých. Důvodem budou represe vůči opozici po nedávných prezidentských volbách, v nichž Lukašenko jasně zvítězil. Podle opozice ale hlasování bylo zmanipulované. Povolební protesty režim tvrdě potlačil, řada kritiků byla pozatýkána a čekají je procesy.   V Bruselu by neměl chybět ani český ministr Karel Schwarzenberg, který s ostatními kolegy bude jednat třeba o situaci v Tunisku nebo o nedávném referendu v Súdánu.   pkt mik  