 MfD: Tlustý navrhuje zřídit fond církevního majetku  Praha 31. května (ČTK) - Bývalý ministr financí za ODS Vlastimil Tlustý se vložil do jednání o majetkovém vyrovnání církví a navrhuje vytvoření jakéhosi "fondu církevního majetku". Uvedla to dnešní Mladá fronta Dnes (MfD) a podle jejích informací z církevních zdrojů se Tlustého varianta docela zamlouvá prezidentu Václavu Klausovi.   Vládní komise pro narovnání vztahu mezi státem a církvemi se v pondělí dohodla, že by stát mohl církvím vrátit 56 procent jejich bývalého majetku jako pole, lesy a rybníky v hodnotě 75 miliard korun a za majetek, který vrácen nebude, by doplatil 59 miliard. Peníze by stát vyplácel po dobu 30, 20 nebo 15 let, v úvahu by byla brána inflace. Tlustý naopak podle MfD navrhuje vrátit církvím třetinu nemovitostí, kterou samy požadují. Zbytek pak vložit do jakéhosi zvláštního fondu, který by majetek spravoval a z výtěžku církve financoval.   "Doufám, že uvnitř církví je někdo, kdo tuší, že pokud stát v rozporu s restitučními principy a v době úspor zaplatí řádově 50 miliard korun, tak je to pro postavení církví v České republice horší než upálení Jana Husa a poprava pánů na Staroměstském náměstí dohromady," uvedl Tlustý.   Tlustý v roce 2008 za vlády Mirka Topolánka (ODS) dohodu s církvemi společně s levicí v Poslanecké sněmovně zablokoval. Jeho nynější navrhovanou alternativu si podle MfD prý na Klausovo doporučení vyslechl i pražský arcibiskup Dominik Duka.   "Pan Tlustý přednesl svůj názor, bylo to v rovině diskuse," řekl k setkání Duka.   Původní plán bývalé Topolánkovy vlády počítal s vrácením 39 procent majetku a vyplácením 83 miliard korun po dobu 60 let, i s úroky mělo jít o 270 miliard korun, přičemž hodnota původního majetku církví a náboženských společností byla stanovena na 134 miliard korun.   ktp mkv  