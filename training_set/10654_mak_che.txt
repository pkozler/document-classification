 Ceny benzinu a nafty v uplynulém týdnu klesly  Praha 31. ledna (ČTK) - Ceny pohonných hmot u tuzemských čerpacích stanic v uplynulém týdnu klesly. Nejprodávanější benzin Natural 95 zlevnil o 19 haléřů na 33,14 koruny za litr. Cena nafty klesla o 18 haléřů na 32,52 Kč/l. Vyplývá to z údajů společnosti CCS, která ceny pohonných hmot dlouhodobě sleduje.   Podle analytika Petra Čermáka ze společnosti Colosseum zlevnění způsobil silnější kurz koruny vůči dolaru. Cena ropy na konci minulého týdne prudce vzrostla kvůli nepokojům v Egyptě. Ceny benzinu a nafty na burze v Rotterdamu však na tento růst příliš nereagovaly. "V průběhu následujících dnů bychom se tak měli dočkat stagnace či mírného poklesu cen pohonných hmot. Stále zde existuje prostor pro pokles distribučních marží," dodal Čermák.   Benzin Natural 95 byl v neděli nejdražší v Jihomoravském kraji. Jeho cena zde během týdne klesla o 11 haléřů na 33,72 koruny za litr. Následovala Praha, kde litr zlevnil o jeden halíř na 33,52 Kč. V Plzeňském kraji klesla cena o 12 haléřů na 33,42 Kč/l.   Nejlevnější byl benzin v Jihočeském kraji, kde litr stál 32,71 Kč. Následoval Ústecký kraj s cenou 32,79 Kč/l. V Libereckém kraji zaplatili řidiči za litr 32,86 koruny.   Nafta byla nejdražší stejně jako benzin v Jihomoravském kraji. Litr zde stál rovných 33 korun. Následovala Praha s cenou 32,79 Kč/l. Na Vysočině stál litr dieselu 32,75 Kč.   Nejlevnější nafta byla za 32,18 Kč/l v Ústeckém kraji. V Libereckém kraji zaplatili motoristé 32,20 Kč/l.     Průměrné ceny pohonných hmot k 30. lednu 2011:       Kraj  Natural 95  Nafta     Celá ČR  33,14  32,52     Hl. m. Praha  33,52  32,79     Jihočeský  32,71  32,23     Jihomoravský  33,72  33,00     Karlovarský  33,07  32,28     Královéhradecký  33,11  údaje nejsou k dispozici     Liberecký  32,86  32,20     Moravskoslezský  33,31  32,52     Olomoucký  32,89  32,26     Pardubický  33,07  32,70     Plzeňský  33,42  32,66     Středočeský  33,18  32,56     Ústecký  32,79  32,18     Vysočina  33,19  32,75     Zlínský  33,13  32,60       Zdroj: CCS   lko jw  