 Zimní stadion v Olomouci se opět dočká jen nejnutnějších oprav  Olomouc 20. května (ČTK) - Olomoucká radnice bude zřejmě i letos investovat jen do nejnutnější rekonstrukce zimního stadionu, který je roky ve špatném technickém stavu. Oprav, které si vyžádají asi tři miliony korun, se dočkají mimo jiné toalety v jižní části haly. Město plánuje už několik let komplexní opravu haly, zatím k ní však nepřistoupilo mimo jiné kvůli nevyřešeným majetkoprávním vztahům s vlastníkem sousedních pozemků.   Náměstek primátora Jan Holpuch ČTK řekl, že město letos nechá opravit sociální zařízení, které využívají zejména mládežnické hokejové kluby a krasobruslařský oddíl. "Investice bude dále zahrnovat rekonstrukci šatny hokejového áčka, vybudování nové kotelny na ohřev užitkové vody či výměnu časomíry, která je za hranicí životnosti," uvedl Holpuch.   Radnice se chce pustit do investice v následujících dnech. Hotová by měla být zhruba v polovině července, kdy by již v hale měl být led pro novou sezonu. "Plánované opravy jsou ryze havarijního charakteru. Plánovaná komplexní rekonstrukce stadionu závisí na výsledcích jednání s majitelem pozemků u stadionu, které město potřebuje," uvedl Holpuch.   Primátor Martin Novotný (ODS) již dříve novinářům řekl, že pokud se radnice s majitelem pozemků nedomluví, zváží stavbu nové haly na okraji Olomouce. Podle vedení radnice se jeví pro případnou investici jako nejvhodnější lokalita Pražská východ nedaleko výpadové silnice na Mohelnici.   Olomoucký zimní stadion pochází ze 70. let minulého století. Radnice ho získala v červnu 2004 v dražbě. Ještě před ní výhodně odkoupila pohledávku, jež byla zajištěna zástavním právem k zimnímu stadionu. Objekt ji tak přišel na zhruba devět milionů korun.   orv mol  