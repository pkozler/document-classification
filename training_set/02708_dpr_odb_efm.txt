 Dohodu na kolektivní smlouvě ČD dál blokuje nejednota odborářů  Praha 5. ledna (ČTK) - Pod návrhem kolektivní smlouvy pro České dráhy na rok 2011 nadále chybí podpis zástupce Svazu odborářů služeb a dopravy (SOSaD). Podle dnešního sdělení jeho předsedy Jaromíra Duška se na tom nic nezmění do té doby, dokud nebudou ostatní odborové svazy ochotny jednat o navýšení platů zaměstnanců Českých drah alespoň o předpokládanou výši inflace. Všech devět odborových centrál na železnici se v úterý sešlo k jednání, to ale žádnou dohodu nepřineslo.   Nepodepsaná kolektivní smlouva znamená pro zaměstnance Českých drah snížení délky dovolené z maximálních šesti týdnů na čtyři a zároveň prodloužení týdenní pracovní doby u většiny profesí o dvě hodiny na 40 hodin. Dále pro zaměstnance představuje ztrátu ozdravných pobytů a dalších výhod. Zaměstnanci bez podepsaného dokumentu nyní pracují v režimu zvláštního opatření podle podmínek zákoníku práce.   Podle Odborového svazu železnic, nejpočetnější odborové organizace na železnici, přitom představuje současný návrh kolektivní smlouvy, podepsaný již v polovině loňského prosince osmi odborovými centrálami, i vzhledem k současné ekonomické situaci v České republice "velmi dobrý kompromis."   Dalším významným bodem neshod mezi odborovými centrálami je dohoda o uvolňování funkcionářů, která podle Duška diskriminuje méně početné odborové organizace. Podle jeho návrhu by se měl počet placených uvolněných funkcionářů vypočítávat podle nového vzorce. Za každých započatých 500 zaměstnanců organizovaných v daném svazu by měl svaz získat jednoho uvolněného funkcionáře. Pro SOSaD by to v praxi znamenalo dva uvolněné funkcionáře místo jednoho a půl.   "Dokument o uvolňování funkcionářů není součástí kolektivní smlouvy a tak, jak je v současnosti postavený, nediskriminuje nikoho," konstatoval Jindřich Hlas, předseda Federace strojvůdců.   České dráhy zaměstnávaly koncem listopadu 26.674 lidí, z toho počet zaměstnanců sdružených v rámci SOSaD činil asi 700.   cfr vju  