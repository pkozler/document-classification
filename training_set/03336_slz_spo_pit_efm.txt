 Fortuna na svém webu spustila přímé přenosy zápasů  Praha 17. ledna (ČTK) - Sázková kancelář Fortuna spustila na svých webových stránkách přímé přenosy sportovních utkání na adrese ifortuna.cz. Společnost o tom dnes informovala ČTK v tiskové zprávě. Fortuna do konce roku plánuje téměř 10.000 živých přenosů.   Hlavním cílem je nabídnout sázkařům dokonalejší servis zejména v oblasti sázek v průběhu sportovní akce, které jsou nejdynamičtěji rozvíjejícím se odvětvím kursového sázení, uvedla firma. Pro využívání služby je nutné se zaregistrovat.     Zhruba čtvrtinu z plánovaných 10.000 přenosů zabere tenis. Ten je podle firmy v oblasti sázení přímo v průběhu utkání mezi sázkaři Fortuny dlouhodobě nejvyhledávanější. Z nynějšího Australian Open poběží přenosy i ze šesti kurtů současně. K vidění budou v těchto dnech také všechna utkání ze světového šampionátu v házené mužů, uvedla Fortuna.   Fortuna vznikla v roce 1990 v Praze. V roce 2005 se jejím vlastníkem stala investiční skupina Penta. Nyní provozuje Fortuna na třech trzích více než 1300 poboček. V říjnu 2010 společnost vstoupila na pražskou a varšavskou burzu, majoritním vlastníkem je nadále Penta.   vrk jw   