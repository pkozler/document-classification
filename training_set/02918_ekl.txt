 V Černém moři na jihu Ruska objeveny desítky mrtvých sviňuch  Moskva 17. května (ČTK) - Asi tři desítky mrtvých sviňuch obecných, savců podobných malým delfínům, byly objeveny v pobřežních vodách Černého moře na jihu Ruska. Oznámilo to dnes ruské ministerstvo přírodních zdrojů. Příčina úhynu těchto savců není zatím známa.   Asi 20 mrtvých sviňuch nalezli potápěči v hloubce kolem 60 metrů. Několik jich bylo objeveno na pobřeží, další pak v hloubce asi pěti metrů. Podle potápěčů měla některá zvířata stopy poranění, jiná měla po těle výrůstky podobné nádorům.   Všichni mrtví savci patří k nejrozšířenějšímu druhu sviňuchy obecné. Jsou to zvířata podobná delfínům, která žijí hlavně v pobřežních vodách na poloostrově Krym a jsou klasifikována v seznamu mezinárodních organizací evidujících ohrožené druhy.   Sviňucha má velice dobře vyvinutý orientační smysl. Díky dobrému sonaru dobře slyší i na velkou vzdálenost. Sviňucha se nepohybuje příliš rychle a na rozdíl od delfínů sviňucha nevyskakuje do takových výšek.   Podle expertů se delfínům podobní malí tvorové běžně stávají obětí rybářů, v jejichž sítích často uvíznou. Nynější případ je ale zřejmě jiný, ruské ministerstvo přírodních zdrojů už zahájilo vyšetřování.   jf mik  