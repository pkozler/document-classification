 Zisk Verizonu výrazně vzrostl díky úpravě v penzijním systému  New York 25. ledna (ČTK) - Zisk amerického operátora Verizon vzrostl loni v posledním čtvrtletí na 2,64 miliardy dolarů (46,8 miliardy korun) ze 617 milionů za stejné čtvrtletí předchozího roku. Ovlivnila to ale účetní úprava hodnoty penzijního programu, uvedl podnik v dnešní zprávě.   Verizonu během posledních tří měsíců minulého roku přibylo 872.000 předplatitelů s chytrými mobilními telefony. Analytici odhadovali nové uživatele chytrých mobilů na 650.000. Přitom teprve v únoru začne Verizon prodávat mobily iPhone od firmy Apple.   Uživatelé s předplatným na smlouvu představují pro operátory nejlukrativnější klientelu. Verizon uvedl, že tři čtvrtiny z těchto nových uživatelů si pořizují právě chytrý telefon s operačním systémem, u nějž je navíc poplatek za přenos dat.   Verizonu k výsledku také pomohl další přístroj od firmy Apple, a to počítačový tablet iPad; operátor ho začal prodávat v říjnu. Podnik uživatelům s tímto přístrojem zajistí přístup na internet při smlouvě na dva roky. Verizon začal prodávat i tablety od jiných výrobců, například od koncernu Samsung Electronics.   V prosinci Verizon spustil novou datovou síť 4G. A během tří týdnů prodal 65.000 modemů pro spojení laptopů s touto sítí.   Bez mimořádných příjmů a výdajů vytvořil Verizon zisk 54 centů na akcii. Podle průzkumu FactSet analytici přibližně tolik očekávali. Čtvrtletní tržby společnosti klesly o 2,6 procenta na 26,4 miliardy dolarů, napsala agentura AP.   pok vju  