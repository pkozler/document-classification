 Současné rozšíření infekce E. coli jedním z největších v historii  Berlín 29. května (ČTK) - Současná epidemie střevní nákazy vyvolané bakterií E. coli je jedna z největších svého druhu na světě a v Německu vůbec nejhorší, jaká tam kdy byla zaznamenána. Informovalo o tom v sobotu podle agentury Reuters Evropské centrum pro prevenci a kontrolu nemocí (ECDC) se sídlem ve Stockholmu.   Infekcí už se nakazily stovky lidí jenom v Německu, kde jí už devět lidí podlehlo. Normálně je v Německu 900 případů infekce ročně. Další případy nakažení jsou hlášeny z Dánska, Švédska, Británie, Rakouska, Švýcarska a Nizozemska.   Jeden z typů E. coli, Shiga toxin E. coli (STEC), vyvolává nebezpečný krvácivý průjem, hemolyticko-uremický syndrom (HUS). ECDC hodnotí současnou epidemii jako "jednu z největších popsaných epidemií STEC/HUS na světě a největší v Německu".   Německé úřady tvrdí, že za zdrojem nákazy jsou salátové okurky ze Španělska, v nichž už byla zjištěna nebezpečná bakterie. Okurky podezřelé šarže byly v minulých dnech dovezeny také do České republiky, řekl v sobotu ČTK mluvčí Státní zemědělské a potravinářské inspekce (SZPI) Michal Spáčil.   zdp  