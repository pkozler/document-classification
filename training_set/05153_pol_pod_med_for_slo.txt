 Nečas: RFE zbořilo informační zdi komunistického režimu  Doplnili a upravili jsme 6. až 8. odstavec   --------------------    Praha 5. května (ČTK) - Československé vysílání Rádia Svobodná Evropa (RFE) podle českého premiéra Petra Nečase sehrálo roli beranidla, které zbořilo informační zdi komunistického režimu. Podle slovenské premiérky Ivety Radičové by bylo potřebné i nyní v boji proti korupci. Uvedli to dnes v Praze na konferenci k 60. výročí zahájení vysílání RFE do Československa.   "V atmosféře informační otevřenosti se nikdy nedaří lžím, ideologické zaslepenosti, pokoře vůči vrchnosti. Nejúčinnějším lékem proti zabedněnosti a největším povzbuzením pro demokratické tužby obyvatelstva bývá protržení informační blokády," uvedl Nečas.   Rádio Svobodná Evropa podle něj nebylo vnímáno jako zdroj úředně schválených informací, vzniklo z iniciativy americké administrativy. Podle premiéra obnovovalo vědomí civilizační sounáležitosti Čechů a Slováků se Západem navzdory komunistické propagandě, která zemi řadila k východnímu bloku. Připomenul, že i pouhý poslech stanice, kterou komunisté označovali za štvavou vysílačku, protože je opravdu štvala, byl přirovnáván k vlastizradě.   Slovenská premiérka Iveta Radičová krom vzpomínek na poslech RFE uvedla, že svůj význam by její vysílání v Česku i Slovensko mělo i dnes, kdy postkomunistickou část Evropy ohrožují korupce a skandály. "Možná bychom Rádio Svobodná Evropa opět potřebovali. Možná by umělo rychleji, pravdivěji, přesněji a objektivněji pojmenovat příčiny, a ne plavat po povrchu skandálních titulků. Jsem si jistá, že redaktoři 'Svobodky' by v odkrývání korupce udělali kus dobré práce, jako to dokázali v časech svého působení," řekla Radičová.   Také ona připomenula, že poslech RFE přinesl do československých domovů malý ostrov svobody. Význam rádia byl podle ní i v tom, že díky šíření pravdivých informací zamezilo většímu počtu vykonstruovaných obvinění a poprav podobných případům Rudolfa Slánského nebo Milady Horákové.   Viceprezident Rádia Svobodná Evropa/Rádia Svoboda (RFE/RL) John O'Sullivan varoval před zapomínáním na minulost a zdůraznil, že je nutné vůči ní zaujmout jasné stanovisko. "Neuděláme-li to, hrozí nám nenávratná ztráta paměti, něco jako historický Alzheimer nebo národní lobotomie," řekl. A pak se otevře prostor pro další diktátory, míní.   Konferenci zahájila známá znělka československého vysílání Rádia Svobodná Evropa, které bylo zahájeno 1. května 1951, a ze záznamu hlas publicisty Ferdinanda Peroutky. Byl mezi prvními, kdo tehdy zpoza železné opony promluvil k Čechům a Slovákům.   Místopředseda Senátu Přemysl Sobotka (ODS) jako spolupořadatel konference uvedl, že se RFE může pochlubit nejdelším působením rozhlasové stanice v boji proti totalitě. "Svým vysíláním byla často jediným zdrojem pravdivých informací pro Čechy a Slováky v letech 1951 až 1989, po dobu dlouhých 38 let," uvedl Sobotka. "Svobodné Evropě vděčíme za mnoho, především, že většina z nás jejím poslechem nesla v sobě alespoň malý plamínek naděje a nenechala se zcela vylisovat do tvaru, který si z nás přáli mít naši komunisté a jejich kremelští nadřízení," dodal.   Rádio Svobodná Evropa bylo založeno v roce 1949 z iniciativy vlády Spojených států. V roce 1976 se spojila s Rádiem Svoboda. První zkušební program za železnou oponu odvysílala stanice v červenci 1950 z nákladního automobilu pohybujícího se kolem československých hranic. České vysílání se definitivně odmlčelo po více než půlstoletí 30. září 2002, důvodem byl nedostatek financí. Spojené státy potřebovaly v souvislosti s bojem proti terorismu peníze na rozšíření vysílání do jiných zemí.   Sídlem rádia byl více než 40 let západoněmecký Mnichov, v roce 1995 se kvůli snížení nákladů přesunulo do Prahy. Předloni se z bývalého Federálního shromáždění přestěhovalo do nového sídla v Praze 10.   mhm lp rot  