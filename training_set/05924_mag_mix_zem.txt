 Tchaj-wan testuje průlomový experiment: učí prasata na záchod  --------------------    Ke zpravodajství: ilustrační FOTO ve Fotobance  ID foto: P200904270106001   --------------------    Tchaj-pej 25. ledna (ČTK) - Experiment, který by mohl být jednoduchým řešením problémů spojených s chovem vepřů v podobě exkrementů, zápachu a značné spotřeby vody, testuje Tchaj-wan. Místní farmy se budou snažit naučit své vepře chodit na záchod, napsala dnes agentura Reuters.   První výsledky jsou povzbudivé, a tak tchajwanská vláda pobízí farmy, aby se k výchově prasátek připojily. Jako pobídku jim nabízí peníze, ale také zdůrazňuje výhody v podobě méně vodnatého hnoje, který lze prodat za vyšší cenu jako hnojivo.   Prasečí záchod tvoří soustava železných tyčí nainstalovaných asi 20 centimetrů nad podlahou v koutě chléva. Prasata si stoupnou mezi tyče, aby vykonala potřebu, přičemž se jejich exkrementy shromažďují na jediném, snadno vyčistitelném místě.   Na Tchaj-wanu žije asi šest milionů vepřů, tedy průměrně jeden na každé čtyři obyvatele. Kdyby všichni pašíci začali chodit na záchod, pak tchajwanské ministerstvo životního prostředí odhaduje, že by se nynějších zhruba 180 milionů litrů vody používaných denně na čištění chlévů snížilo na polovinu.   Ministerstvo proto vydalo jednoduchý, tříbodový návod, jak prasata chození na záchod naučit. Dát na zvolené místo trochu trusu - prasata pak půjdou za zápachem. Vyčistit zbytek chléva, aby vepříky nic nemátlo - a pak už je nechat, aby se s novým uspořádáním věcí důkladně seznámili.   Čchang Čchun-tchou, hlavní manažer prasečí farmy Long Kow Foods Enterprise, která už záchody pro vepře zavedla, potvrdil, že nejen prodává hnůj dráž, ale jeho vepři lépe prospívají. "Protože už nemusíme celý chlév splachovat vodou, je nižší pravděpodobnost, že se vepři nastydnou," řekl v rozhovoru pro místní televizi. "To nám pomohlo zvýšit procento přežití našich vepřů ze 70 na 90 procent," dodal.   dk dr  