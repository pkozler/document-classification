 CZ Loko začalo s modernizací lokomotiv v Bělorusku  Česká Třebová (Orlickoústecko) 8. května (ČTK) - Společnost CZ Loko z České Třebové dokončila první dodávku do Běloruska. Kontrakt v hodnotě 46 milionů eur (zhruba 1,1 miliardy korun) na modernizaci 49 lokomotiv bude pokračovat až do roku 2014. ČTK to řekl mediální zástupce firmy Zdeněk Zuntych.   Lokomotivy vlastní tamní státní železnice. Českotřebovský podnik zmodernizoval první českou lokomotivu ČME3, které se vyráběly před desítkami let. Základem je stavebnice nově vyrobených modulů a komponentů. Firmě pomohla získat miliardový kontrakt zakázka v Litvě, kde během posledních let modernizovala 33 lokomotiv.   "Novou lokomotivu už dopravce nasadil do běžného provozu. Je to stroj plný elektroniky, který lze s původním ČME3 jen těžko srovnávat," uvedl generální ředitel CZ Loko Josef Bárta.   Vedle modernizace v Bělorusku firma spolu se svými obchodními partnery vyvinula, vyrobila a už testuje novou posunovací lokomotivu. Ta má nahradit zastaralé lokomotivy vyrobené v bývalém Sovětském svazu, jejichž provoz je neekonomický.   Loni firma také získala zakázku pro České dráhy. Modernizuje pro ně 19 lokomotiv řady 750 známých pod přezdívkou Brejlovec. Dráhy zaplatí za náklady a leasing 678 milionů korun.   CZ Loko podniká v železničním strojírenství, zaměřuje se na modernizaci, opravy a výrobu dieselelektrických lokomotiv. Vlastní závod v České Třebové a provozovny má také Jihlavě a Nymburce. Loni společnost vykázala obrat 1,8 miliardy korun. Ve firmě pracuje 650 lidí.   jlc dvd  