 Soukromá čínská automobilka Geely loni zvedla prodej o 27 procent  Tchaj-pej 11. ledna (ČTK) - Největší soukromý čínský výrobce aut Geely Automobile Holdings loni zvýšil prodej o 27 procent na 415.000 vozů. Podnik dnes zároveň uvedl, že hodlá svůj konsolidovaný zisk do roku 2015 zdvojnásobit. Geely loni převzala výrobu osobních vozů Volvo.     V odbytu svých vozů podnik překonal cíl 400.000 aut. Konsolidovaný prodej včetně značky Volvo byl 800.000 vozů a konsolidovaný čistý zisk přesáhl 100 miliard jüanů (287 miliard Kč).   Manažeři mateřské společnosti Zhejiang Geely Holding Group oznámili, že společnost má v plánu do roku 2015 zvýšit konsolidovaný odbyt na dva miliony vozů a konsolidovaný zisk na 200 miliard jüanů.   Společnost jedná s elektronickým gigantem Foxconn Group, který je mateřskou firmou tchajwanské Hon Hai a hongkongské Foxconn International, o společném vývoji ekologických vozů. Manažeři z Geely ale také jednali s UMC, světově druhým největším zakázkovým výrobcem čipů, o možné spolupráci při vývoji takzvaných inteligentních aut.   Geely zatím nemá v plánu zvyšovat podíl v britské společnosti Manganese Bronze, která vyrábí černé londýnské vozy taxi. Geely má nyní v britské firmě podíl 20 procent. Na podzim Geely oznámila, že chce letos udržet růst díky modelům s automatickou převodovkou.   Čína loni překonala Spojené státy jako trh s nejvyšším prodejem vozů na světě. Zhejiang Geely se dostala do novinových titulků loni v srpnu, když oznámila, že kupuje švédské Volvo od amerického koncernu Ford Motor, napsala agentura Reuters.   Prodej osobních aut v Číně loni vzrostl o 33,2 procenta a dosáhl rekordních 13,8 milionu vozů. Analytici očekávají, že prodej aut bude pokračovat i v letošním roce. Celoroční růst odhadují na deset až 15 procent.   Americká General Motors loni zvýšila svůj prodej v Číně o zhruba 29 procent na 2,35 milionu vozů. Podle Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů aut. Japonská Toyota Motor loni zvýšila svůj čínský prodej o 19 procent na 846.000 vozů. Přední světové automobilky se snaží expanzí v Číně kompenzovat pokles poptávky na rozvinutých trzích.   pok dvd  