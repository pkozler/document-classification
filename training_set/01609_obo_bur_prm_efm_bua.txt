 Akcie Samsonitu první den obchodování klesají  Hongkong 16. června (ČTK) - Akcie předního světového výrobce cestovních zavazadel Samsonite International S.A. první den obchodování na burze klesají, v jednu chvíli přišly až o 11 procent. Zájem investorů o primární nabídku akcií je slabý kvůli ztrátám akciových trhů po celém světě.   Největší světový výrobce kufrů je jednou z mnoha zahraničních firem, které se rozhodly učinit primární nabídku akcií v Hongkongu. Důvodem je vysoký růst v Číně a prudce rostoucí spotřebitelská poptávka v zemi. Vstup na burzu Samsonitu však přichází v den, kdy akciové trhy po celém světě zasáhla špatná nálada kvůli obavám o další vývoj globální ekonomiky.   Samsonite se rozhodl nabídnout na trhu 672,24 milionu akcií. Firma z nabídky získala 9,73 miliardy hongkongských dolarů, tedy zhruba 1,25 miliardy USD (21,5 miliardy Kč). Kdyby se firmě podařilo prodat akcie na horním konci stanoveného rozpětí, mohla získat až 1,5 miliardy USD.   Firma původně stanovila cenové rozpětí pro nabídku na 13,50 až 17,50 HKD na akcii (30 až 39 Kč), minulý týden však toto rozpětí snížila na 14,50 až 15,50 HKD. Nakonec byla cena pro první den obchodování na burze stanovena na dolním konci rozpětí. Kolem poledne místního času se akcie obchodovaly za 13,14 dolaru, předtím ale klesly až na 12,96 HKD.   Z dalších zahraničních společností se na burze v Hongkongu prodávají akcie švýcarského obchodníka s komoditami Glencore a provozovatele kasin na Macau MGM China. Na místní burzu se chystá rovněž italský módní dům Prada a výrobce luxusních kabelek Coach. Naopak australská těžební firma Resourcehouse své plány na vstup na hongkongskou burzu zrušila.   Společnost Samsonite byla založena v Denveru v roce 1910 a dostala jméno podle biblického siláka Samsona. Firma vyrábí zavazadla a cestovní potřeby stejného jména, ale také pod značkami American Tourister, Lacoste a Timberland. V Evropě má společnost výrobní závody v Belgii, Itálii a Maďarsku. Samsonite vlastní soukromá investiční společnost CVC Capital Partners a Royal Bank of Scotland.   irl jw  