 V Plzni zničil požár sklad s textilem; škoda asi 50 milionů  --------------------    Ke zpravodajství: FOTO/aktuality   Zprávu jsme aktualizovali v celém rozsahu o další informace k požáru.   --------------------    Plzeň 3. července (ČTK) - V Plzni zničil velký požár v noci na dnešek část skladové haly s textilem. Hasiči s ohněm bojovali od půlnoci až do rána, na místě jsou nadále, oheň postupně dohasíná. Škody jsou podle hasičů předběžně odhadovány na 50 milionů korun. Příčina požáru prozatím není známa. Hala v Podnikatelské ulici u obchodní zóny na Borských polích je zničena zhruba z jedné poloviny, hustý dým z ohně ale obyvatele města neohrozil, oznámil ČTK řídící důstojník krajských hasičů Dušan Nový.   Hasiči nasadili k likvidaci požáru haly 15 jednotek a vyhlásili pohotovost třetího stupně, která se týká všech jednotek v krajském městě. Požár zničil minimálně polovinu objektu velkého zhruba 100 x 100 metrů, dosud není jasné, nakolik je poškozena také zbývající část budovy. Při požáru ani zásahu hasičů nebyl nikdo zraněn, konstatoval Nový.   Zboží uskladněné v hale samovolně dohořívá, hasiči do ní však nevstupují. Riziko, že by se mohla její část zřítit, je příliš velké, poznamenal Nový. Zásah bude nejspíše trvat, i když v menším počtu lidí a techniky, nejspíše do pondělí. "Teprve potom bude moci statik říci, v jakém stavu hala je. A pak začne i vyšetřování příčin požáru," uvedl Nový.   Ve skladové hale mělo být uloženo značkové textilní a sportovní zboží pro jeden z obchodních řetězců. Patrně jde o plzeňskou společnost A3 Sport. Policie se podle mluvčího Libora Pilaře začne případem zabývat až poté, co bude požár definitivně zlikvidován a hasiči místo opustí. "Specialisté z Třemošné provedli všechna měření zplodin z požáru a vyhodnotili je. Nebezpečí zamoření okolí nehrozí. Co do předpokládané výše škody je to letos zatím asi největší požár v regionu," dodal Nový.   vlm rot  