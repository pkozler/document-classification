 V Kynšperku se zřítila stará skladová hala, nikdo v ní asi nebyl  Kynšperk (Sokolovsko) 9. ledna (ČTK) - V Kynšperku se dnes odpoledne zřítila stará budova, která kdysi sloužila jako sklad stavebnin. Objekt na periferii města v tamním průmyslovém areálu nebyl v poslední době využívaný a patrně v něm nikdy nebyl. Není vyloučeno to, že konstrukce nevydržela pod váhou těžkého sněhu, oznámil ČTK mluvčí krajských hasičů Martin Kasal.   Vzhledem ke značné destrukci budovy a velkému riziku dalšího zřícení nebudou hasiči zatím na místě zasahovat. Povolání byli kynologové se psy speciálně vycvičenými na vyhledávání zavalených lidí, aby se vyloučilo, že v budově mohl někdo být, poznamenal Kasal.   Těžký sníh zavinil už v pátek pád střechy haly sloužící k uskladnění umělého hnojiva s ledkem amonným ve Vojtanově na Chebsku. Při nehodě nebyl nikdo zraněn, životní prostředí nebylo únikem látek z poškozeného objektu ohroženo. Koncem prosince pod váhou sněhu spadla také střecha nad expozicí v přírodní rezervaci SOOS u Františkových Lázní. Trosky poškodily modely dinosaurů.   vlm snm  