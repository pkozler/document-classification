 EU zváží opatření proti proniknutí afrického prasečího moru  --------------------    Ke zpravodajství: FOTO/aktuality   --------------------    Brusel 24. ledna (zpravodaj ČTK) - Evropská unie se obává, že by na její území mohl proniknout africký prasečí mor, který se objevil v Rusku. Unie nyní zváží, zda přijme nějaká opatření, která by měla proniknutí této choroby zabránit. O situaci dnes jednali v Bruselu ministři zemědělství "sedmadvacítky".   "Objevila se hrozba afrického prasečího moru zejména z Ruské federace, což reálně ohrožuje i celou Evropskou unii," řekl dnes náměstek slovenského ministra zemědělství Gabriel Csicsai.   Hlasy pro ochranná opatření zněly z Litvy, která s Ruskem sousedí. Ta podle slovenského náměstka volá po zpřísnění pravidel či vypracování takových opatření, která by zabránila zavlečení tohoto závažného onemocnění do EU.   Csicsai navíc podotkl, že sektor vepřového masa se nyní nenachází v příliš dobré situaci. Problémem jsou ceny masa a také současný skandál s výskytem nadlimitního množství dioxinů v krmivech v Německu, který zasáhl právě i oblast vepřového masa.   "Je tu reálná hrozba zavlečení," řekl náměstek s tím, že o formě a rozsahu případných opatření se teprve bude diskutovat. Africký prasečí mor se může přenášet i přes divočáky, kteří se volně pohybují přes hranice. Navíc nemoc do EU mohou i nechtěně zanést lidé.   pkt dvd  