 Účast v referendu o budoucnosti Súdánu prý přesáhla 60 procent  --------------------    Ke zpravodajství: FOTO/aktuality   --------------------    Džuba (jižní Súdán) 12. ledna (ČTK) - V referendu o nezávislosti jižního Súdánu na severu země již odevzdalo hlas přes 60 procent voličů. Účast tak překonala hranici nutnou pro uznání platnosti jeho výsledků. Novinářům to dnes sdělila vysoce postavená členka vládnoucí strany poloautonomního jižního Súdánu. Organizační výbor referenda podle agentury Reuters toto číslo zatím nepotvrdil. Sedmidenní hlasování končí v sobotu.   Vypsání referenda je výsledkem mírové dohody, která ukončila občanskou válku mezi severem a jihem země. Zahynuly v ní přes dva miliony lidí. Analytici očekávají, že zaostalý jih, který tvoří asi čtvrtinu celkové rozlohy Súdánu, se vysloví pro samostatnost. Severní Súdán by tak přišel o přístup k nalezištím ropy. Předběžné výsledky se čekají na začátku února.   Podle Anny Ittové ze Súdánského lidového osvobozeneckého hnutí (SPLM) hlas dosud odevzdalo téměř 2,3 z asi 3,9 milionu registrovaných voličů.   Referendum provázejí střety mezi arabskými nomády ze severu a jihosúdánskou policií a uprchlíky. Od pátku v nich přišlo o život nejméně 46 lidí. Střety se odehrály v oblasti sporného hraničního regionu Abyei, který za své území považuje projižní kmen Dinků i proseverská nomádská skupina Misseriya.   Podle jihosúdánských činitelů citovaných dnes Reuters bylo jednou z hlavních příčin zřejmě rozmístění 300 jihosúdánských policistů v Abyei. Nomádi prý policisty považovali za jihosúdánské vojáky, kteří chtějí oblast obsadit.   O sporném vyslání policistů do oblasti by měli v neděli jednat regionální vůdci s jihosúdánskými činiteli.   kne hej  