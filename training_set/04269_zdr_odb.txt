 Ministr se s protestujícími lékaři neshodl, řešení má být v lednu  --------------------    Ke zpravodajství: FOTO/aktuality; AUDIO; VIDEO  Video:  http://multimedia.ctk.cz/cs/video/document/4276141/ministr-se-s-protestujicimi-lekari-neshodl-reseni-ma-byt-v-lednu    Doplnili jsme odkaz na video; text nezměněn.   --------------------    Praha 20. ledna (ČTK) - Ministr zdravotnictví Leoš Heger (TOP 09) se dnes se šéfy lékařské komory a odborů nedohodl na cestě ze situace, kdy v nemocnicích 3800 lékařů podalo kvůli nespokojenosti s výší platů výpověď. Shodli se jen na tom, že řešení se musí najít do konce měsíce. Další jednání bude 24. ledna, ministerstvo předloží konkrétní návrhy. Po prvním oficiálním společném jednání to řekl ministr. Odbory trvají na růstu příjmů na 1,5 až trojnásobek průměrného platu podle kvalifikace a praxe.   "Nejsme schopni mzdy zázračně v nejbližších měsících ani v letošním roce zvýšit," řekl Heger. Dodal, že ze státního rozpočtu není možné přilít na platy doktorů víc peněz. Možnosti vidí v hledání úspor. Již dříve vyzval ředitele nemocnic, jež řídí, aby všechny nalezené rezervy dali do platů.   "Uspokojilo by nás buď splnění našich požadavků, nebo nabídka, která by se tomu velmi blížila. Pokud se tak nestane, půjdu za premiérem," řekl předseda Lékařského odborového klubu - Svazu českých lékařů (LOK-SČL) Martin Engel. Pokud by do konce ledna přijatelná nabídka padla, předloží ji na setkání zástupců LOK-SČL 1. února a ještě ten den by veřejnost "mohla slyšet skvělou zprávu, že se nemusí obávat ohrožení péče".   V protestní akci odborů Děkujeme, odcházíme podalo výpověď 3775 z asi 20.000 nemocničních lékařů, tedy téměř 19 procent. Kdyby dohoda nebyla do konce ledna, bude ještě do konce února čas na potřebná opatření, aby se zajistila péče. Nejhorší situace je na Vysočině, kde chce odejít téměř 60 procent doktorů. V hlavním městě je to každý desátý. Další lékaři vypovídají dohody o pracovní pohotovosti.   Lékařské odbory chtějí přidat k 1. březnu, mají v tom podporu prezidenta České lékařské komory Milana Kubka. "Bez dohody s protestujícími lékaři nelze k 1. březnu zajistit ani akutní péči," varoval Kubek. Uvítal protikorupční strategii, kterou dnes ministr představil, protože přispěje k pořádku a přinese tím i peníze na platy lékařů. "Je to start reformy, protože reforma znamená zavedení pořádku," řekl Kubek.   Ministr má na pondělním jednání předložit návrhy, jak by se situace dala řešit. Dnes zopakoval, že více financí na platy by měla zajistit reforma. "Jakékoliv reformní kroky nemohou přinést ty peníze k 1. únoru. Všechno jsou to výhledové záležitosti, na které je nutné počkat. Zda toto čekání bude akceptováno protestujícími lékaři, to se teprve uvidí," řekl Heger.   Podle Hegera ministerstvo potřebuje do konce ledna vědět, jak se lékaři rozhodnou a jak bude situace po 1. březnu vypadat. Podle toho se soustředí buď na zajištění akutní péče v krajích, či na pokračování reformy.   ktk nam rot              