 Eurokomisař Barnier oslaví 60. narozeniny  --------------------    Ke zpravodajství: FOTO ve Fotobance   --------------------    Paříž/Praha 8. ledna (ČTK) - Šedesátiny oslaví 9. ledna eurokomisař pro vnitřní trh a služby Michel Barnier. Francouzský politik má za sebou dlouhou kariéru ve veřejné správě. Do předloňského června byl francouzským ministrem zemědělství a rybolovu (od června 2007), v letech 2004 až 2005 šéfoval francouzské diplomacii a v 90. letech vedl resort ochrany životního prostředí. Velké zkušenosti z unijní politiky získal Barnier již jako eurokomisař pro regionální politiku (v letech 1999 až 2004) a předloni byl zvažován jako jeden z možných kandidátů na post takzvaného ministra zahraničí EU.   Do politiky vstoupil Barnier velmi záhy. Ve 27 letech byl jedním z nejmladších poslanců francouzského parlamentu. Byl blízkým spolupracovníkem bývalého prezidenta Jacquese Chiraca, mezi jeho přátele patří i francouzský expremiér Jean-Pierre Raffarin. Dnes již Barnier patří mezi nejvýraznější představitele konzervativního Svazu pro lidové hnutí (UMP) a působí rovněž jako viceprezident Evropské lidové strany (EPP).   Největším koníčkem rodáka ze Savojských Alp, který se v roce 1992 podílel na organizaci zimní olympiády v Albertville, je prý lyžování. S manželkou Isabelle má tři děti.   zma ped  