 Tlak na vládu sílí, lidé podepisují petici na podporu lékařů  Opravili jsme v posledním odst. chybné: "...zhruba každý dvacátý nemocniční lékař odejde..." na správné: "...zhruba každý pátý nemocniční lékař odejde...".   --------------------    Praha 26. ledna (ČTK) - Tlak na vládu v souvislosti s odborovou akcí Děkujeme, odcházíme sílí, jak se blíží 1. březen, kdy zhruba 3800 nemocničních lékařů přestane chodit do práce. Lékaři a jejich sdružení posílají dopisy vládě i médiím, nyní se na vládu obrátili také občané. Petici SOS zdravotnictví podepsalo k dnešnímu dopoledni téměř 9000 občanů, jako spisovatel Ivan Klíma, děkan první lékařské fakulty Univerzity Karlovy profesor Tomáš Zima nebo přední chirurg profesor Pavel Pafko.   "V prvních 16 hodinách od vzniku internetové  petice  se k textu připojilo přes 3500 signatářů. Je třeba, aby byl slyšet alespoň trošičku i hlas druhé strany, když ta první tak úspěšně manipuluje," řekla ČTK spoluautorka petice profesorka Eva Havrdová, která ji rovněž podepsala a poskytla ČTK. Přední odbornice na léčení roztroušené sklerózy pracuje na neurologické klinice Všeobecné fakultní nemocnice, odkud odchází 70 procent lékařů.   Petice je dílem 24 autorů a je podle Havrdové určena všem občanům bez ohledu na profesi. Vyzývá vládu a ministerstvo zdravotnictví, aby začaly se zástupci zdravotníků konstruktivně jednat. Považuje za hazardní, jak nedoceněn je potenciál českých zdravotníků v době, kdy vyspělá Evropa se potýká s nedostatkem kvalifikovaných sil. Žádá, aby vládou pověřený orgán se zasadil o narovnání disproporce mezi materiálovými a mzdovými výdaji českého zdravotnictví.   Podle nejnovějšího průzkumu Agentury Médea Research většina veřejnosti stojí proti lékařům. Velká část obyvatel uznává, že by nemocniční lékaři měli mít vyšší platy, jejich požadavek na mzdu v trojnásobku průměrné mzdy je podle nich ale přemrštěný. Za lékaře se v průzkumu postavila jen čtvrtina obyvatel, naopak 59 procent lidí jejich protesty neschvaluje.   Aktuální kroky k odvrácení odchodů lékařů a k zajištění péče, pokud skutečně zhruba každý pátý nemocniční lékař odejde, má dnes na programu vláda. Ministr zdravotnictví Leoš Heger (ODS) již dříve uvedl, že peníze ze státního rozpočtu nelze žádat. Má plán, jak do nemocnic dostat velmi rychle alespoň stovky milionů korun.   nam pba  