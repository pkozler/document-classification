 Reforma škol se přijímacích zkoušek v Libereckém kraji nedotkne  Liberec 6. ledna (ČTK) - Plánované slučování středních škol a chystané změny v oborové struktuře v Libereckém kraji se letošních přijímacích zkoušek ještě nedotknou. ČTK to dnes řekl hejtmanův náměstek pro školství Radek Cikl (ČSSD). Kraj se chystá kvůli úbytku žáků sloučit pět středních škol a také zrušit některé obory. Děti se ale nemusejí bát hlásit na žádný z oborů, který si z aktuální nabídky vyberou. Obor, k jehož studiu budou přijati, také dokončí, ujišťuje Cikl.   Plánované změny by se měly podle Cikla fakticky projevit až v přijímacím řízení pro školní rok 2012/2013. Děti ve vyšších ročnících ve škole normálně dostudují, do některých oborů už se ale noví studenti přijímat nebudou. Změny se dotknou 26 škol. "V kraji zůstanou zachovány všechny obory, které se tu teď učí, jde pouze o to, aby si nekonkurovaly. Nemá smysl učit obor na třech místech, když na každém z nich nastoupí pět dětí," řekla ČTK vedoucí odboru školství krajského úřadu Jiřina Princová.   V Libereckém kraji je 38 krajských škol s kapacitou 25.880 míst. Kvůli úbytku žáků chce kraj snížit kapacitu zhruba o 13 procent na 22.630 míst. Už dnes je přitom velká část kapacit nevyužitá. Letos navštěvuje školy méně než 18.500 studentů a do roku 2014 by jich mělo být kolem 15.000. Nejvýraznější změny čekají Gymnázium Frýdlant, jablonecké Gymnázium U Balvanu, Gymnázium Mimoň, Střední uměleckoprůmyslová škola sklářská v Kamenickém Šenově a Střední průmyslová škola textilní v Liberci.   Kvůli chystaným změnám se objevila řada připomínek a protestů. Přitom některé školy mají podle Cikla už nyní problém se uživit. "Letos jsme dostali o 79 milionů korun méně na přímé náklady proti minulému roku. Od roku 2007 bylo navíc zrušeno 452 pracovních míst," řekl. Pokud by současný stav zůstal zachován, byly by za dva roky školy naplněné jen z poloviny, což by znamenalo obrovskou zátěž pro krajský rozpočet.   Do konce ledna mají obce i školy možnost celý návrh připomínkovat. Upravený návrh by pak měli krajští radní a zastupitelstvo projednat v březnu. Do chystané reformy se vložil i ministr školství Josef Dobeš (VV), který v pondělí navštívil sklářskou školu v Kamenickém Šenově, která má za sebou více než 150letou historii. Přesto ji chce kraj kvůli nedostatku žáků sloučit se školou v nedalekém Novém Boru a zrušit. Dobeš chce, aby podobné školy s dlouholetou tradicí spadaly do nové skupiny takzvaných škol rodinného stříbra a místo krajů je převzal stát.   ivc snm  