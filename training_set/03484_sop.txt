 Hranice se pustily do budování azylového domu pro matky s dětmi  Hranice (Přerovsko) 24. ledna (ČTK) - Hranice na Přerovsku začaly budovat svůj první azylový dům pro osamělé rodiče s dětmi. Zařízení v hodnotě kolem osmi milionů korun vzniká v budově bývalé školy v místní části Slavíč. První rodiče by zde měli najít střechu nad hlavou již v polovině letošního roku, řekl dnes ČTK mluvčí hranické radnice Petr Bakovský.   "Azylový dům bude poskytovat matkám nebo otcům s dětmi, těhotným a mladistvým maminkám komplex sociálních služeb, který bude zahrnovat poskytování ubytování, sociální poradenství, pomoc s péčí o dítě a domácnost, poradenství při hledání zaměstnání a bydlení, pomoc při uplatňování práv, oprávněných zájmů a volnočasové aktivity," uvedl mluvčí radnice s tím, že v objektu již začaly stavební práce. Podotkl, že nabízené služby by měly pomoci především řešit obtížné rodinné a sociální situace těchto lidí tak, aby byl umožněn jejich návrat do běžného života.   Azylový dům bude ve dvou patrech disponovat deseti pokoji, čtyřmi sociálními zařízeními, kuchyňkou, společenskou místností, prostorem pro zaměstnance a kompletním technickým zázemím. "Kapacita domu je deset rodičů a maximálně 16 dětí," doplnil Petr Bakovský. Vznikne tam i pět nových pracovních míst.   V Hranicích i v nejbližším okolí podobné zařízení dosud chybělo. Město vybuduje tento azylový dům díky dotaci z Regionálního operačního programu regionu soudržnosti Střední Morava. Z osmimilionové částky tvoří dotace až 85 procent.   ftv sap  