 AVE CZ zkouší prosadit spalovnu nebezpečných odpadů u Pardubic  Pardubice 5. ledna (ČTK) - Společnost AVE CZ nevzdává možnost, že jednou v Rybitví u Pardubic zprovozní spalovnu nebezpečných odpadů. Žádost, kterou podala krajskému úřadu, ale musí ještě doplnit. Má na to půl roku. ČTK to řekl krajský radní Václav Kroutil (ČSSD).   "Společnost AVE CZ má šest měsíců na to, aby doplnila či upravila 14 zjištění našeho úřadu," řekl Kroutil.   Firma se původně pokoušela získat kladné stanovisko k vlivu stavby na životní prostředí (EIA), jenže neuspěla. Nyní zkouší druhou možnost, tedy takzvané integrované povolení. Pokud jej získá, nemusí mít stanovisko EIA a může požádat o stavební povolení.   "Určitě se obrátíme na odbor životního prostředí krajského úřadu, abychom zjistili, co bychom mohli ještě dělat. Spalovna nám vadí, nikdo od nás ji nechce," řekl starosta Rybitví Radim Voltr.   Protestní petici proti spalovně podepsalo zhruba 50.000 lidí. Ostře proti se postavily radnice Pardubic, Chrudimi, Hradce Králové i menších obcí v okolí plánovaného zařízení, nesouhlasí ani Pardubický kraj.   "Postoj kraje i jednotlivých členů rady se v žádném případě nezměnil," řekl náměstek hejtmana Jan Tichý (ČSSD).   AVE CZ hodlá modernizovat původní spalovnu, která už sedm let nefunguje, protože překračovala emisní limity. Firma v původním projektu za několik set milionů korun plánovala, že by mohla ročně odstranit až 20.000 tun nebezpečných odpadů. Zpracovatel posudku později uvedl, že akceptovatelná roční kapacita je 12.000 tun.   jlc sap  