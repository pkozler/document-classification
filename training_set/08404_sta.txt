 Stavebníci v Pardubickém kraji na jaře začali víc stavět  Pardubice 15. května (ČTK) - V Pardubickém kraji v první čtvrtině letošního roku začali stavebníci stavět o 8,6 procenta víc bytů než ve stejném období předchozího roku. Nejvýraznější nárůst zaznamenalo Chrudimsko, naopak Pardubicko výrazně v bytové výstavbě pokleslo. Vyplývá to z údajů, které zveřejnil Český statistický úřad v Pardubicích.   "Zájem o stavební pozemky tady je a zatím jsou k dispozici, i když je trochu problém s infrastrukturou. Nejvíc se staví v místní části Škrovád a přímo ve Slatiňanech," řekla vedoucí stavebního úřadu ve Slatiňanech na Chrudimsku Dana Jiříková.   Ze 228 zahájených bytů v celém kraji převažují rodinné domy. Staveb se samozřejmě ujímají developeři, ale dost často si lidé nechají od odborníků pozemky zasíťovat a zbytek postaví podle svých projektů svépomocí nebo s najatou firmou.   Developerské projekty se často neprodají hned všechny, ne každý chce bydlet ve stejném domě jako má soused. V internetových nabídkách realitních kanceláří je takových domů v okolí Pardubic poměrně dost.   V prvním čtvrtletí v kraji vzniklo 296 bytů, což je téměř o čtyři procenta víc než loni. Procentně nejvyšší růst byl na Orlickoústecku a Svitavsku, jen v řádech procent na Pardubicku. Na Chrudimsku dokončená bytová výstavba poklesla.   V množství zahájené bytové výstavby se kraj v tomto období skončil na 11. a 12. místě společně s Olomouckým krajem. V dokončené výstavbě byl sedmý. Nejhůř na tom byl Karlovarský kraj.     Bytová výstavba v prvním čtvrtletí 2011 a 2010 v Pardubickém kraji:      2011/2010  2011/2010      zahájené byty  dokončené byty     Chrudim  66/42  63/82     Pardubice  68/93  121/128     Svitavy  40/34  34/25     Ústí nad Orlicí  54/41  78/50     Kraj  228/210  296/285     zdroj: ČSÚ   jlc mha  