 Aignerová chce kvůli dioxinu zpřísnit podmínky pro výrobce krmiv  --------------------    Ke zpravodajství: AUDIO   Upravili jsme titulek a doplnili klíčová slova ČR;Polsko. Rozšířili jsme o 2.-4. a 6. odstavec s vyjádřením ministerstva k dovozu potenciálně kontaminovaného vepřového do ČR, backgroundem k němu a poklesem prodeje vajec, drůbežího a vepřového v Německu. V 5. odstavci jsme doplnili další podrobnosti z akčního plánu.   --------------------    Berlín 14. ledna (zpravodaj ČTK) - Zavést přísnější kontroly výrobců krmiv a zamezit do budoucna opakování skandálu s výskytem rakovinotvorného dioxinu v zemědělských produktech chce německá ministryně zemědělství Ilse Aignerová. Ministryně to dnes oznámila při představení svého akčního plánu zajištění potravinové bezpečnost v zemi. Její úřad dnes také potvrdil čtvrteční informace ministerstva zdravotnictví spolkové země Sasko-Anhaltsko, že se vepřové z německého chovu postiženého dioxinem na začátku ledna dostalo i do Česka a Polska.   Podle šéfa odboru potravinové bezpečnosti ministerstva Bernharda Kühleho už neexistují žádné šarže, které by bylo možné stáhnout z trhu. "Pro toto maso také neexistují žádné výsledky testů," uvedl na tiskové konferenci.  "V tento moment tak nelze kalkulovat, zda bylo vůbec zatíženo dioxinem," dodal s tím, že kontaminace krmiva inkriminovaných prasat byla malá.   Maso pocházelo z výkrmny v dolnosaském okrese Verden, odkud bylo od začátku do konce prosince dodáno na jatka ve Weissenfelsu ve spolkové zemi Sasko-Anhaltsko 180 vepřů. Výkrmna byla uzavřena začátkem ledna, jateční podnik Tönnies byl ale o přítomnosti dioxinu v těle zvířat informován až 11. ledna.   Maso ze 35 vepřů, přivezených na jatka 30. prosince, bylo podle zemského ministerstva Saska-Anhaltska prodáno jednomu podniku v Polsku a dvěma dalším zpracovatelům v České republice. Předpokládá se, že maso bylo už zkonzumováno. České orgány neměly ve čtvrtek o zjištění německých kolegů žádné oficiální informace.   Akční plán německé ministryně obsahuje deset bodů, které výrazně zpřísňují podmínky pro výrobce krmiv. Aignerová po nich žádá mimo jiné povinné pojištění provozů a výrobků nebo povinné hlášení výsledků testů i ze soukromých laboratoří. Její návrh obsahuje také požadavek na oddělení výroby technických a krmných olejů či povinné získávání povolení pro produkci krmiv. Ministryně chce rovněž na evropské úrovni prosadit vypracování závazného seznamu látek, které budou přípustné k výrobě krmiv.   Plán ministryně reaguje na současnou aféru s odhalením nadlimitního množství jedovatého dioxinu v krmných tucích vyráběných severoněmeckou firmou Harles und Jentzsch, která tuto příměs do krmiva připravovala ze surovin pro technické účely, a to navíc v závodě, který pro tuto činnost nebyl úřadům nahlášen. Prostřednictvím krmiva se dioxin dostal do vajec, drůbežího a vepřového masa.   V Německu kvůli tomu poklesl zájem o tyto potraviny. Odbyt vajec klesl od vypuknutí skandálu na přelomu roku o 20 procent, prodej drůbežího a vepřového o deset procent, oznámil německý potravinářský průmysl.   fln mha  