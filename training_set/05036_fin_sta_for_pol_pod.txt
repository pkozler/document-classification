 HN: Kalousek připravuje další omezení stavebního spoření  Praha 26. ledna (ČTK) - Státní podporu na stavební spoření by v budoucnu měli získávat jen ti, kteří ji použijí na účely bydlení nebo si vezmou úvěr. Doporučuje to komise, která na ministerstvu financí pro ministra Miroslava Kalouska připravuje návrh na další změny ve stavebním spoření. Napsaly to dnešní Hospodářské noviny (HN) a připomněly, že některé změny ve stavebním spoření a snížení státní podpory schválil parlament už loni.   Pokud jde o chystané novinky, naspořené peníze by podle varianty doporučené komisí mohli lidé dál použít třeba i na nákup auta, ale státní příspěvek by jim byl vyplacen jen tehdy, když doloží, že ho využijí na bydlení. Variant navržených úprav je podle deníku víc, Kalousek však nechce říct, kterou preferuje. "Jediné, co budu jistě prosazovat, je rozšířit možnost stavebního spoření na všechny finanční instituce," uvedl.   Stavebním spořitelnám se podle HN doporučení komise nelíbí. "Dokládání účelovosti nás připraví o klienty, pro mnohé z nich to bude nepohodlné," cituje deník šéfa Českomoravské stavební spořitelny Vladimíra Staňuru.   Parlament na návrh vlády již loni schválil novelu, podle níž se bude státní podpora připsaná v letošním roce za loňský rok zdaňovat 50 procenty. V dalších letech příspěvek státu klesne z 15 na deset procent ročního vkladu střadatelů, nejvýše však 2000 Kč ročně. Novela také zdaňuje výnosy ze stavebního spoření.   Zatím podle HN není jasné, jestli se nově navrhovaná změna bude týkat jen nově uzavíraných smluv, nebo by se vztahovala i na ty staré. Klíčový bude verdikt Ústavního soudu, který má rozhodovat o stížnosti poslanců ČSSD na již dříve schválené zpětné zdanění státní podpory za rok 2010 a na snížení státní podpory na 2000 korun i u starých smluv. "Pokud Ústavní soud neshledá na nepřímé retroaktivitě, kterou jsme uplatnili, žádné protiústavní aspekty, pak ji budeme chtít uplatnit i na staré smlouvy. Rádi bychom pak dali návrh novely v březnu do připomínkového řízení a pravděpodobně v dubnu ji předložili vládě," řekla HN náměstkyně ministra financí Klára Król.   hj  