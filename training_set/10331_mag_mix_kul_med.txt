 Na jubilující Jiřinu Bohdalovou pamatovaly celoplošné televize  --------------------    Ke zpravodajství: AUDIO; FOTO ve Fotobance  ID foto:  F201104260202201 ,  F201104260201101 ,  P201104020690401 ,  P201103260688801    --------------------    Praha 2. května (ČTK) - Česká herecká legenda Jiřina Bohdalová oslaví osmdesáté narozeniny v úterý 3. května večer uprostřed svých přátel. Na jeviště Hudebního divadla Karlín v Praze jí přijdou gratulovat například Marek Eben, Miroslav Donutil, Jiří Suchý, Jiří Lábus, Oldřich Kaiser, Aňa Geislerová a Jaromír Hanzlík. Moderátory pořadu, jehož záznam uvede Česká televize v sobotu 7. května, budou Martin Dejdar a Karel Šíp.   Televize Prima popřála oslavenkyni už v neděli večer více než hodinovým dokumentem nazvaným Bohdalka je naše, po kterém zařadila komedii ze začátku 70. let Ženy v ofsajdu. Jubilantka se v ní objevila vedle Lubomíra Lipského a Stelly Zázvorkové.   Filmům s Jiřinou Bohdalovou věnovala už během dubna pozornost také veřejnoprávní televize, která s ní navíc natáčí magazín věnovaný kutilům a milovníkům jídla nazvaný Hoby naší doby. Vydavatelství Supraphon vydalo poprvé v kompletu všechny příběhy skřítka Rákosníčka v neopakovatelné interpretaci této herečky. Čtyřcédéčkový box doplňuje hudba Václava Zahradníka a ilustrace Zdeňka Smetany - výtvarníka a animátora stejnojmenného večerníčkovského seriálu.   "Připomínáme tak životní výročí této čerstvé držitelky Thálie, která byla letos v anketě TýTý uvedena do Dvorany slávy," řekl ČTK mluvčí vydavatelství Vladan Drvota. Podotkl, že její práce pro Supraphon reprezentuje přes 2000 minut zvukových nahrávek určených zejména dětem.   TV Barrandov odvysílá dnes večer dokument nazvaný Tajemství Jiřiny Bohdalové, který o ní natočil její dvorní režisér a scenárista Zdeněk Zelenka. Ten ho označuje za téměř hudební portrét, který udělal "o ní bez ní". Využil vyprávění kolegů, přátel a hereččiných vnuků, které propojil písničkami nazpívanými Bohdalovou za její více než padesátiletou kariéru. Tvoří pozadí videoklipů vytvořených z jejích filmových i televizních rolí. V dokumentu hovoří například Karel Gott, Karel Šíp, Viktor Preiss, Simona Stašová, Jan Hrušínský, Aňa Geislerová, Taťána Vilhelmová, Marek Eben a Filip Renč.   Zelenka jubilantku dobře zná, protože s ní pracoval na zhruba dvaceti celovečerních titulech. Mezi nimi byl i film pro kina - pohádková komedie Nesmrtelná teta, za který získala Českého lva. Zatím posledními tituly bylo pět televizních filmů Ach, ty vraždy!. "Právě točíme dva další díly Archiv Felixe Burgeta, kde se paní Bohdalová objeví ve dvojroli, a drama Proces doktorky Kalendové," řekl Zelenka ČTK.   TV Barrandov zařadí na dnešní večer i komedii Františka Filipa Jedna kočka za druhou. Nova Bohdalovou připomněla už v neděli výpravnou pohádkou Václava Vorlíčka Pták ohnivák z roku 1997.   Internetový portál ČSFD.cz obsahuje informace o 240 filmech, televizních snímcích i seriálech, v nichž tato herečka hrála. Objevila se i ve dvacítce dokumentů a čtyřiačtyřiceti televizních pořadech. Poprvé účinkovala v němé filmové grotesce Pižla a Žižla na cestách už v roce 1937. Jako osmiletá se objevila o dva roky později ve snímku režiséra Vladimíra Slavínského Zlatý člověk, dětské role ztvárnila i v roce 1940 v romantickém hudebním příběhu Madla zpívá Evropě a ve filmu Dceruška k pohledání. Letos se v kinech objeví zatím její poslední zářez do herecké filmografie ve volném pokračování Vorlíčkovy Dívky na koštěti nazvaném Saxana a Lexikon kouzel.   Jiří Borovička kš  