 Na Šumavě vytěžili loni rekordní množství kůrovcového dříví  Vimperk (Prachaticko) 4. ledna (ČTK) - V lesích v majetku Správy Národního parku a CHKO Šumava bylo v roce 2010 vytěženo rekordní množství kůrovcem napadeného dříví. Na 200 živnostníků a těžařských společností ho zpracovalo 347.000 metrů krychlových, což je o 16 procent více než v roce předcházejícím a nejvíce v dvacetileté existenci parku. Nevyplnily se sice skeptické odhady, že kůrovec zničí až půl milionu metrů krychlových dříví, ale byl překonán rekord z roku 2009. Vyplývá to z údajů správy národního parku.   Podle optimistů gradace kůrovce loni vrcholila a počet napadených stromů by mohl letos začít klesat. Extrémy počasí a kůrovec působili škody na Šumavě i v 19. a 20. století. Padly jim v oběť miliony kubíků dříví. Po orkánu Kyrill z ledna 2007 bylo vytěženo zatím 695.603 kubíků kůrovcového dříví, ale bilance podle šéfa provozního oddělení parku Petra Kahudy není konečná.   Za úspěch kalamitního štábu, který ředitel parku po kritice samosprávy a některých lesnických odborníků jmenoval loni v březnu, lze podle Kahudy považovat výrazně zbrzdění gradace kůrovce. "Kůrovcová kalamita trvá vždy několik let. Optimisté doufají, že už letos by počet napadených stromů mohl začít klesat. Dopředu se to ale nedá říct. Doufáme, že jsme se na vrchol už dostali, optimisté říkají, že už bychom mohli být za vrcholem a letos těžit méně," řekl Kahuda ČTK.   Správa parku zasahuje proti lýkožroutovi na 70 procentech území, které tvoří nárazníkové pásmo vůči ostatním lesům mimo území parku. Kalamita podle odborníků končí v jihočeské části Šumavy, ale graduje v západočeské, v okolí Prášil a Srní. Tyto oblasti zůstávají rizikovými i pro letošní rok. Na Prášilsku těžařské firmy zpracovaly 34 procent z celkového množství kalamitního dříví, v okolí Srní to bylo 25 procent. Nejzdravější lesy jsou teď v okolí Borových Lad a Českých Žlebů.       Množství zpracovaného dřeva napadeného kůrovcem:       rok  metrů krychlových     2000  55.774     2001  31.467     2002  10.896     2003  13.276     2004  35.166     2005  38.343     2006  26.673     2007  14.790     2008  119.603     2009  229.000     2010  347.000     Zdroj: Správa NP Šumava   mi jpt  