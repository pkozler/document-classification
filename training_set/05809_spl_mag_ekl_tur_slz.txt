 Španělský šéfkuchař Ferran Adriá otevře gastronomickou nadaci  --------------------    Ke zpravodajství: FOTO ve Fotobance  ID foto: P200909150673001, F200904150076901   --------------------    Madrid 26. ledna (ČTK) - Slavný španělský avantgardní šéfkuchař Ferran Adriá se pouští do nových gastronomických projektů: v roce 2014 otevře nadaci s výzkumným a ekologickým posláním, která zaujme místo jeho proslulé restaurace El Bulli. Informovala o tom agentura AFP.   V El Bulli, oceněném britským časopisem Restaurant jako nejlepší restaurace na světě, naservíruje 30. července 2011 poslední menu. Vzdá se svých tří michelinských hvězdiček a bude se věnovat svému novému podniku pojmenovanému elBullifoundation.   Tento projekt zaměřený na gastronomický výzkum bude koncipován jako "ekologická čtvrť bez toxických emisí" a bude zahrnovat i restauraci, řekl Adriá na úterním gastronomickém kongresu v Madridu.   Rok poté co způsobil senzaci, když oznámil, že El Bulli na dva roky, 2012 a 2013, zavře, Adriá oznámil, že jeho nadace vznikne v červenci a otevře své brány v roce 2014.   Komplex bude situován na místě, kde nyní stojí El Bulli, na katalánském pobřeží v Cala Montjoi, asi 150 kilometrů od Barcelony na severovýchodě Španělska. Práce budou zahájeny koncem roku, aby zde mohlo být postaveno výzkumné středisko a dokumentační centrum.   Původní projekt El Bulli, kde si ročně rezervovalo místo na dva miliony zákazníků z celého světa, podle Adrii nefungoval. "Chtěli jsme pokračovat v tvorbě a tady bylo vše příliš předvídatelné," prohlásil osmačtyřicetiletý šéfkuchař.   Ferran Adriá naservíruje své poslední menu ve starém restaurantu El Bulli 30. července. Restaurant založený v 60. letech německým manželským párem odkoupil v 80. letech katalánský šéfkuchař. Otevřeno měl dosud jen šest měsíců v roce.   Adriá vnesl do vysoké gastronomie revoluci svou takzvanou molekulární kuchyní (tento termín on sám odmítá) a vyvinul novou škálu jídel s použitím novátorských ingrediencí a postupů.   Nová nadace bude vytvořena z financí Ferrana Adrii a jeho společníka Juli Solera ve výši 700.000 až 800.000 eur (16,8 až 19,2 milionu Kč), ale bude otevřena sponzorům, řekl šéfkuchař.   Adriá v říjnu oznámil, že se spojil se španělským gigantem Telefónica, aby mohl financovat svou kreativní laboratoř.   Ta bude umístěna v proskleném prostoru inspirovaném mořskými tvary a korály, bude se rozkládat na 1000 metrech čtverečních a pracovat v ní bude třicítka lidí, včetně několika kuchařů. O práci tohoto výzkumného týmu bude veřejnost zdarma informována na internetu.   Nový El Bulli se stane také pilotním projektem architektury trvalého rozvoje, bez toxických emisí a bude si sám vyrábět energii, kterou spotřebuje, upřesnil Adriá.   Již byl zahájen výzkum, jehož cílem je vyrábět vodík z mořských řas, aby tak byly kompenzovány emise oxidu uhličitého, uvedl architekt projektu Enric Ruiz Geli.   Nová nadace bude vytvářet talenty, bohatství a pracovní místa, ujistil Ferran Adriá.   Loni šéfkuchař oznámil, že jeho nadace udělí každý rok 20 až 25 stipendií kuchařům a personálu restaurací, kteří tu budou pracovat společně s kreativním týmem nadace. Jejich výběr bude velmi náročný a přísný.   Adriá spolu s bratrem nedávno v Barceloně otevřel luxusní koktejlový bar a brzy zde zahájí provoz i jeho nová restaurace Tickets, která bude mnohem prostší než El Bulli.   pel kš  