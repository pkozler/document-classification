 Dilema je i comebackem pro hvězdu 90. let Winonu Ryderovou  --------------------    Ke zpravodajství: FOTO ve Fotobance  ID foto: P201011300058801, P201012010078101, F201101170632501, F201101070314501   --------------------    Londýn 23. ledna (zpravodaj ČTK) - Co má člověk udělat, když zjistí, že manželka jeho nejlepšího přítele je nevěrná? To je výchozí situace nové americké komedie s výmluvným názvem Dilema. Opírá se hlavně o Vince Vaughna, ale je také jedním z filmů, ve kterém se vrací do popředí hvězda 90. let Winona Ryderová.   "Téma nás napadlo při natáčení Andělů a démonů v Římě," řekl před londýnskou premiérou snímku režisér Ron Howard. "(Producent) Brian Grazer zahlédl na ulici ženu podobnou mé manželce Cheryl, jak se má k chlapíkovi, který rozhodně nevypadal jako já. Zpanikařil, ale pak se mu ulevilo, že to nebyla ona. Začali jsme se o tom na večeři bavit a vznikla z toho myšlenka pro film," vzpomínal na genezi snímku Howard.   Důležité bylo, že pro film získali jednoho z nynějších nejoblíbenějších komických herců Vaughna. Hraje roli muže, který náhodou zjistí, že jeho nejlepšího přítele (Kevin James) podvádí jeho žena (Ryderová).   Pro Howarda je Dilema návratem ke komedii po více než deseti letech natáčení thrillerů a dramat (za Čistou duši dostal Oscara za režii). Film je prezentován jako komedie, ale má i prvky dramatu a thrilleru. "Taková situace se může vyvíjet dramaticky i komicky, všemi směry. A tak se vyvíjí i film, který je opravdu těžko orazítkovat podle žánru," přiznává Howard. "Ale je to riziko, které jsme se rozhodli podstoupit."   Film má převážně negativní kritiky, především právě kvůli žánrové nevyhraněnosti. Ve Spojených státech si nicméně vede poměrně slušně v žebříčku návštěvnosti, v němž se drží na druhém místě. Je také filmem, ve kterém se vrací do popředí devětatřicetiletá Winona Ryderová.   Koncem 80. let a v první polovině 90. let byla dcera hippies rodičů (jejím kmotrem byl Timothy Leary) jednou z nejznámějších tváří amerického filmu. Díky snímkům jako Beetlejuice, Heathers a Bolestná realita se stala ikonou tehdejší mladé generace, která si říkala generace X. Mezi její největší úspěchy patřily i Střihoruký Edward (s jeho představitelem Johnny Deppem tehdy tvořili hvězdný hollywoodský pár), Věk nevinnosti a především Malé ženy, za který byla navržena na Oscara.   "Nevnímám se jako ikona. Měla jsem štěstí, že jsem tolik tehdy pracovala," řekl v Londýně Ryderová.   V druhé polovině 90. let začala její hvězda pohasínat. Uznání se dočkal koncem desetiletí snímek Narušení z psychiatrické léčebny. Nepřinesl jí comeback, ale byl odrazovým můstkem pro kariéru Angeliny Jolieové.   Kariéru Ryderové naopak definitivně přerušil incident v prosinci 2001, kdy byla obviněna z krádeže oděvů v obchodním domě a odsouzena k podmínečnému trestu. Ukázalo se také, že byla tehdy kvůli předcházejícím psychickým problémům závislá na prášcích tišících bolest. Stáhla se do ústraní a přestala nějaký čas filmovat. "Jen jsem seděla. Nikdy jsem nic neřekla, nevydala prohlášení. Nic jsem nedělala, jen jsem čekala, až to skončí," líčila toto období před několika lety v rozhovoru s magazínem Vogue.   Odstěhovala se také z Los Angeles do San Franciska a i když začala po pár letech zase filmovat, objevovala se hlavně v menších produkcích nebo v malých rolích. Woody Allen ji chtěl po spolupráci na filmu Celebrity obsadit i v roce 2005 do snímku Melinda a Melinda, ale nikdo ji nechtěl po incidentu s krádeží a návyku na léky pro natáčení pojistit.   Tyto problémy postupně odpadaly a v roce 2009 hrála i ve velkoprodukci Star Trek. Teprve letos se ale objevila ve filmech, které vedly k tomu, že se hovoří o jejím comebacku. V Černé labuti hraje menší roli - primabalerinu, kterou přeskočí nastupující mladá baletka (Natalie Portmanová). Snímek se stal hitem mezi kritiky a je řazen ke kandidátům na Oscara.   To se ani ve snu nedá říci o Dilematu, který má ale potenciál kasovního úspěchu a nabízí Ryderové po boku Vaughna značný prostor.   Svůj ústup ze slávy spojuje hlavně s tím, že si potřebovala odpočinout od hektického pracovního tempa na začátku kariéry. "Bylo to záměrné rozhodnutí - udělat si čas pro sebe," řekla v Londýně Ryderová. "Když jsem byla mladá, tolik jsem pracovala. Nechtěla jsem se dostat do situace, kdy se člověk ohlédne za životem a vidí jen práci. Ocitnete se v situaci, kdy potřebujete vědět, co se sebou udělat. Stáhla jsem se a začala si budovat život."   "Myslím, že je také pro herce důležité, aby si občas udělal přestávku, vrátil se do reality. Aby věděl, jak se normálně žije, protože pak i lépe hraje," řekla.   Ale je ráda, že se opět dostává k větším hereckým příležitostem. "Jsem ve skvělém životním období. Jsem šťastná a pokorná," uvedla Ryderová, která kvůli Dilematu dokonce poprvé za 17 let dělala kamerové zkoušky.   Dilema jde do českých kin 17. března.    Stanislav Mundil dr  