 Pražská burza v souladu s okolními trhy posílila o 0,8 procenta  Praha 26. ledna (ČTK) - Pražský akciový trh dnes poprvé v tomto týdnu posílil. Hlavní index PX vzrostl o 0,81 procenta na 1244,6 bodu, vzhůru ho po delší odmlce táhly zejména akcie těžební NWR a také Erste Bank, vyplývá z výsledků burzy.   Akcie Erste Bank umazaly velkou část úterních ztrát a posílily o 2,02 procenta na 867,20 koruny, NWR si připsala téměř tři a půl procenta na 288 Kč.   Nákupní náladu na pražskou burzu podle makléře Patria Direct Pavola Mokoše přinesla pozitivní nálada na západoevropských burzách.   Úterní propad dokázaly zastavit akcie ČEZ, ale ačkoliv dnes byly nejobchodovanějším titulem, zavřely téměř beze změny na 846,50 Kč.   "Z dalších titulů zaujal tříprocentní růst malých emisí AAA Auto a Philip Morris a také pokles akcií Telefóniky pod psychologickou hranici 400 Kč za kus (o 1,55 procenta na 399,70 Kč)," upozornil analytik Komerční banky Josef Němý.   Západoevropské burzy dnes přidávají okolo jednoho procenta, když posiluje většina sektorů. Akciové trhy povzbudil mimo jiné návrh amerického prezidenta Baracka Obamy k nižšímu zdanění firem na podporu ekonomiky nebo čerstvý údaj z amerického nemovitostního trhu, když prodej nových domů v USA vzrostl více, než se čekalo. "Na druhou stranu negativním impulzem byly slabší výsledky společnosti Boeing. Zbytek obchodování by mohl kromě dalších firemních výsledků ovlivnit také výsledek dnešního zasedání americké centrální banky," dodal Němý.   kri vju  