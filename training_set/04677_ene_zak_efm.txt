 Jablonecká teplárenská žaluje pro nekalou soutěž konkurenty  --------------------    Ke zpravodajství: AUDIO   Doplnili jsme vyjádření zástupce žalovaných společností v 1., 5. a 6. odstavci.   --------------------    Jablonec nad Nisou 18. ledna (ČTK) - Společnost Jablonecká teplárenská a realitní (JTR), která zásobuje teplem domácnosti v Jablonci nad Nisou, podala žalobu na dvě konkurenční firmy. Společnosti Abastor a Abastor Heating Solutions viní z nekalé soutěže. Zákazníkům poskytovaly nepravdivé informace a svá zařízení provozují bez příslušných povolení, řekl dnes novinářům ředitel JTR Tomáš Balcar. Jednatel společnosti Abastor Jan Šuma jeho tvrzení odmítl. ČTK řekl, že všechny kotelny stavební povolení, kolaudaci nebo povolení o zkušebním provozu mají.   Abastor a Abastor Heating Solutions podle JTR dodaly a provozují zařízení na výrobu tepla pro 14 domů s celkem 564 byty, například ve Vysoké, Pasecké a Skelné ulici.   "Nekalosoutěžní praktiky spatřujme v tom, že tyto společnosti už více než dva roky provozují řadu zařízení na výrobu tepla bez stavebního povolení a kolaudačního souhlasu," uvedl Balcar. Firmy podle něj také při získávání zákazníků uváděly klamavé a zavádějící údaje, například v reklamě při srovnání cen tepla.   JTR žádá za nerealizované dodávky a jako zadostiučinění téměř čtyři miliony korun. "Součástí žaloby je návrh na vydání předběžného opatření, aby se firmy zdržely takového jednání," dodat ředitel, podle kterého je cílem i to, aby se klienti k JTR vrátili.   Šuma krok JTR označil za akt zoufalství. "Naše firma je účastníkem stavebního řízení jen jako dodavatel technologie, stavebníkem jsou jednotlivá společenství vlastníků jednotek nebo vlastník objektu. V naší společnosti proběhla na udání i kontrola Státní energetické inspekce a jak naše smlouvy, tak ostatní parametry byly shledány v pořádku," uvedl jednatel.   Problém podle něj spočívá v ceně, která je pro jejich zákazníky výhodnější než teplo od JTR. Ta od loňského července ceny tepla zvýšila ze 670 na 690 korun za gigajoule. Šuma doplnil, že i pro letošní rok se v Jablonci připravuje stavba dalších kotelen.   Mluvčí JTR Lukáš Jankovský uvedl, že pokud by krajský soud předběžné opatření vydal a firmám činnost zakázal, je JTR s výjimkou jednoho objektu připravena dodávky tepla zahájit.   Jablonecká teplárenská a realitní je součástí skupiny MVV Energie CZ, která v ní vlastní majoritních 65,78 procenta akcií. Zbylá část patří městu Jablonec nad Nisou. Zásobuje teplem zhruba 10.400 jabloneckých domácností a několik desítek podniků, obchodů a veřejných budov. V uplynulém hospodářském roce, který skončil v září, firma vykázala celkové výnosy 333,7 milionu korun.   jem snm  