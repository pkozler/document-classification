 První dáma USA má vkus i smysl pro humor  --------------------    Ke zpravodajství: FOTO ve Fotobance   --------------------    Washington/Praha 16. ledna (ČTK) - Sedmačtyřicáté narozeniny oslaví 17. ledna první dáma USA Michelle Obamová. Choť současného demokratického prezidenta Baracka Obamy bývá kvůli svému dobrému vkusu, eleganci a mladistvému vzhledu často přirovnávána k legendární Jackie Kennedyové. Je však také známá svojí výřečností, přímostí a smyslem pro humor. Na veřejnosti působí vystudovaná právnička a matka dvou dcer sebejistě a uhlazeně. Se svým manželem tvoří podle komentátorů dokonale sladěný pár.   Michelle Obamová, rozená Robinsonová, se narodila 17. ledna 1964 chudým rodičům v chicagské afroamerické čtvrti s nevalnou pověstí. Pílí se dokázala vypracovat a postupně získala stipendia, díky nimž vystudovala sociologii na univerzitě v Princetonu a práva na stejně prestižním Harvardu. Během své úspěšné kariéry, které se vzdala až kvůli vstupu manžela do vrcholné politiky, pak pracovala jako asistentka chicagského starosty a ve vysokých funkcích na Chicagské univerzitě a v jejích fakultních nemocnicích. Byla i ve správní radě potravinářské firmy. S Barackem Obamou se poznala koncem 80. let v advokátní firmě, kde měla o něco staršího stážistu na starosti. Vzali se v roce 1992.   zma nob  