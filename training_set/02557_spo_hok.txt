 Kouč Hadamczik plánuje pozvat na České hokejové hry gólmana Haška  Praha 12. ledna (ČTK) - Možnost, že by se legendární hokejový brankář Dominik Hašek vrátil po delší odmlce do českého reprezentačního mužstva, nabrala konkrétnější obrysy. Reprezentační kouč Alois Hadamczik uvedl, že s ohledem na současné vynikající výkony opory moskevského Spartaku zvažuje možnost pozvat Haška na dubnové České hokejové hry. Ty budou posledním dílem série Euro Hockey Tour a zároveň ostrou přípravou na světový šampionát na Slovensku.   Hašek sice koncem ledna oslaví již 46. narozeniny, v poslední době se ale v KHL dostal do vynikající formy a jeho oslnivé výkony neunikly ani Hadamczikově pozornosti. "Dominik je ve skvělé formě a v posledních týdnech jasně ukazuje, na jaké ohromném vzestupu je. Pokud mu forma vydrží, je tady možnost, že ho nominuji na České hokejové hry," řekl Hadamczik pro server tn.cz.   Nechtěl však zatím ještě předbíhat událostem. "Bude záležet na ostatních brankářích, ale v tuto chvíli je možnost nominovat Haška určitě jednou z variant," doplnil Hadamczik.   Haška, který reprezentační dres oblékl naposledy na olympiádě v Turíně 2006, zájem těší. Prý ho již nečekal, přestože Hadamczik po návratu na lavičku národního týmu připustil, že by brankářskou legendu na světový šampionát vzal.   "Těší mě, že si mě všímá reprezentační trenér. Na druhou stranu jsem ale překvapený, protože už jsem to nečekal. Nároďáku se daří, takže jsem fakt překvapený, že by mě třeba i pozval," připustil Hašek. "Mám z toho radost a samozřejmě jakoukoli případnou nabídku neodmítnu," ujistil olympijský vítěz z Nagana.   V případě návratu na mezinárodní fórum by však chtěl být ve špičkové formě. "Člověk když chce reprezentovat, tak se musí samozřejmě dobře připravit a dělat všechno pro mužstvo. Přeci jen i když jsou to přípravné zápasy, je to reprezentace, a to je závazek. Podle toho k tomu člověk také musí přistupovat," prohlásil Hašek, který se v národním mužstvu poprvé postavil do branky v roce 1983.   vov nkr  