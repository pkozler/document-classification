 ČSÚ: Průmyslová výroba v dubnu zpomalila růst na 4,7 procenta  --------------------    Ke zpravodajství: GRAFIKA   Doplnili jsme další údaje ČSÚ od 6. odstavce.   --------------------    Praha 6. června (ČTK) - Průmyslová výroba v Česku v dubnu meziročně zpomalila růst na 4,7 procenta po březnovém revidovaném zvýšení o 9,2 procenta. Meziměsíčně byla produkce po očištění od sezonních vlivů vyšší o 0,3 procenta. Oznámil to dnes Český statistický úřad. Hodnota nových zakázek v dubnu meziročně vzrostla o 8,8 procenta.   Výroba motorových vozidel, přívěsů a návěsů v dubnu meziročně vzrostla o 17,4 procenta. K meziročnímu růstu průmyslové produkce dále přispěla výroba strojů a zařízení, a to růstem o 9,5 procenta. Výroba kovových konstrukcí a kovodělných výrobků se zvýšila o sedm procent.   Průmyslová produkce naopak nejvíce klesla v odvětvích výroba a rozvod elektřiny, plynu, tepla a klimatizovaného vzduchu (pokles o 8,3 procenta), zpracování dřeva, výroba dřevěných korkových, proutěných a slaměných výrobků (pokles o 11,4 procenta) a výroba potravinářských výrobků, která byla nižší o 5,3 procenta.   Průmyslová produkce v dubnu po očištění od vlivu počtu pracovních dnů vzrostla o 7,6 procenta. Letošní duben měl ve srovnání se stejným měsícem předchozího roku o jeden pracovní den méně, uvedl ČSÚ.   Tržby z průmyslové činnosti v běžných cenách se meziročně zvýšily o 6,5 procenta. Tržby z přímého vývozu průmyslových podniků stouply v běžných cenách o 13,3 procenta. Domácí tržby, které zahrnují i nepřímý vývoz prostřednictvím neprůmyslových podniků, v běžných cenách meziročně vzrostly o 0,6 procenta.   Nové zakázky ze zahraničí vzrostly o 9,3 procenta, tuzemské nové zakázky byly vyšší o 8,2 procenta. K meziročnímu růstu nových zakázek celkem nejvíce přispěla odvětví výroba motorových vozidel, přívěsů a návěsů, a to zvýšením o 17 procent. Výroba kovových konstrukcí a kovodělných výrobků se zvýšila o 18,1 procenta, výroba elektrických zařízení byla vyšší o 17 procent. Nové zakázky klesly v odvětvích výroba základních farmaceutických výrobků a farmaceutických přípravků, výroba počítačů, elektronických a optických přístrojů a zařízení a výroba ostatních dopravních prostředků.   Průměrný evidenční počet zaměstnanců v podnicích s 50 a více zaměstnanci v průmyslu se v dubnu 2011 meziročně zvýšil o 3,9 procenta. Průměrná měsíční nominální mzda těchto zaměstnanců v letošním dubnu meziročně vzrostla o tři procenta na průměrných 25.426 Kč.   Průmyslová produkce podle údajů zveřejněných Eurostatem v březnu 2011 v zemích evropské sedmadvacítky meziročně vzrostla po očištění od vlivu počtu pracovních dnů o 4,6 procenta.   jap dvd  