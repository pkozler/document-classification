 Ceny ropy obnovily pokles, Brent klesl ke 110 dolarům  New York 21. června (ČTK) - Světové ceny ropy smazaly předchozí zisky vyvolané optimismem trhu kolem osudu Řecka a v obnoveném poklesu ropa Brent sestoupila ke 110 dolarům za barel. Ropa změnila směr kvůli vybírání zisků před vypršením nejbližšího měsíčního kontraktu na americkou ropu.   Severomořská ropa Brent kolem 18:40 SELČ proti pondělku ztratila asi 1,30 dolaru na zhruba 110,40 dolaru za barel. Předtím vystoupila až na 113,10 dolaru. Americká ropa WTI v končícím červencovém termínu oslabila o 30 centů těsně pod 93 dolarů za barel a v obchodovanějším srpnovém kontraktu byla mírně nad 93 dolary.   Ropa během dne oživila z poklesu předešlých dní a posílilo ji zejména oslabení dolaru k euru. To těžilo z nadějí na vyjádření důvěry obměněné vládě premiéra Jorgose Papandrea v řeckém parlamentu.   Investoři na světovém finančním trhu nyní dění v Řecku pozorně sledují. Pokud kabinet v hlasování o důvěře uspěje, bude řecký parlament hlasovat do 28. června o novém vládním plánu úsporných opatřeních. Ministři financí eurozóny dali v pondělí Aténám dva týdny na schválení výraznějších úspor, aby země mohla dostat další záchrannou půjčku 12 miliard eur (zhruba 290 miliard Kč).   Zvrat na ropném trhu nastal kolem newyorského poledne a podle analytiků to souviselo s technickými manévry a vybíráním zisků před dnešním vypršením červencového kontraktu na WTI. "Termín vypršení vždy přinese nějaké překvapení," komentoval to agentuře Reuters Robert Yawger z firmy MF Global.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  110,37  111,69     New York - Nymex  WTI  červenec  92,96  93,26     hp jw  