 Kejval z ČOV zpochybnil pohledávky za Sazkou za 8,1 mld. Kč  Praha 11. května (ČTK) - Místopředseda Českého olympijského výboru (ČOV) Jiří Kejval zpochybnil platnost všech tří více než osmimiliardových pohledávek za společností Sazka. Vyplývá to z vyjádření Kejvala pro ČTK. Pohledávky podalo Občanské sdružení Zelený ostrov (OSZO), lichtenštejnská společnost Oldeira Anstalt a kyperská Alfa Capital Holdings. ČOV je členem OSZO.   Pohledávka za 8,1 miliardy Kč je největší podanou pohledávkou za Sazkou a vedou se kolem ní největší spory. Zpochybňují ji nejen zájemci o Sazku, investiční skupiny PPF a KKCG, ale i někteří členové Zeleného ostrova, tedy sportovní sdružení.   Insolvenční správce Josef Cupka vyzval OSZO, aby doložilo, zda pohledávku přinesli k Městskému soudu v Praze lidé oprávnění jednat jménem tohoto sdružení. Podle něj u pohledávek bude také záležet na tom, zda je má firma v účetnictví. "Teď jsem dostal dopis od pana Cupky, kde je jednoznačně formulováno, zda evidujeme v účetnictví Zeleného ostrova pohledávku na společnost Sazka ve výši 8,1 miliardy. Na takto formulovanou otázku lze odpovědět pouze ne," uvedl dnes Kejval.   Navíc uvedl, že na jednání OSZO se o pohledávce nejednalo. "Tam se ta pohledávka nedostala na pořad dne, protože vlivem obstrukčního jednání Českého svazu tělesné výchovy, který opustil jednání, jsme nebyli usnášeníschopní a nebyli jsme orgán, který by tuto pohledávku podal, takže jsme o ní ani nehlasovali. Že si to podal pan (Jan) Boháč s panem (Pavlem) Kořanem, to bude asi jejich aktivita osobní, eventuálně ČSTV, ale stoprocentně to není aktivita Zeleného ostrova," dodal Kejval.   V případě dalších dvou pohledávek na stejnou sumu Kejval uvedl, že jsou neoprávněné. "Nikdo nepodepisoval s organizací Zelený ostrov žádnou smlouvu, kde by převáděl práva, takže ty (pohledávky) považujeme za zmatečné a bezpředmětné," uvedl Kejval.   OSZO je vlastníkem společnosti Bestsport, která je provozovatelem multifunkční haly O2 areny. Bestsport je stejně jako Sazka v úpadku.   Městský soud v Praze v úterý uzavřel počet věřitelů Sazky i celkovou sumu pohledávek a eviduje 2075 věřitelů s pohledávkami za necelých 41,1 miliardy Kč. Nyní přihlášky pohledávek posuzuje insolvenční správce. Řada přihlášených pohledávek je však nyní sporných. O jejich platnosti zřejmě rozhodnou soudy.   alf sos vju  