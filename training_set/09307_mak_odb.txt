 ČSÚ: Nezaměstnanost v 1.čtvrtletí meziročně klesla na 7,3 pct  Praha 6. května (ČTK) - Míra nezaměstnanosti v 1. čtvrtletí dosáhla 7,3 procenta, meziročně tak klesla o 0,9 procentního bodu. Nezaměstnaných v tomto období bylo 376.200, což je proti stejnému období roku 2010 o 46.500 lidí méně. Vyplývá to z údajů Českého statistického úřadu (ČSÚ), který zaznamenal vysoký podíl dlouhodobě nezaměstnaných hlavně ve skupině lidí se základním vzděláním.   Proti loňskému poslednímu čtvrtletí se průměrný počet nezaměstnaných, očištěný od sezonních vlivů, snížil o 4700 lidí. Z hlediska meziročního srovnání nezaměstnaných ubylo hlavně v mužské populaci, a to o 33.200, počet nezaměstnaných žen se snížil o 13.200.   Český statistický úřad vychází z obecné míry nezaměstnanosti podle metodiky Mezinárodní organizace práce (ILO). To se promítlo do rozdílu mezi výší obecné míry nezaměstnanosti a míry registrované nezaměstnanosti ministerstva práce a sociálních věcí. Tendence vývoje obou měr byly ale podobné, míra registrované nezaměstnanosti MPSV dosáhla v 1. čtvrtletí 9,6 procenta.   ktp mha  