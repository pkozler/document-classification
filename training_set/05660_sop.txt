 V Ekvádoru zemřel otec 96 dětí, které všechny neznal  Quito 6. ledna (ČTK) - Ve věku 72 let zemřel v Ekvádoru muž, který údajně zplodil 96 potomků. Jejich matkami se stalo 49 žen, o nichž prohlašoval, že všechno byly jeho lásky, napsal španělský deník El Mundo.   Na pohřbu  Ramóna Moreiry , který zemřel na krvácení do mozku, se podle jeho příbuzných sešlo nejméně 52 z jeho 96 dětí. Konal se v malé rybářské vesnici Chorrera na tichomořském pobřeží v turisty hojně navštěvované provincii Manabí.   Na svou pověst "divocha, chlapáka a sekáče" byl hrdý. Vždycky tvrdil, že miloval nejméně 150 žen. "Býval jsem nebezpečný. Dobrý rybí vývar, hodně mořských živočichů, mořská bríza a byl jsem připraven," svěřil se v nedávném rozhovoru pro tisk.   Nejstarší z jeho dětí se narodilo před 53 lety. Ostatní děti mu porodilo dalších 48 žen. "Narodil jsem se s darem vyvolávat u žen lásku, není to moje chyba," prohlašoval šibalsky a nostalgicky zároveň.   Moreira se živil jako námořník, řidič kamionu, pašerák pohonných hmot i oleje, obchodoval i rybařil. V minulých letech si zřídil skromný hotýlek s plážovou restaurací, kde mu pomáhala jeho partnerka z posledních 26 let Katiuska Argoteová. Spolu mají sedm dětí.   "Starouš mě respektoval pouze v šestinedělí a hned další den už se to chystalo na nové těhotenství," ujišťovala Katiuska. Musela snášet to, že zatímco s ní plodil děti, dopouštěl se téhož i s jinými ženami. Její třetí syn David se narodil 8. března v deset hodin večer. A o pět hodin později ve stejné vesnici jiná žena porodila Franka, rovněž Ramónova syna.   "Byl velmi atraktivní a galantní, nikdy mi nelhal. Když jsem ho poznala, bylo mi dvacet a zamilovala jsem se do něj tak, že jsem s ním utekla z domova. Nikdy mi nelhal, řekl mi, že má 50 dětí, a já mu nevěřila, ale bylo to tak a potom měl další děti se mnou i s jinými ženami," vzpomínala.   Navzdory zlomenému zdraví poté, co prodělal vřed, krvácení do mozku a infarkt, si stále vzpomínal na některé ze svých milenek. "V životě jsem měl deset Marian." Někteří ze synů žijí v Kolumbii, další v Panamě, jeden se usadil v Itálii. Desítka dětí žije v Manabí.   Katiuska snila o tom, že shromáždí všechny Ramónovy potomky. V roce 2005 se jí podařilo dát dohromady alespoň 50 jmen a z nich k nim domů přišlo 42. "Všichni jsou ženatí či vdané a Ramónových vnuků by mohlo být už na 200," prohlásila.   Moreira zájemcům ukazoval album se zažloutlými fotografiemi s hrdostí, která vždycky skončila v slzách a lítosti nad tím, že neznal všechny svoje děti. "Nelituji ničeho, je to věc osudu a já nechtěl nikomu ublížit. Všechno jsem dělal s láskou," říkával.   hit  