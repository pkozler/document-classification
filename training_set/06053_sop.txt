 Českobudějovické Občanské poradně výrazně přibylo klientů s dluhy  České Budějovice 14. ledna (ČTK) - Českobudějovické Občanské poradně loni výrazně narostl počet klientů s dluhy. Její pracovníky kontaktovalo 359 takových klientů, meziročně je to o téměř 40 procent více. ČTK to řekla vedoucí poradny Miloslava Hanousková. Celkem měla loni poradna 637 klientů.   Předloni poradna řešila problémy s dluhy asi u třetiny klientů, loni to podle Hanouskové bylo už u každého druhého. Průměrný klient přichází s dluhem od půl milionu korun výše, je mu 31 až 40 let a má příjem buď minimální, nebo od 8000 do 15.000 korun. Lidé podle jejích zkušeností často řeší jeden dluh tím, že ho začnou splácet z nové půjčky. Často prý pak ani nevědí, kolika subjektům dluží.   Situaci dlužníků řeší během tak zvaných konzultací, které bývají minimálně tři. Někteří klienti jich ale pro vyřešení své situace potřebují třeba osm, podotkla. Počet takových konzultací narostl o 30 procent na 448.   "Hodně řeší třeba dluhy z mládí, které je dostihnou v době, kdy začnou pracovat. Týká se to třeba nezaplacených pokut za jízdu načerno v městské hromadné dopravě," uvedla Hanousková. Další skupinou jsou lidé, kterým se snížily příjmy nebo přišli o práci a kvůli tomu nejsou schopni své dluhy splácet. Řada z nich to řeší tak, že si vezmou další půjčku, aby mohli zaplatit tu první. "Místo toho, aby svou situaci řešili s věřitelem, vezmou si bezhlavě půjčku další a ještě víc se zadluží," doplnila.   Při konzultacích s dlužníky se snaží projít rodinný rozpočet a hledat možnosti, jak ušetřit, aby mohli své závazky plnit. Lidé ale nebývají moc ochotní slevit ze svého standardu, podotkla Hanousková.   Mnoho klientů požaduje, aby jim pomohli s povolením oddlužením, o něž se žádá u soudu. "Oddlužení není ale pro každého klienta. Dosáhne na něj, pokud má příjem adekvátní svému dluhu," podotkla. Při oddlužení musí během pěti let zaplatit 30 procent dlužné částky, celou tu dobu žije ze životního minima. Návrhů na oddlužení tak v poradně připravují minimum, protože na ně lidé nemají příjem. Řada lidí nemá ani potřebné podklady, které je nutné k návrhu přiložit, a oddlužení vzdají, doplnila Hanousková.   kpe sap  