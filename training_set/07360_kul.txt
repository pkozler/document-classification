 Trutnovské muzeum otevře výstavu historických map Krkonoš  Trutnov 17. ledna (ČTK) - Muzeum Podkrkonoší v Trutnově zahájí ve čtvrtek výstavu nazvanou Historické mapy Krkonoš a Podkrkonoší. Expozice, která bude přístupná až do 6. března, nabídne zájemcům prohlídku map zachycujících nejvyšší české hory od 16. století do roku 1945. ČTK to dnes řekl ředitel trutnovského muzea Vlastimil Málek.   Výstava originálů i kopií kartografických děl představí například Helwigovu mapu Slezska z roku 1561, na které je zakresleno v oblasti Krkonoš první známé vyobrazení Krakonoše. "Návštěvníci například dále uvidí mapu Krkonoš z 60. let 16. století od Jiříka z Řásné či kolorovanou mapu z konce 16. století připisovanou tradičně trutnovskému měšťanovi Simonu Hüttelovi," uvedl Málek.   Kromě klasických map muzeum představí také nejstarší dochovanou plastickou mapu Krkonoš z druhé poloviny 18. století. "Výstava také nabídne mapy dokumentující rozvoj turistiky v našich nejvyšších horách v první polovině 20. století," dodal Málek.   Trutnovské muzeum nabízí kromě stálé expozice každoročně několik výstav, například v únoru zahájí výstavu nejstarších vyobrazení Trutnova. Od března bude k vidění výstava nazvaná Trutnovští ostrostřelci a jejich terče, kterou muzeum připravuje k 35. výročí Klubu vojenské historie Trutnov a 145. výročí bitvy u Trutnova 1866.   sja sap  