 Drama 127 hodin se v českých kinech objeví od 3. února  --------------------    Ke zpravodajství: FOTO ve Fotobance  ID foto: P201011031081501, P201009130875201, P201011030970501   --------------------    Praha 12. ledna (ČTK) - Začátkem února přijde do kin britsko-americký snímek nazvaný 127 hodin, který oscarový režisér Danny Boyle natočil podle skutečné události. V devadesáti minutách v něm líčí příběh horolezce Arona Ralstona, jemuž padající kámen těžce poraní ruku a uvězní ho v hluboké puklině skalního masivu v Utahu. Nikomu neřekl, kam jde, a tak si musí pomoci sám. Snímek dnes představila na pracovní projekci v Praze distribuční společnost Bontonfilm.   Jedné páteční noci v dubnu 2003 se mladý horolezec vydal do Utahu, aby zde strávil víkend lezením po odlehlých skalách národního parku. Po neštěstí, které ho potkalo, přežil pět dní v divočině s minimem jídla a několika kapkami vody. Bojoval s přírodou i vlastními halucinacemi. Aby se zachránil, musel si nakonec sám primitivními nástroji amputovat ruku. Zraněný nalezl záchranu, unikl smrti a i dnes se věnuje své vášni - horolezectví.   Hned jak režisér Danny Boyle (Milionář z chatrče, 28 dní poté, Pláž) objevil Ralstonův příběh, který zveřejnil v knize, poslal ji svému spolupracovníkovi Christianu Colsonovi, který produkoval Milionáře z chatrče. V příběhu viděl příležitost zpracovat jedinečný zážitek, zachytit příběh člověka, který se pokusí o nemožné. Použil k tomu velké detaily i záběry z "jeho" videokamery, které horolezec průběžně pořizoval.   "Chtěl jsem, aby byli diváci s Aronem v kaňonu a zůstali tam, dokud se mu nepodaří dostat se ven," uvedl režisér v distribučních materiálech. Film má v současné době tři nominace na Zlaté glóby.   Jiří Borovička jnd  