 Silnice na jihu Čech jsou sjízdné se zvýšenou opatrností  České Budějovice 20. ledna (ČTK) - Hlavní silnice v jižních Čechách jsou po chemickém ošetření sjízdné se zvýšenou opatrností. Průjezdný už je tah na Plzeň, kde se ve středu večer kvůli náledí tvořila v úseku Lnáře - Kasejovice pětikilometrová kolona kamionů.   Teplota se na jihu Čech pohybuje v rozmezí od minus pěti do minus dvou stupňů Celsia. To způsobuje komplikace na vozovkách nižších tříd především na Českokrumlovsku a Českobudějovicku, kde se tvoří náledí. Na ostatních silnicích nižších tříd v regionu většinou leží vrstva ujetého sněhu.   Přes den má být na jihu Čech oblačno, místy se vyskytnou sněhové přeháňky. Meteorologové očekávají teploty od minus jednoho do plus dvou stupňů Celsia. V oblastech nad 1000 metrů nad mořem bude minus pět stupňů.   rek mol  