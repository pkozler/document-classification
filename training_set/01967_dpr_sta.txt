 Dánsko se rozhodlo pro tunelové spojení s Německem  Kodaň 21. ledna (ČTK) - Dánsko se definitivně přiklonilo k variantě tunelového spojení s Německem přes úžinu Fehmarnbelt, a odmítlo tak původně uvažovaný most. Všechny v parlamentu zastoupené politické strany dnes dohodu oznámily v kodaňském rozhlase s tím, že příští týden to v zákonodárném sboru odhlasují.   Se zahájením výstavby silničního tunelu pod 20 kilometrů širokou úžinou se počítá v roce 2014 a s dokončením v roce 2020. Stavební náklady se odhadují na 5,1 miliardy eur (asi 124 miliard Kč). Předpokládá se, že je celé ponese Dánsko, protože má na vzniku pevného spojení mnohem větší zájem než Německo, napsala agentura DPA.   Projekt zkrátí jízdní dobu mezi Hamburkem a Kodaní na tři hodiny z dosavadních čtyř a půl. Především však nebude spojení závislé na počasí jako dosud, kdy část trasy přes hraniční průliv mezi německým ostrovem Fehmarn a dánským ostrovem Lolland zajišťuje trajekt. Z německé pevniny na blízký ostrov Fehmarn už most delší dobu existuje, bude ho ale zřejmě třeba buď rozšířit, nebo postavit nový včetně napojení na německou dálniční síť. Německo odhaduje, že ho toto napojení přijde nejméně na 800 milionů eur (asi 19,5 miliardy Kč), možná ale i dvojnásobek. Projekt je totiž v severoněmeckém regionu považován za kontroverzní, místní obyvatelé i ochránci přírody ho často kritizují.   O pevném spojení mezi hlavním dánským ostrovem, na němž leží Kodaň, s pevninou směrem na jih se již mluví dávno. Ze 30. let pocházejí první plány na výstavbu mostu, byly však stejně jako další návrhy několikrát zrušeny kvůli nedostatku peněz. V roce 2004 podepsaly Německo a Dánsko předběžnou dohodu o výstavbě pevného silničního spojení přes úžinu u ostrova Fehmarn, aniž by specifikovaly, zda má jít o most či tunel. To mělo umožnit nalezení optimálního řešení, třeba i kombinace obou způsobů, jak to bylo uplatněno na dánsko-švédském spojení přes průliv Öresund. Tam vede přes mělkou část průlivu most až na umělý ostrov, v němž trasa přechází do relativně krátkého tunelu. Nad tunelem ale mohou proplouvat námořní lodi, jejichž velikost není omezována výškou případného mostu.   Nynější rozhodnutí Kodaně pro ryze tunelové spojení by tak nemělo nijak omezit námořní dopravu v místních vodách.   ik vju  