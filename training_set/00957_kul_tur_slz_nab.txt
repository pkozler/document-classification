 V kostnici u svatého Jakuba v Brně našli dělníci renesanční rakve  --------------------    Ke zpravodajství: FOTO/aktuality   --------------------    Brno 14. června (ČTK) - V kostnici pod kostelem svatého Jakuba v Brně, která se má příští rok otevřít veřejnosti, objevili dělníci dvě renesanční rakve. Dřevo sice ve vlhkém prostředí zčásti zetlelo, přesto se však na jedné rakvi dodnes dochovala původní malba. Historickou hodnotu nálezu bude možné přesněji určit, až ho památkáři prostudují.   ČTK to dnes řekla Petra Kačírková z brněnského turistického informačního centra, které bude po otevření svatojakubskou kostnici provozovat. Podle ní je navíc naděje, že v dalších částech sklepení se najdou další stovky let staré rakve.   Kostnice pod kostelem svatého Jakuba má být po Mincmistrovském sklepě a Labyrintu pod Zelným trhem třetím podzemním prostorem, který brněnská radnice zpřístupní veřejnosti. Aktuálně dělníci v prostoru přebírají ostatky a třídí je. Po vyčištění část lebek i kostí použijí tvůrci chystané expozice. Drobné úlomky kostí a kosterní prach bude uložen na Ústředním hřbitově.   Součástí úprav budou i stavební práce - stavbaři například musí postavit nový vstup do kostnice. V době, kdy se dovnitř ukládaly lidské ostatky, byla přístupná pouze z kostela - po schodišti ukrytém pod kamennou deskou uprostřed chrámové lodi. Pro prohlídky vznikne nový vstup z Jakubského náměstí.   Jakubská kostnice je prý druhou největší svého druhu v Evropě. Nacházejí se tam ostatky odhadem 50.000 lidí, uvedla Kačírková. Brno podle ní po zpřístupnění získá unikátní komplex historického podzemí s expozicemi orientovanými na pohřebnictví. Krypta kapucínského kláštera, která je už dnes turistům přístupná na Kapucínském náměstí, bude ve své expozici zaměřená především na mumifikaci lidských těl. U svatého Jakuba by se lidé měli dozvědět víc o pohřebních obřadech a historii místa.   Jakubská hrobka obsahuje ostatky lidí z původního hřbitova, který se u kostela svatého Jakuba rušil za josefínských reforem. "Nacházejí se tam i hromadné hroby lidí zemřelých za dob moru nebo cholerových ran," uvedla Kačírková. Z části ostatků podle ní může i laik odtušit, na co člověk zemřel. Zatímco cholera prý zbarvila lebky mrtvých dožluta, mor jim dal načervenalý nádech. "Na lebkách tak mohou být vidět rány od sečných i bodných ran," dodala. Platí to prý například o lidech, kteří padli za třicetileté války při obraně města proti švédskému obléhání.   Svatojakubská kostnice by návštěvníkům měla být otevřena příští rok. Prohlídkovou trasu si budou moci lidé projít jen ve skupinkách po nejvýše 20 lidech a s průvodcem. Podle Kačírkové je cílem zachovat pietu místa.   Lucie Kučerová hj  