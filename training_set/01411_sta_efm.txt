 Stavební firmě Edikt klesl kvůli krizi o pětinu objem zakázek  České Budějovice 10. května (ČTK) - Českobudějovické stavební firmě Edikt se loni kvůli doznívající hospodářské krizi snížil objem zakázek o pětinu. Obrat firmy v hospodářském roce 2010/2011 se meziročně snížil o 115 milionů korun na 1,021 miliardy. Vyplývá to z informací, které firma poskytla ČTK. Zisk firmy v hospodářském roce 2009/2010 byl podle údajů ve sbírce listin 49,3 milionu korun.   Firma Edikt byla nucena kvůli očekávanému propadu zakázek propustit přibližně 15 procent zaměstnanců. V současné době u ní pracuje 170 lidí. I když byly poslední dva roky ovlivněné krizí, nedá se podle zástupců firmy říct, že by patřily objemem zakázek k nejhorším za 20 let existence podniku.   Letos firma očekává největší propad objemu zakázek. Velké zakázky, které byly zahájeny ještě v období konjunktury, se budou letos dokončovat. U objemu nových zakázek se projeví pokles investic. Podle zástupců firmy je velkých zakázek málo a získává je jen určitý okruh stavebních podniků.   Podle zástupců firmy stavebnictví vinou snižujících se investic ze strany státu propadá. Loni firma realizovala velkou zakázku - rekonstrukci letní plovárny v Českých Budějovicích za 63 milionů korun. Ta byla ale naplánována ještě před krizí, stejně jako jiné podobné investice.   kpe vju  