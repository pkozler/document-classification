 Tusk: Ruská zpráva o smolenské katastrofě není kompletní  Změnili jsme titulek. Zprávu jsme celkově přepracovali po tiskové konferenci polského premiéra Tuska.   --------------------    Varšava 13. ledna (zpravodajka ČTK) - Zpráva o příčinách loňské havárie polského prezidentského letadla u Smolenska v Rusku, kterou ve středu představil ruský Mezistátní letecký výbor (MAK), není podle polského premiéra Donalda Tuska kompletní. Polsko požádá Moskvu o to, aby se obě země pokusily vypracovat společnou verzi zprávy. Ruští vyšetřovatelé tvrdí, že za katastrofu mohou chyby polské posádky, vystavené psychickému nátlaku nadřízených. Na zavinění ruské strany podle nich nic neukazuje.   "Z polského pohledu zpráva MAK není kompletní," uvedl Tusk na dnešní tiskové konferenci po několikahodinové poradě s ministrem vnitra Jerzym Millerem, šéfem polské diplomacie Radoslawem Sikorským a ministrem obrany Bogdanem Klichem.  Pokud podle Tuska jednání s Ruskem nepovedou ke společnému stanovisku, mohlo by se Polsko obrátit na mezinárodní odborníky. "Cílem není kompromis, ale maximální odhalení pravdy," uvedl polský premiér.   Tusk měl před několika týdny vážné výhrady k první verzi ruské zprávy o příčinách katastrofy, při níž loni 10. dubna zahynul polský prezident Lech Kaczyński a dalších 95 lidí. Označil ji za nepřijatelnou, protože Rusové opominuli roli dispečerů na věži na smolenském letišti.   Podle ministra vnitra Jerzyho Millera Polsko příští týden zveřejní záznam rozhovorů leteckých kontrolorů z letiště ve Smolensku. Ruští vyšetřovatelé tvrdí, že na rozdíl od posádky polského letadla nebyli pod nátlakem, což Poláci zpochybňují. O tom, co mají dělat, se kontroloři prý radili s Moskvou.   "Příčina neštěstí je na ruské i polské straně," uvedl Miller, který cítí "určitou nespokojenost" kvůli tomu, že ruské straně chyběla odvaha k tomu, aby poukázala na nepořádek panující na smolenském letišti. MAK tvrdí, že nedostatečná infrastruktura na letišti a nikoli nejlepší stav technických zařízení nebyly příčinou havárie.   Moskva bez ohledu na nejnovější polské reakce doufá, že sbližování mezi oběma zeměmi bude pokračovat. "Doufám, že se nikdo nebude pokoušet vytlouci z tragédie politický kapitál a že dohodnutý kurz... bude pokračovat," prohlásil dnes na tiskové konferenci v Moskvě šéf ruské diplomacie Sergej Lavrov.   Podle Tuska by tragická katastrofa neměla polsko-ruské vztahy zkomplikovat.   Současné polské vládě záleží na zlepšení vztahů s Ruskem. V minulosti panoval mezi Varšavou a Moskvou značný chlad.   hab msk hej  