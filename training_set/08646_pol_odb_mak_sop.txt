 Arabské státy chtějí bojovat proti chudobě a nezaměstnanosti  Káhira 18. ledna (ČTK) - Nejvyšší představitelé arabských zemí se na ekonomickém summitu v Egyptě budou chtít zavázat k investici dvou miliard dolarů (přes 36 miliard korun) na oživení hospodářství s cílem omezit chudobu a snížit nezaměstnanost zejména mládeže. Summit, který začne v egyptském letovisku Šarm aš-Šajch ve středu, se koná v době, kdy se v arabských zemích množí protesty proti vysoké nezaměstnanosti, drahotě a korupci.   Závazek obsahuje podle agentury AP návrh závěrečného dokumentu, který mají nejvyšší představitelé arabských zemí přijmout na své vrcholné schůzce, která měla původně posloužit jako fórum o obchodu, byznysu a investicích.   Podle AP vrhly na summit stín nepokoje v Tunisku, které vedle politických represí a rostoucí nezaměstnanosti vyvolal raketový růst cen zboží denní spotřeby. Zatímco v Tunisku již kvůli tomu padla vláda a dlouholetý prezident, demonstrace se rozšířily i do dalších arabských zemí.   rv mik  