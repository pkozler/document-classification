 Španělská vláda se s odbory předběžně dohodla o důchodech  Madrid 27. ledna (ČTK) - Španělská vláda, odbory a zaměstnavatelé se předběžně dohodli na reformě, podle níž budou Španělé odcházet do důchodu v 67 letech. Oznámilo to dnes španělské ministerstvo práce.   Podle soukromého rozhlasu Cadena Ser a státního RNE se podle této dohody bude odcházet do důchodu v 67 letech, ale zaměstnanci budou mít možnost odejít do penze již v 65 letech, pokud odpracovali 38,5 roku.   Vláda projedná reformu na svém pátečním zasedání.   Ministr práce Valerián Gómez upřesnil, že reforma bude postupně zaváděna mezi lety 2013 a 2027.   Dva největší odborové svazy hrozily generální stávkou, pokud vláda bude reformu prosazovat násilím.   Tato reforma je velmi očekávána, zejména trhy, investory a velkými ekonomickými institucemi, které strukturální reformy považují za nezbytné k tomu, aby Španělsko oživilo ekonomiku a snížilo státní zadluženost.   Španělsko patří ke slabším článkům eurozóny a podle některých analytiků by mohlo být dalším kandidátem na zahraniční finanční pomoc. Tu už loni bylo nuceno přijmout Řecko a Irsko. Španělé ale tvrdí, že pomoc potřebovat nebudou.   Zvyšování důchodového věku se týká všech zemí Evropské unie, kde hrozí, že by se mohly vzhledem k prodlužování věku obyvatel a nízké porodnosti zhroutit důchodové systémy. V České republice se důchodový věk postupně zvyšuje tak, že v roce 2031 bude konečnou hranicí 65 let u mužů a žen bez dětí nebo s jedním dítětem a 62 až 64 let u žen s více dětmi.   S velkými protesty se setkala důchodová reforma ve Francii, která vstoupila v platnost v listopadu. Věk pro odchod do důchodu s nárokem na plnou penzi Francouzů stoupl z 65 na 67 let.   pel hej  