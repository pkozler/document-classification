 Obchodní schodek USA v březnu stoupl navzdory rekordnímu exportu  Washington 11. května (ČTK) - Obchodní schodek Spojených států se v březnu navzdory rekordnímu exportu zvýšil na 48,2 miliardy dolarů (asi 815 miliard Kč) z únorových 45,4 miliardy dolarů. Oznámilo to dnes tamní ministerstvo obchodu.   Schodek byl nejvyšší od loňského června. Analytici počítali s jeho mírnějším nárůstem na 47 miliard dolarů. Export se v březnu zvýšil o 4,6 procenta na rekordních 172,7 miliardy dolarů. Dovoz stoupl o 4,9 procenta na 220,8 miliardy dolarů zejména kvůli dražší ropě.   Zahraniční poptávka po zboží z USA byla podpořena poklesem kurzu amerického dolaru. Hodnota dovozu ropy však stoupla o 18 procent na 39,3 miliardy dolarů, což představuje nejvyšší úroveň od srpna 2008.   Pozorně sledovaný deficit USA v obchodování s Čínou mírně klesl na 18,1 miliardy dolarů z únorových 18,8 miliardy. Kritici v čele se Spojenými státy již dlouhou dobu obviňují Peking z toho, že uměle udržuje kurz čínské měny na nízké úrovni, aby podpořil konkurenceschopnost čínských exportérů.   pmh dvd  