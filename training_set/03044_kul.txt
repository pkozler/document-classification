 Obrazy Patricka Caulfielda dávaly běžným věcem nový rozměr  Londýn/Praha 28. ledna (ČTK) - "Jednoduše se snažím vytvořit logický, zdánlivě logický prostor, který by mohl existovat," prohlásil o svých jednoduchých, ale originálních a pestrých malbách britský výtvarník Patrick Caulfield, od jehož narození uplyne letos 29. ledna 75 let. Při své tvorbě se nejčastěji inspiroval běžnými předměty každodenního života - zařízením kanceláří, restaurací, nábytkem či dekoracemi v domácnosti. Ačkoli to prý nerad slyšel, bývá dnes řazen mezi významné představitele britského pop-artu.   Jeho obrazy, na nichž často z výrazného pozadí vystupují jasně barevné předměty ohraničené výraznou černou linkou, propůjčovaly zdánlivě banálním předmětům nový, poetický smysl. Caulfield sám je považoval za symboly moderního života. Narodil se a vyrůstal v západním Londýně a jako sedmnáctiletý se přihlásil k britskému královskému letectvu, slavné RAF. Za války také začal ve volném čase docházet na kurzy kreslení a po jejím skončení si formální vzdělání doplnil. Malování zátiší a interiérů se prý začal věnovat na škole z odporu vůči socialistickému realismu. Patrick Caulfield, který byl dvakrát ženatý a z prvního manželství měl tři syny, za sebou zanechal pozoruhodné dílo. Zemřel 29. září 2005 ve věku 69 let na rakovinu.   zma sat  