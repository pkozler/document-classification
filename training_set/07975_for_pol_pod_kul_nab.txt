 Sídlo Senátu ozdobí socha svaté Anežky k 800. výročí narození  Praha 19. července (ČTK) - Sídlo Senátu bude rok zdobit socha svaté Anežky Přemyslovny k 800. výročí jejího narození. Slavnostně odhalena bude ve středu, kdy ji posvětí pražský arcibiskup Dominik Duka. Pískovcová socha zobrazuje Anežku v životní velikosti, je dílem žáků střední školy kamenické a sochařské v Hořicích. Do sídla Senátu je pouze zapůjčena.   Socha vznikla v rámci studentského sympozia, které se pravidelně koná každý lichý rok v polovině června v areálu hořické kamenické školy. V uplynulém školním roce byla jako téma ve spolupráci s profesorem Petrem Piťhou zvolena právě svatá Anežka, královská dcera, která se stala jednou z nejvýraznějších postav českého náboženského života.   Anežčina socha je umístěna v proskleném průchodu mezi druhým a třetím nádvořím Valdštejnského paláce. Je vytvořena z hořického pískovce, je 160 centimetrů vysoká a stojí na šedesáticentimetrovém podstavci.   Jako světice byla Anežka uctívána hned po své smrti, proslula svým altruismem, dobročinností, rezignací na světské pocty a nezištnou péčí o chudé, nemocné a obecně potřebné lidi. Na oficiální svatořečení si ale musela počkat až do 12. listopadu 1989. Tento akt se stal jedním z kroků předznamenávajících pád komunistické vlády v tehdejším Československu.   Instalace sochy není jedinou připomínkou výročí narození svaté Anežky. Ministerstvo školství na toto téma vyhlásilo výtvarnou soutěž, byla vydána poštovní známka s motivem přemyslovské řeholnice. Součástí oslav budou také koncerty duchovní hudby či mezinárodní vědecká konference. Vrcholem svatoanežského roku bude mše svatá v katedrále sv. Víta, Václava a Vojtěcha, která 12. listopadu připomene svatořečení roku 1989. Svatoanežský rok bude zakončen výstavou s názvem "Svatá Anežka Česká - princezna a řeholnice", která bude v prostorách Kláštera sv. Anežky České zahájena 25. listopadu.   mhm rot  