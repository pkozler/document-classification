 Porucha zabezpečení vyřadila pražské hlavní nádraží z provozu  Praha 24. ledna (ČTK) - Kvůli poruše zabezpečovacího zařízení stojí na pražském hlavním nádraží desítky vlaků. Porucha zabezpečení postihla severní část nádraží v 15:10, sdělil ČTK mluvčí Správy železniční dopravní cesty (SŽDC) Pavel Halla. Dodal, že obnovení provozu je možné očekávat v nejbližší době.   Přerušení provozu se zatím dotklo více než 70 spojů a další vlaky ještě přibudou. Mluvčí Českých drah Petr Šťáhlavský upozornil, že je dopravní špička a z hlavního nádraží tak odjíždějí vlaky každou minutou.   Některé vlaky, například pendolino do Ostravy, byly odkloněny přes vršovické nádraží. Jiné spoje čekají na opravu bezpečnostního zařízení, na které se pracuje. SŽDC zatím konkrétní příčinu výpadku hledá.   cfr dvd  