 Město nebude bránit Tesku v přístavbě obchodní galerie v Brně  Brno 20. ledna (ČTK) - Brněnský magistrát nebude bránit obchodnímu řetězci Tesco Stores, který chce ke svému obchodnímu domu v centru Brna přistavět kontroverzní obchodní galerii. Rada města ve středu projekt schválila s tím, že investor ještě před zahájením územního řízení předloží podrobný návrh plánovací smlouvy včetně harmonogramu.   Přístavba, kterou Tesco plánuje u hlavního nádraží, má zabírat i území, kde nyní stojí parkoviště, asijské bistro a dům dětí a mládeže. Právě s jeho demolicí se v návrhu stavby počítá.     Místem, kde by nová obchodní galerie měla vzniknout, vede komunikace pro pěší, která spojuje hlavní nádraží s obchodní galerií Vaňkovka a hlavním autobusovým nádražím Zvonařka. "Hlavní pozornost při návrhu obchodní galerie byla věnována právě tomuto prostoru. Tento průchod je v navrženém záměru transformován do třípodlažní kryté obchodní ulice, která propojuje různé výškové úrovně prostřednictvím soustavy eskalátorů," uvádí Tesco v záměru stavby.   Město si chce podle primátora Romana Onderky pohlídat, aby Tesco předložilo kvalitní návrh na to, jak zohlednit zájem města a jeho obyvatel, například veřejná prostranství přiléhající k budoucí galerii a parkovací místa.   "V každém případě musí jít o uspokojivé urbanistické propojení s historickým jádrem města," uvedl Onderka (ČSSD).   Emoce vzbudila plánovaná demolice Domu dětí a mládeže Junior, jehož vedení se stavbou nesouhlasí. "Dopravní obslužnost je tu výborná, takže dům využívají děti i mimo Brna z celého kraje," řekla již dříve ČTK ředitelka Junioru Lenka Skokanová. Tesco domu dětí, jehož zřizovatelem je Jihomoravský kraj, hodlá nabídnou náhradní prostory.   Podle náměstka primátora Roberta Kotziana (ODS) je změna "v zásadě přijímána kladně, protože prostory, které investor obchodního domu nabízí, jsou adekvátní náhradou". "Bylo by vhod, aby město takové vyjádření získalo od kraje, a město si tím svůj souhlas podmínilo," uvedl.   Tesco Stores provozuje v Brně sedm prodejen včetně obchodního domu, hypermarketů a supermarketu.   lab lcm mol  