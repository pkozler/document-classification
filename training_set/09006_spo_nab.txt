 Šafirová nakonec proti Češkám nastoupí s tričkem tělové barvy  Bydhošť (Polsko) 18. června (ČTK) - Izraelská basketbalistka Náma Šafirová nakonec přeci jen nastoupí do dnešního utkání mistrovství Evropy s Českou republikou. Původně měla chybět kvůli své ortodoxní víře, protože nechtěla nastoupit bez trička pod dresem. Vedení izraelské reprezentace se ale na poslední chvíli dohodlo s mezinárodní federací FIBA na kompromisu a jedna z klíčových hráček týmu nastoupí s elastickým tričkem tělové barvy.   FIBA nedovolila rozehrávačce americké univerzity v Toledu nosit pod reprezentačním dresem tričko, aby mohla mít zakrytá ramena. Podle pravidel FIBA totiž musejí být všechny hráčky oblečeny stejně. Jednadvacetiletá Šafirová nedostala ani výjimku a zdálo se, že o šampionát přijde, protože bez trička odmítla hrát.   Mluvčí izraelské výpravy Moti Aksmit však krátce před utkáním s Českou republikou oznámil, že FIBA souhlasila s kompromisem a umožní Šafirové nosit elastické tričko tělové barvy, oficiálně označené jako kompresní oděv.   svd ura  