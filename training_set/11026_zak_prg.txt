 Kriminalisté vyšetřují ozbrojené přepadení herny v Praze 9  Praha 27. ledna (ČTK) - Pražští kriminalisté vyšetřují ozbrojené přepadení herny, které se odehrálo před několika dny v Praze 9. Dva zamaskovaní muži v kuklách si z provozovny odnesli přes 100.000 korun, informovala dnes pražská policejní mluvčí Eva Miklíková. Mužům hrozí až deset let vězení.   Přepadení se odehrálo 14. ledna v časných ranních hodinách v herně ve Spojovací ulici. Dva muži maskovaní tmavými kuklami a kapucemi vstoupili do provozovny, jeden z nich zůstal stát u dveří a druhý si se zbraní v ruce vynucoval po obsluze vydání hotovosti. Ženu několikrát udeřil do ramene, připoutal ji k regálu a z trezoru a peněženky ukradl desítky tisíc korun.   jhr pba  