 Vítek pro iHNed: Sazka beze mne žádnou dohodu neuzavře  Praha 26. ledna (ČTK) - Podnikatel Radovan Vítek potvrdil, že kontroluje čtvrtinu dluhopisů loterijní společnosti Sazka. Dodal, že je to bezpečné množství na to, aby zablokoval rozhodnutí valné hromady držitelů dluhopisů, takže bez něj prý Sazka žádnou dohodu s nimi neuzavře. Uvedl to dnes server Hospodářských novin iHNed.cz. Sazka to nekomentovala.   Sazka doufala, že se s držiteli dluhopisů, jimž není schopna splácet celou jistinu i úrok, dohodne na snížení dluhu a odkladu splátek. "Taková dohoda by s velkou pravděpodobností odvrátila vyhlášení insolvence," citoval server vyjednavače za Sazku Martina Ulčáka. Změnu dluhopisové dokumentace ale musí schválit valná hromada držitelů dluhopisů minimálně tříčtvrtinovou většinou přítomných. Pětadvacetiprocentní balík, který Vítek drží, mu dává šanci každé pro něj nevýhodné usnesení zablokovat, napsal iHNed.cz.   Server Česká pozice v úterý uvedl, že Vítek koupil dluhopisy Sazky ve výši 12 milionů eur (zhruba 290 milionů korun) od UniCredit Bank a že tak kontroluje zhruba 25 procent dluhopisů Sazky.   Vítek v minulém týdnu na Sazku podal insolvenční návrh. Dříve totiž skoupil pohledávky za Sazkou v hodnotě 1,5 miliardy korun. "Beze mne se Sazka insolvenci nevyhne, čekám na nabídky," cituje iHNed.cz Vítka.   Sazka Vítkovy pohledávky neuznává a tvrdí, že není v insolvenční situaci. Předseda představenstva a šéf Sazky Aleš Hušák uvedl, že loterijní firma se bude návrhu bránit všemi právními prostředky.   Vítek míní, že Sazka se v insolvenční situaci nachází, protože je předlužená a její celkové závazky přesahují deset miliard korun. Vlastní jmění Sazky má podle Vítka zápornou hodnotu. Řešením je restrukturalizace firmy, při níž by Sazka vydala nové akcie v objemu deseti miliard korun. Vítek počítá i s odstraněním nynějších akcionářů Sazky, kteří firmu podle něj do potíží přivedli.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů. Firma vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu.   kri vju  