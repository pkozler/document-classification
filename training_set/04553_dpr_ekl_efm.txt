 RPG Recycling vyrábí z recyklovaných pneu kanálové mříže a vpusti  Uherský Brod (Uherskohradišťsko) 4. května (ČTK) - Společnost RPG Recycling z Uherského Brodu, která se zabývá výrobou pryžové drtě ze starých pneumatik, začala pryžový granulát používat i k výrobě kanálových mříží a vpustí. Pryžové kanálové mříže a kryty chce testovat Ředitelství silnic Zlínského kraje, řekl dnes ČTK výkonný ředitel RPG Recycling Petr Sadovský.   RPG Recycling ročně dokáže zpracovat až 25.000 tun pneumatik, které by jinak skončily na skládce. V současné době má v nabídce 16 typů mříží včetně poklopů a dva typy pryžových rámů. Tyto výrobky jsou rozměrově shodné a zaměnitelné s dosud vyráběnými typy litinových mříží, takže se mohou snadno osadit do stávajících kanálových vpustí. K výrobě jedné kanálové mříže nebo poklopu je zapotřebí pět až šest kusů ojetých a vyřazených pneumatik.   "Mně to připadá jako velmi dobrý nápad, vzhledem k množství vyřazovaných pneumatik při současném stupni automobilizace. Zjistili jsme, že to není až tak jednoduché, získat pryžovou drť potřebných vlastností a velikosti zrn. Granulát RPG Recycling naše nároky splňuje," uvedl ředitel Ředitelství silnic Zlínského kraje Bronislav Malý. Dodal, že z granulátu se navíc nedají vyrábět pouze mříže a vpusti, ale třeba i dlaždice, desky a palisády. "Pro nás silničáře by mohlo být velmi zajímavé také využití pryžového granulátu do asfaltových směsí na finální vrstvu vozovky. Takto modifikované asfaltové koberce by měly mít větší odolnost proti vyjíždění kolejí, menší hlučnost z provozu a další pozitivní vlastnosti," poznamenal.   Pryžové mříže jsou sice levnější než plastové, ale litinové se naopak dají pořídit za cenu nižší, což záleží na konkrétním výrobci či dodavateli. Podle výkonného ředitele RPG Recycling Petra Sadovského velkou předností pryžových mříží je "tichost v provozu". "Díky tomu jsou tyto kanály velmi vhodné do objektů jako nemocnice, obytné zóny a podobně. Zmínit mohu i odolnost vůči mrazu a solím na cestách," dodal Sadovský.   Podnik již prodal několik tisíc kusů kanálových mříží. Největšími odběrateli jsou převážně správy a údržby silnic ze severní Moravy, Brna a Plzeňského kraje.   RPG Recycling je dceřinou společností Kovosteel, která sídlí ve Starém Městě na Slovácku a zabývá se sběrem, výkupem a zpracováním odpadů. Uherskobrodský závod na zpracování pneumatik Kovosteel koupil v roce 2007 a od 1. ledna letošního roku zde zřídil RPG Recycling.   slu jpt  