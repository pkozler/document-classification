 V Tunisu a okolí je prý klid, čeká se na koaliční vládu  --------------------    Ke zpravodajství: FOTO/aktuality   Nová formulace prvních tří odstavců, upravili jsme v celém textu.   --------------------    Tunis 16. ledna (ČTK) - Politici v Tunisku se dnes snažili udržet kontrolu nad zemí, z níž po mnohatýdenních protestech uprchl prezident. Relativní klid z noci a rána ale dnes narušily přestřelky v hlavním městě. Ráno zemřel v nemocnici v Tunisu dvaatřicetiletý francouzský fotograf Lucas Dolega, kterého při páteční demonstraci zasáhl do hlavy policejní granát se slzným plynem, sdělila pařížská agentura EPA, pro niž pracoval.   Před ústředím opoziční Demokratické pokrokové strany PDP v Tunisu se dnes střetla policie s automobilem plným mužů, kteří na ni prý začali střílet. Zraněn nebyl nikdo, policisté zadrželi několik cizinců, dva z nich mají podle státní televize švédský pas, čtyři další pas německý.   Podle agentury Reuters, která se odvolává na státní televizi, se další přestřelka mezi ozbrojenci a policisty s vojáky odehrála na střechách poblíž centrální banky. Bezpečnostní síly údajně ozbrojence postřílely.   Po pouličním násilí a rabování v noci na sobotu byla zesílena policejní a vojenská přítomnost v metropoli, jejíž ulice prý dnes podle očitých svědků citovaných agenturami zely prázdnotou. Obyvatelé hlavního města prý budují barikády před nočním zákazem vycházení, aby ochránili svůj majetek.   Na násilí vůči místním se podle několika svědectví podílejí členové bezpečnostního aparátu svrženého prezidenta, který uprchl do Saúdské Arábie. "Nelze podceňovat schopnost prezidentské bezpečnosti škodit...byly v ní tisícovky věrných bin Alímu," citovala AFP znalce bývalého režimu.   Policie dnes zatkla hlavu prezidentské bezpečnostní služby a několik jeho spolupracovníků a obvinila je ze spiknutí proti bezpečnosti státu.   Podle agentury AP bylo od soboty zatčeno více než 50 lidí za střelbu ze sanitek, osobních vozů a pronajatých aut.   Pád bin Alího podle bývalého francouzského velvyslance v Tunisku Jacquesa Lanxada umožnila armáda, jež oproti policii minulý týden odmítla střílet do demonstrantů. Velitel tuniských ozbrojených sil, které čítají asi 36.000 mužů, podal demisi a právě on asi doporučil bin Alímu útěk.   Tunisané protestovali týdny proti vysoké nezaměstnanosti, korupci, cenzuře tisku a autoritářské vládě prezidenta, který se držel u moci 23 let. Tvrdé policejní zásahy proti demonstracím si vyžádaly podle očitých svědků nejméně 60 mrtvých.   Prozatímním prezidentem byl v sobotu jmenován předseda Sněmovny reprezentantů Fuád Mbazaa. Ten vzápětí vyzval k vytvoření koaliční vlády "národní jednoty". Premiér Muhammad Ghannúší už začal jednat s opozicí o nové vládě a předčasných volbách.   Izrael dnes vyjádřil obavu z růstu vlivu islamistů. "Je dnes velká obava, že islamistická hnutí, která byla dosud mimo zákon, se vrátí," řekl v rozhlase náměstek izraelského premiéra Silvan Šalom zřejmě v reakci na prohlášení předsedy zakázané fundamentalistické Strany obnovy Rašída Ghannúšího, který už prohlásil, že je připraven vrátit se domů z britského exilu a podílet se na vytvoření vlády. Íránské ministerstvo zahraničí zase doufá, že "požadavky tuniského muslimského národa budou uspokojeny".   V jemenské metropoli Saná dnes asi tisícovka studentů vyzývala arabské národy, aby se po vzoru Tunisanů vzbouřily proti svým vedoucím představitelům. "Naším cílem je vybudovat nový Jemen," stálo na jednom z transparentů. Jemenský prezident Alí Abdalláh Sálih je u moci 32 let a usiluje o doživotní mandát.   Opoziční poslanci v Kuvajtu uvítali vzpouru Tunisanů jako vítězství svobody a varovali všechny represivní režimy, které "bojují proti arabsko-islámské identitě", že je čeká stejný osud. "Je to lekce pro všechny národy v regionu," řekl podle AFP jeden z poslanců.   sd  