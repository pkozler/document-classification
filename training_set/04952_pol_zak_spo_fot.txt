 Tisícovka lidí v Rusku uctila památku zabitého fanouška  --------------------    Ke zpravodajství: FOTO/aktuality   --------------------    Moskva 15. ledna (ČTK) - Tisícovka stoupenců moskevského fotbalového klubu Spartak a nacionalistů dnes v Moskvě a Petrohradě pokojnou demonstrací uctila památku mladého fanouška Jegora Sviridova, který zahynul v prosinci při rvačce s Kavkazany. V Moskvě se podle agentury AFP sešly na demonstraci dvě až tři stovky lidí a v Petrohradě kolem 600.   Autobusová zastávka, kde byl Sviridov loni 6.prosince při rvačce fanoušků Spartaku s Kavkazany zabit, se změnila v improvizovaný oltář, vyzdobený svíčkami,ikonami, šálami s emblémy moskevského Spartaku a květinami, které položili demonstranti. Smrt osmadvacetiletého fanouška vyvolala v Moskvě napětí a výzvy k etnickému násilí.   Sdružení fotbalového hnutí Fratrija sdružujícího stoupence Spartaku, k nimž patřil i Sviridov, se v pátek podle agentury Interfax od dnešní akce distancovalo a uvedlo, že s její organizací nemá nic společného a nezúčastní se jí. Akce má podle Fratrie bezprostřední vztah k různým politickým silám. Sdružení proto nabádalo fotbalové fanoušky k ostražitosti, protože se prý objevilo hodně provokatérů, kteří chtějí Sviridovovy tragédie zneužít.   Organizátoři očekávali na povolené akci přes 4000 demonstrantů, proto bylo v okolí její trasy rozmístěno na 4000 policistů a členů pohotovostních jednotek, vrtulníky a policejní psi. Přísně kontrolován byl přístup na Kronštadtský bulvár.   V Petrohradě demonstranti pochodovali ulicemi a skandovali hesla jako "Sláva Rusku!" a "Pryč s imigranty!".   "Přišel jsem demonstrovat, protože náš krajan byl zabit kavkazskými bandity. Je to pro mě příležitost říci nahlas, že jsem Rus," prohlásil třiadvacetiletý demonstrant Sergej, který stejně jako mnoho jiných nechtěl prozradit svoje příjmení.   ko sd  