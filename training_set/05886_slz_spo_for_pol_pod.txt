 Výkonný výbor ČSTV projedná ve středu situaci v Sazce  Opravili jsme příjmení předsedy ČSTV na správné Kořan.   --------------------    Praha 11. ledna (ČTK) - Mimořádná schůze výkonného výboru Českého svazu tělesné výchovy (ČSTV), největšího akcionáře Sazky, bude ve středu jednat o postoji svazu k návrhům na řešení situace loterijní společnosti. Ta podle některých informací dluží již celkem 1,5 miliardy korun podnikateli Radovanovi Vítkovi, který před časem uvedl, že pokud Sazka nesplatí dluhy do 17. ledna, podá na ni insolvenční návrh.   Ministr školství Josef Dobeš dnes kritizoval ČSTV za pasivitu při řešení situace Sazky. Současně vyzval svaz k odvaze pro radikální změnu. Dodal, že situace mezi akcionáři a Sazkou je opačná, než má být, a sportovní svazy dělají to, co jim nařídí vedení Sazky. Vyslovil se pro personální změny ve vedení svazu. Středeční schůzi ČSTV vidí Dobeš jako klíčovou. Jako hlavní aktuální téma pak označil "výběr strategického partnera pro Sazku".   Předseda ČSTV Pavel Kořan byl výroky pana ministra překvapen. "Nevím, na základě jakých informací pan ministr tvrdí, že ČSTV je pasivní a nic neřeší. Je to úplně naopak," řekl dnes ČTK Kořan. "Účastníme se jednání s bankami, držiteli dluhopisů, dnes jsme měli celostátní poradu zástupců regionů, takže i naše členy informujeme, zítra máme výkonný výbor," vypočítal Kořan. "Pokud to řekl pan ministr proto, aby ovlivnil zítřejší jednání, považoval bych to za nehorázné vměšování," prohlásil Kořan.   "Preferujeme, aby Sazka zůstala v rukou českého sportu, respektive současných akcionářů. Hledáme taková řešení, které nebudou v rozporu s dluhopisovou dokumentací a která nepřevedou Sazku na jakýkoliv privátní subjekt," řekl poté České televizi Kořan a potvrdil, že nebude navrhovat odvolání šéfa představenstva Sazky Aleše Hušáka.   Právě středeční výkonný výbor ČSTV by měl nastínit východiska z krize. Kořan prý s kolegy o variantách řešení už diskutoval. "Nerad bych ale předjímal rozhodování před jednáním výkonného výboru," řekl Kořan ČTK. Výkonný výbor se bude zabývat třemi nabídkami - od Penty, holdingu Synot a firmy E invest Martina Ulčáka. "To jsou písemné nabídky," upozornil.   Na pořad tak nepřijde zřejmě návrh Radovana Vítka, který skoupil od bank dluhy Sazky za víc než 900 milionů korun a podle dnešních informací serveru Lidovky.cz skoupil i půlmiliardovou pohledávku od finanční skupiny J&amp;T. "Já doufám, že se výbor rozhodne pro variantu, která zachová Sazku s majoritním podílem ČSTV," preferoval Kořan nabídku Ulčáka.   "Je v zájmu akcionářů i věřitelů, aby Sazka fungovala a generovala co největší zisk, ne aby svou ztrátu ještě prohlubovala. Současný management Sazky prokázal svou neschopnost společnost řídit a měl by odejít. Jen v takovém případě se dá najít schůdné řešení celé situace," řekl dnes ČTK Vítek. Sazka odmítla, že by se se nacházela v insolvenční situaci.   Vítek připravuje plán restrukturalizace a fungování firmy. Vyjádřil ochotu navrhnout způsob oddlužení Sazky a vyrovnání všech jejích závazků i nový způsob financování českého sportu.   "Plán restrukturalizace připravený máme, ale čekáme na odezvu svazu. Dolaďujeme ještě nějaké detaily, ve středu máme ještě sezení s některými lidmi, kteří jsou představiteli některých svazů, řekl ČTK Josef Lébr, se kterým Vítek na plánu pracuje. "Dejte nám mandát a plnou moc na jednání akcionářů a my vás přesvědčíme, že to ekonomicky dokážeme zvládnout. Prodáme zbytný majetek, O2 arénu a ukážeme, že do sportu začnou proudit peníze. Nechte si zatím akcie s tím, že my je budeme mít na opci. Do té doby, než budeme schopni splnit to, co slíbíme a bude to fungovat," vyzval dnes akcionáře Sazky.   "Žádnou nabídku podnikatele Radovana Vítka Sazka neobdržela," reagoval však pro ČTK mluvčí Sazky Zdeněk Zikmund. Zda nějakou nabídku obdrželi v tomto směru akcionáři Sazky, neví.   Nabídku finanční pomoci dostali údajně akcionáři Sazky i od dalších společností. "K jednotlivým nabídkám, jejich obsahu ani kým byly podány, se nemohu vyjadřovat," podotkl Zikmund.   Konkurent v loterijním byznysu Synot Holding nabízí prý pět miliard Kč za získání podílu 66 procent v Sazce. Zbylých 34 procent by měli v držení nynější akcionáři a navíc by ročně po dobu pěti let dostávali 250 milionů Kč.   Nabídka společnosti E invest Martina Ulčáka má spočívat v půjčce takové částky, kolik Sazka bude potřebovat. Nepožaduje za to žádný podíl v Sazce. Na oplátku pouze dostane domluvený podíl ze zisku rozdělovaného na valných hromadách v následujících 10 až 15 letech. Akcionářům nabídne ročně vyplácet minimálně 200 milionů Kč. To je o 70 milionů více, než nabízí Sazce skupina Penta, která vlastní konkurenční společnost Fortuna. Penta žádá v Sazce stoprocentní podíl.   Sazka, kterou vlastní ze zhruba 68 procent Český svaz tělesné výchovy, čelí problémům plynoucím mimo jiné z nutnosti vysoké splátky za výstavbu pražské vysočanské O2 areny držitelům dluhopisů. Podle Ulčáka, který nyní za Sazku jedná s věřiteli, společnost musí provést velké škrty a prodat nepotřebný majetek.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   fd mha  