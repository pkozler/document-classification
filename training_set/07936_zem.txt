 Na jihu Moravy se v 1. čtvrtletí chovalo méně prasat i drůbeže  Brno 15. května (ČTK) - Na farmách na jižní Moravě se letos k prvnímu dubnu meziročně snížil počet chované drůbeže o 8,3 procenta na 3,672.000 kusů, počet prasat klesl o 5,1 procenta na 261.098 kusů. Na farmách v kraji se chová celkem 58.782 kusů skotu, což je propad o 4,6 procenta proti minulému dubnu. Naopak o 4,7 procenta se zvýšil podíl ovcí, nyní se jich chová 9510 kusů. Vyplývá to ze statistik, které zveřejnil Český statistický úřad (ČSÚ).   Jižní Morava přesto stále patří po Středočeském kraji včetně Prahy k největším chovatelům drůbeže. Podíl kraje na republikovém chovu drůbeže vzrostl o 1,2 procentního bodu.     Stavy prasat se letos snížily ve všech krajích s výjimkou Pardubického a Ústeckého. V Jihomoravském kraji se snížil počet kusů prasat oproti loňskému dubnu zhruba o 14.000 kusů.   Redukce stavu prasat souvisí podle odborníků s tím, že výroba vepřového je nerentabilní. Chovy snižují podle Agrární komory zejména podniky, které nemají možnost kompenzovat výrobu vepřového jinou zemědělskou produkcí.   V počtu ovcí patří Jihomoravský kraj v mezikrajovém porovnání ke krajům s druhým nejnižším stavem ovcí, na celorepublikovém průměru se podílí pouhými 4,5 procenta. Na jižní Moravě se jich oproti loňskému dubnu chová víc o 425 víc kusů.   V celé ČR klesl k letošnímu dubnu meziročně počet prasat o 8,4 procenta na 1,749.092 kusů, počet drůbeže o 14,4 procenta na 21,250.147 kusů.   lab mha  