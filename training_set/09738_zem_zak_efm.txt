 Soud v Brně zahájil insolvenční řízení s AGRO Jevišovice  V druhém a posledním odstavci jsme doplnili reakci šéfa Agro Jevišovice.   --------------------    Brno 18. ledna (ČTK) - Krajský soud v Brně dnes zahájil insolvenční řízení s družstvem AGRO Jevišovice, jedním z největších zemědělských podniků v ČR. Návrh na zahájení řízení podalo Zemědělské družstvo Slup. ČTK to zjistila z insolvenčního rejstříku.   Firma údajně svému věřiteli dluží přes 407.000 korun, které měl podnik zaplatit v nájemném. Zemědělské družstvo Slup prý dodnes žádnou platbu neobdrželo. Šéf AGRO Jevišovice Bohumír Rada dnes ČTK bez dalších podrobností řekl, že "už je to zaplaceno".   Agro Jevišovice hospodaří na zhruba 9000 hektarech půdy. Zabývá se hlavně chovem kuřat. Známé je také díky chovu krokodýlů. Už loni se ocitlo ve finančních problémech.   V současnosti projevila o koupi družstva zájem skupina Agrofert podnikatele Andreje Babiše. Fúzi nyní posuzuje antimonopolní úřad. Podle Rady by zahájení insolvenčního řízení nemělo fúzi ohrozit.   lab sap  