 Opilý řidič najížděl v Praze 1 do strážníků, nakonec naboural  Praha 4. ledna (ČTK) - Osmadvacetiletý opilý řidič v noci na dnešek údajně několikrát najel na strážníky, kteří jej chtěli v Praze 1 zastavit. Hlídka před jedoucím vozem ale uskočila a řidič naboural do zaparkovaných aut. Následná dechová zkouška u muže prokázala 2,74 promile alkoholu a muž skončil na protialkoholní záchytné stanici, sdělila dnes ČTK mluvčí městské policie Jana Přikrylová.   Událost se stala krátce před půlnocí v Rytířské ulici. Podle mluvčí bylo vidět, že muž je pod vlivem alkoholu, přesto nastartoval svůj vůz a rozjel se, hlídka se ho proto rozhodla zastavit. Řidič na to ale nereagoval, naopak stále zrychloval. Zhruba po 20 metrech však zastavil a začal couvat k strážníkům. Když chtěli přistoupit k vozu, řidič se znovu rozjel. Pak znovu zastavil a vystoupil z auta. Když ale uviděl strážníky, kteří k němu směřovali, znovu do vozu nasedl a začal couvat. "Strážníci museli znovu uskočit před jedoucím vozidlem, které následně nabouralo a poškodilo zaparkované vozy," popsala situaci mluvčí.   I po následném zadržení byl podle ní muž ze severu Čech agresivní a hlídku slovně a fyzicky napadal. Do jednoho ze strážníků stále strkal a snažil se ho podle mluvčí několikrát kopnout.   Případ nyní řeší dopravní policie.   ktp pba  