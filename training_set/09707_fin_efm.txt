 Komerční banka zvýšila do března zisk o 5,2 pct na 3,38 mld. Kč  Rozšířili jsme o další informace ve 2. a 5. až 7. odstavci a přidali komentář analytika ve 3. odstavci.   --------------------    Praha 5. května (ČTK) - Komerční banka zvýšila za letošní první čtvrtletí čistý zisk meziročně o 5,2 procenta na 3,38 miliardy korun. Loni ve stejném období měla zisk 3,2 miliardy korun. K dobrému výsledku přispěl významný pokles nákladů na rizika proti stále zvýšené úrovni z počátku loňského roku. Neauditované konsolidované výsledky oznámila dnes banka.   Čisté úrokové výnosy, hlavní zdroj příjmů banky, se meziročně zvýšily o 1,5 procenta na 5,4 miliardy korun. Čisté výnosy z poplatků a provizí stouply o 0,6 procenta na 1,87 miliardy korun. Provozní náklady vzrostly meziročně o 6,3 procenta na 3,15 miliardy korun. Hrubý provozní zisk KB klesl o 3,6 procenta na 4,8 miliardy Kč.   "Celkově hodnotíme výsledky neutrálně. Jediným výraznějším zklamáním jsou pro nás výnosy z poplatků a provizí, na druhou stranu nižší náklady a vyšší úrokové výnosy jsou pozitivním faktorem. Neočekáváme žádnou výraznější reakci trhu na zveřejněná čísla," uvedl analytik J&amp;T Banky Milan Vaníček. Akcie Komerční banky se na pražské burze obchodovaly po 10:00 slabší o více než procento na 4280 korunách.   Celkové náklady rizika se meziročně snížily o 42,4 procenta na 548 milionů Kč. "Pokles z velké části vyplynul z vysoké srovnávací základny, neboť v prvním čtvrtletí loňského roku byly rizikové náklady ještě stále výrazně ovlivněny krizí a byly nejvyšší za celý rok," uvedla KB.   Celkové provozní výnosy KB zůstaly ve čtvrtletí na přibližně stejné úrovni jako loni, tedy na 7,97 miliardy korun. Čistý zisk z finančních operací poklesl o 8,8 procenta na 713 milionů Kč. "Větší část příjmů pocházela z obchodů na vlastní účet, poptávka klientů byla relativně slabá," uvedla banka.   Celková bilanční suma skupiny KB ke konci března meziročně stoupla o necelé procento na 704 miliard Kč. Celkový objem vkladů činil 536,1 miliardy Kč, což je o 0,9 procenta méně ve srovnání s prvním čtvrtletím 2010. Celkový objem úvěrů poskytnutých Skupinou KB ke konci března 2011 se meziročně zvýšil o 4,2 procenta na 398,2 miliardy Kč.   Samotná KB měla ke konci roku března celkem 1,583 milionu klientů, tedy meziročně o dvě procenta méně. Z toho 1,316 milionu byly fyzické osoby. Banka se chce přitom letos zaměřit na získání nových klientů. Ke konci března měla banka 395 poboček a 680 bankomatů.   Z hlavních konkurentů zatím oznámila výsledky za první čtvrtletí jen Česká spořitelna, které vzrostl konsolidovaný čistý zisk o téměř 21 procent na 3,8 miliardy korun. ČSOB oznámí výsledky 12. května.   Komerční banka patří k největším bankovním skupinám v tuzemsku. Loni vykázala konsolidovaný čistý zisk 13,33 miliardy korun, což bylo meziročně o 21,1 procenta více. Hlavním majitelem Komerční banky je francouzská Société Générale s podílem 60,4 procenta. Té klesl v prvním čtvrtletí letošního roku čistý zisk o 13,8 procenta na 916 milionů eur (22,1 miliardy Kč). Za slabší výsledky může změna hodnoty vlastního dluhu.   fsl sos jw dvd  