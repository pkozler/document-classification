 Mýto zvažuje, že zlevní stavbu muzea karosářství až o polovinu  Vysoké Mýto (Orlickoústecko) 31. ledna (ČTK) - Vysoké Mýto zvažuje, že muzeum karosářství vybuduje až o polovinu levněji. Původní verze odhadovala náklady na více než 100 milionů korun. Město by si ale muselo půjčit, ročně by splácelo okolo 6,5 milionu korun a zadlužilo by se až do roku 2023. ČTK to řekl starosta Miloslav Soušek (ČSSD).   "Jít do takových dluhů je naprosto zbytečné. Ve Vysokém Mýtě jsou zanedbány i další věci. Chceme dokončit přístavbu sportovní haly, kde se hraje první liga futsalu. Chceme rekonstruovat a dostavět bazén," řekl Soušek.   Levnější variantu připravuje město na březnové zasedání zastupitelstva. Počítá s opravou budovy bývalého soudu na náměstí. U bývalého vězení by projekt respektoval původní stavební prvky a nezpřístupnil by podkroví. Nově navržená betonová budova se skleněnými plochami by měla jen jedno patro místo suterénu, přízemí a prvního patra.   Podle Souška se dá redukovat vnitřní vybavení, případně je lze pořídit levněji. Chovat se velikášsky a jedním počinem odebrat peníze městu, starosta považuje za nerozumné.   "Prý se výstavbou muzea karosářství zvýší turistický ruch. Ale turisté se takto nechovají, nevěřím, že kdokoliv z Aše se sebere a přijede se podívat na 20 aut do Vysokého Mýta," řekl Soušek.   Muzeum karosářství schválilo ještě bývalé vedení města. Náklady se odhadovaly asi na 104 milionů korun, z toho 45 milionů korun získala radnice příslib dotace od Evropské unie. Zastupitelé v březnu rozhodnou, zda postaví muzeum, jak si původně naplánovali, nebo upřednostní levnější variantu, případně dotaci odmítnou úplně.   jlc jpt  