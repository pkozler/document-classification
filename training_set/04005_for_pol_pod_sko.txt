 Pokud státní maturity nedopadnou, Chládek je opět navrhne zrušit  Praha 20. ledna (ČTK) - Senátor ČSSD Marcel Chládek předpokládá, že sněmovna hlasy vládní koalice odmítne podle doporučení vlády jeho návrh na zrušení projektu státních maturit. Pokud pak letošní maturity podle nových pravidel skončí stejně jako jejich loňská generální zkouška, místopředseda senátního školského výboru Chládek svůj návrh předloží opět. Při generálce podle něj neuspěl každý třetí student a chybně bylo opraveno 12.000 testů.   "Pak samozřejmě znovu přijdu s návrhem na zrušení tohoto nesmyslně předraženého projektu," řekl dnes ČTK Chládek. Státní maturity podle něj budou každý rok stát 250 milionů korun z rozpočtu. Svým návrhem chtěl zabránit tomu, aby byl projekt spuštěn v současné podobě. "Měl by být mnohem levnější, flexibilnější," uvedl senátor, který doufal alespoň v seriózní debatu o dalším ročním odkladu spuštění projektu.   Vláda ve středu Chládkův návrh odmítla mimo jiné kvůli tomu, že zastavení projektu by ohrozilo konání letošních maturit, které mají začít v dubnu. Ministerstvo školství poukázalo na to, že návrh mu neumožňuje včas vydat vyhlášku, která by umožnila provedení maturit podle původních pravidel. V případě zrušení státních maturit by prý stát musel ze svého uhradit náklady na jejich přípravu, které byly financovány z prostředků EU.   Vláda nicméně podle Chládka podporuje projekt, který při své generální zkoušce "totálně zkrachoval". "Prostě to chtějí spustit, vůbec jim nejde o zvýšení úrovně vzdělávání. Považuji to za hazard a nefér vůči rodičům a studentům," řekl Chládek. Již dříve uvedl, že podle Centra pro zjišťování výsledků vzdělávání (CERMAT) ostrou zkoušku dospělosti nesloží pětina studentů. Ministr školství Josef Dobeš (VV) ale tvrdí, že generální zkouška měla hladký průběh. Do termínu ostrých maturit chce odstranit některé administrativní složitosti.   Příprava zkoušek stála od roku 2000 celkem 342 milionů korun, do příštího roku to má být o dalších 285 milionů korun více. Provoz bude ročně stát čtvrt miliardy. Původně měly státní maturity začít v roce 2008, poté v roce 2010. Předloni kvůli jejich údajné nepřipravenosti vyšlo do ulic na 7000 studentů, nové zkoušky byly odloženy na letošní jaro.   mhm pba  