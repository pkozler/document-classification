 Strop v Rytířském sále v Kutné Hoře se dočká rekonstrukce  Kutná Hora 16. května (ČTK) - Strop v Rytířském sále Vlašského dvora v Kutné Hoře, kde jednají městští zastupitelé, se dočká rekonstrukce. Nedávno se úplnou náhodou přišlo na to, že je několik trámů naprasklých. Strop tak údajně mohl kdykoliv spadnout. Zatím ho řemeslníci provizorně zajistili a nyní ho spolu s krovy a částí střechy kompletně opraví, řekl ČTK starosta Ivo Šanc (Šance pro Kutnou Horu).   "Už bylo rozhodnuto o tom, kdo to bude projektovat. Práce již de facto začaly," uvedl. Rekonstrukce bude podle něj stát několik milionů korun, má uvést strop a příslušnou část střechy do dlouhodobě únosného stavu.   Podle místostarosty Karla Koubského (Šance pro Kutnou Horu) v tendru zvítězila projekční kancelář s bohatými zkušenostmi. Podílela se například na opravách Karlštejna či pražské Malostranské besedy, která pak díky rekonstrukci získala ocenění Stavba roku 2010. "Je to adekvátní vůči významu Vlašského dvora," soudí Koubský.   Rytířský sál byl před několika lety nově zařízen, vymalován a udělaly se parkety, aby se v něm mohli zastupitelé scházet. Některé trámy se ale začaly prohýbat. Zjistilo se, že jsou naprasklé. Důvodem mohlo být to, že se sál začal užívat a začalo se v něm topit.   Ve Vlašském dvoře jsou tři reprezentační sály, které slouží k akcím, ale jsou i součástí prohlídkového okruhu. Původně se jednání zastupitelů konala v královské audienční síni.   khj hj  