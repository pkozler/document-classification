 Pardubický kraj chce ušetřit elektronickou aukcí na zemní plyn  Pardubice 11. ledna (ČTK) - Pardubický kraj hodlá od poloviny letošního roku ušetřit za zemní plyn osminu nákladů. Prostřednictvím elektronické aukce získá jednoho dodavatele pro 100 krajských zařízení. ČTK to řekl náměstek hejtmana Roman Línek. Loni kraj utratil pro 126 krajských zařízení za zemní plyn 80 milionů korun.   "Aukce se uskuteční v květnu, od 1. července budeme mít novou smlouvu. Postupně chceme zapojit všechny krajské organizace, zatím to smluvní podmínky u všech odběrních míst neumožňují," řekl Línek.   Celkové roční náklady by se mohly snížit asi o deset milionů korun. Kraj už loni uspořádal elektronickou aukci na elektřinu. Proti předcházejícímu období zaplatil za energii přibližně o 27 procent méně, úspora představuje více než 15 milionů korun.   Elektronické aukce na dodávky elektrické energie nebo zemního plynu se stávají běžné i v jiných městech kraje, plánují ji například v Chrudimi nebo Vysokém Mýtě. Několik let už tímto způsobem šetří za elektřinu v Ostravě. Aukce se uskutečnily v Moravskoslezském, Ústeckém nebo Královéhradeckém kraji.   jlc sap  