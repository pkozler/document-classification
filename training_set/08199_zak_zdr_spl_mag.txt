 O silvestrovské noci na jihu Moravy zemřel kvůli požáru senior  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Rozšířili jsme informace o úmrtí muže v 1. odstavci, upravili jsme 2. odstavec, připojili údaje o počtech zraněných na Silvestra a o novoroční noci v 5. odstavci.   --------------------    Brno 1. ledna (ČTK) - O silvestrovské noci na jihu Moravy zemřel senior. Hasiči ho našli v bezvědomí v pokoji, kde hořelo. Záchranáři na místě zahájili resuscitaci za pomoci léků a přístrojů. Přes veškeré úsilí se jim ho nepodařilo zachránit, řekla ČTK mluvčí záchrannné služby Barbora Zuchová. Neštěstí se stalo v Blučině na Brněnsku, muži bylo 77 let. Podle hasičů nelze s jistotou říct, zda se muž nadýchal zplodin, nebo mu bylo nevolno už před vznikem požáru. "To zjistí až soudní pitva," řekl ČTK operační důstojník. Existuje podezření, že muž situaci nezvládl kvůli alkoholu.   Další neštěstí se stalo v Brně-Bohunicích, kde mladík spadl z balkonu ve čtvrtém patře. "Mladý muž byl v bezvědomí a utrpěl vážná poranění. Zasahující tým mu musel zajistit kompletní přednemocniční péči včetně stabilizace těla vakuovou matrací a zajištění dýchání," popsali záchranáři. Mladíka převezli do traumacentra Fakultní nemocnice Brno.   V Brně-Bystrci hasiči z hořícího bytu evakuovali 17 lidí. Jednoho zraněného převzali záchranáři. Další lidé se po odvětrání zakouřených pokojů mohli dovnitř vrátit.   Jihomoravští záchranáři zasahovali i u tragické události ve Střílkách na Kroměřížsku nedaleko hranice kraje. Při dopravní nehodě zde zemřel dvaadvacetiletý muž.   Na Silvestra a Nový rok do 6:00 vyjížděli k 276 případům. Podle Zuchové bylo letos neobvykle mnoho rvaček, a to jak na veřejných prostranstvích, tak v restauracích, barech i soukromých bytech. Po potyčkách skončilo pět lidí s řeznými ranami a dalších 23 s jinými zraněními. Příčinami dalších úrazů byla opilost, dopravní nehody i neopatrné zacházení se zábavní pyrotechnikou. Sedmnáciletému mladíkovi zasáhla oči. Šest lidí, většinou žen, se přiotrávilo alkoholem, 13 lidí se zranilo při pádu. Sedm lidí se zranilo při dopravních nehodách, dva se nadýchali zplodin hoření.   lce jpt  