 Víkend se v šumavských skiareálech vydařil  České Budějovice 9. ledna (ČTK) - Víkend se v šumavských skiareálech podle provozovatelů vydařil, lyžování si užívaly stovky lyžařů. Na Lipně i na Zadově je na hlavních sjezdovkách zatím dostatek technického sněhu, mrholení a mlha se jihočeským centrům vyhýbaly, svítilo slunce. Dostatek sněhu mají zatím i na níže položené sjezdovce Hradiště u Nové Bystřice na Jindřichohradecku. Mírné potíže po oblevě hlásí na Libíně u Prachatic. Na Zadově zavřou v pondělí přechodně lanovku na Churáňov.   "Na sjezdovce leží 40 až 80 centimetrů sněhu. Podmínky pro lyžování jsou velmi dobré, vydařily se i víkendové závody pro děti. V pondělí pojedou vleky bez omezení, až do středy by měla teplota v noci klesat pod bod mrazu," řekl ČTK vedoucí lipenského skiareálu Antonín Kolář.   Podobná situace byla o víkendu na šumavském Zadově. Na sjezdovkách tam leží 15 až 75 centimetrů sněhu. "Méně ho je na Churáňově, provoz vleku bude proto v pondělí dočasně přerušen," řekl ČTK po obhlídce správce Petr Vondraš. Dostatek, zhruba 30 centimetrů, ho leží na běžeckých tratích. V okolí střediska jich je upraveno na 60 kilometrů.   Sobotní lyžování na Zadově poznamenal těžký úraz sedmačtyřicetiletého lyžaře. Nezvládl jízdu na sjezdovce Kobyla a prudce narazil do sloupu se zasněžovací technikou. S poraněním páteře a zlomenými žebry skončil na jednotce intenzivní péče strakonické nemocnice.   Také na libínské sjezdovce nad Prachaticemi se o víkendu lyžovalo. Zatím je tam kolem 35 centimetrů sněhu, místy je ale vydřená. "Ráno byla na sjezdovce ledovka, odpoledne byl sníh mokrý, bylo to takové jarní lyžování," řekl ČTK provozovatel Petr Ludačka. V pondělí vlek běžně stojí, v úterý o jeho odpoledním provozu rozhodne aktuální počasí.   mi snm  