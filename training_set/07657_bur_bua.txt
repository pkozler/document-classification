 Pražská burza zahájila nový rok růstem o procento a půl  Praha 3. ledna (ČTK) - Pražská burza vstoupila do nového roku stejně jako většina okolních trhů růstem. Závěrečný hlavní index PX si připsal 1,52 procenta na 1243,4 bodu. Nejvíce se dařilo akciím těžařské NWR, vyplývá z výsledků burzy.   "Akcie NWR během dne posilovaly až o pět procent, protože nadále těží z dobrého sentimentu na trzích a z rostoucích cen komodit," uvedl Josef Němý z Komerční banky. Dodal, že cenné papíry NWR byly nejúspěšnější emisí na pražské burze v posledních dvou letech. Dnes si polepšily o 5,9 procenta na 287 korun.   Slušný růst podle Němého zaznamenaly také velké emise ČEZ a Telefonica O2. Akcie energetické společnosti vzrostly o 2,17 procenta a po dlouhé době se vyšplhaly na magickou hranici 800 korun, uvedla Jana Havelková z Fio banky. Cenné papíry mobilního operátora vzrostly o 1,31 procenta na 386,5 Kč.   Poslední minuty obchodování pomohly také mediální CME, které uzavřelo silnější o více než čtyři procenta na 400,50 Kč. Objem obchodů však nebyl příliš vysoký.   Banky si dnes vedly smíšeně. Erste Bank přidala necelé procento na 898,4 Kč, zatímco Komerční banka stagnovala. "Nad 4500 Kč se akcie KB podívaly jen krátce kolem poledne, uzavřely ale poblíž hodnot ze závěru v loňském roce (4439 Kč)," popsala Hevelková.   Kolem procenta si připsaly také akcie Unipetrolu, textilky Pegas Nonwovens či sítě autobazarů AAA Auto.   Aktivita obchodníků byla nadprůměrná. Objem obchodů v systému SPAD za dnešní přesáhl 1,5 miliardy Kč, zatímco průměrný objem obchodů za poslední rok je podle severu Patria Online 1,26 miliardy korun. Nejvíce se obchodovalo a akciemi Unipetrolu, NWR a ČEZ.   fsl mha  