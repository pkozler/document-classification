 Bakala představil svůj cyklistický tým bez Štybara  --------------------    Ke zpravodajství: FOTO/aktuality   Aktualizovali jsme titulek a doplnili 5. a 6. odstavec.   --------------------    Kortrijk (Belgie) 21. ledna (ČTK) - Za přítomnosti cyklistické legendy Eddyho Merckxe představila dnes svou sestavu na novou sezonu belgická stáj Quick Step, kterou na konci loňského roku koupil miliardář Zdeněk Bakala. Jeden z nejbohatších Čechů zapózoval na pódiu v Kortrijku s pětinásobným vítězem Tour de France i hlavní hvězdou týmu Tomem Boonenem.   "Naším cílem je, aby byl Quick Step v příštích letech mezi pěti nejlepšími týmy světa," uvedl podle agentury AFP Bakala, díky kterému tradiční stáj zažehnala existenční potíže. Majitel OKD naplní podle manažera týmu Patricka Lefevera 70 procent rozpočtu stáje na letošní rok.   Lídrem týmu bude mistr světa z roku 2005 Boonen, jenž loni zažil nevydařenou sezonu, která pro něj předčasně skončila operací zraněného kolena. "Už jsem stoprocentně v pořádku, nemám žádné potíže. Jsem připraven a hladový po úspěchu," uvedl vyhlášený sprinter, jenž má na kontě šest vyhraných etap na Tour de France. Úspěchy chce sbírat už na jarních klasikách, v nichž se mu tradičně dařilo. Mimo jiné třikrát vyhrál Paříž - Roubaix.   Výraznými posilami Quick Stepu by měli být italský spurtér Francesco Chichi, Němec Gerald Ciolek a Belgičan Gert Steegmans. Vedení jednalo také o příchodu cyklokrosového mistra světa Zdeňka Štybara z jiné belgické stáje Fidea, ale týmy se nedohodly. Manažer Fidey Hans van Kasteren se v minulých dnech nechal slyšet, že český jezdec bude muset dodržet smlouvu platnou do 1. března letošního roku, nebo půjde k soudu.   Bakala o případném angažování Štybara příliš mluvit nechtěl. "Ani jsem původně nevěděl, že s ním tým jedná. Ale vím, že tým má stavět na talentu, ne na nacionalismu," uvedl Bakala, jenž drží v Quick Stepu 80 procent spolu s bývalým šéfem Českého Telecomu Besselem Kokem.   Koupi cyklistické stáje označil finančník a uhlobaron za zajímavou investici, navíc sám prý rád a hodně jezdí na horském kole. "A jako malý jsem obdivoval Eddyho Merckxe," řekl na adresu slavného Belgičana, jehož firma dodává Quick Stepu kola.   ura gi  