 EA: České turisty loni nejvíce trápily střevní potíže v Egyptě  Praha 24. května (ČTK) - Čeští turisté loni asistenčních služeb společnosti Europ Assistance nejčastěji využívali kvůli potížím trávicího traktu. Meziročně zde počet zásahů vzrostl o 60 procent, většinou to bylo kvůli akutním zánětům žaludku a střev. Pomoc firma loni nejčastěji poskytovala stejně jako o rok dřív v Egyptě, následovalo Řecko. Na tiskové konferenci to dnes řekla Jana Ježková, lékařka asistenční služby Europ Assistance, která je v Česku jedničkou v asistenčních službách v cestovním pojištění.   Druhou nejčastější příčinou zásahu asistenční služby Europ Assistance byly úrazy všech typů, od drobných poranění, odřenin, řezných ran až po vážná traumata spojená s úrazy vnitřních orgánů. V této kategorii narostly počty případů o 100 procent. Na třetím místě byly infekce dýchacích cest a uší, nejčastěji to bylo nachlazení, angíny, záněty středouší, ale i vážné zápaly plic. Těchto pojistných událostí přibylo o 59 procent.   V Egyptě významně převažují podle Ježkové potíže zažívacího traktu spojené zejména s kvalitou pitné vody. V podobných destinacích lékaři Europ Assistance doporučují pít balenou vodu a v ní si také mýt ruce, nádobí a s ní si čistit zuby. Rizikové jsou zejména nápoje z postmixu nebo led, který je vždy přidáván do nápojů v barech a restauracích. V Řecku je třeba se připravit spíše na problémy s dýchacími cestami. Rizikem jsou výrazné a opakované změny teplot spojené s klimatizací v pokojích, restauracích a v letadlech. Problémem může v Řecku být také infikovaná voda v bazénu.   V dalším pořadí jsou nově Bulharsko a Turecko, které předstihly Itálii a Rakousko. Ty jsou vyhledávanými destinacemi pro zimní sporty i letní turistiku, a tak si zde turisté způsobují hlavně úrazy končetin, pohmožděniny a zlomeniny. Vyšší byl počet pojistných událostí v exotických zemích, jako je Kuba, Dominikánská republika, Venezuela, Thajsko či Vietnam, podotkla Ježková.   Počty úrazů a onemocnění českých turistů v cizině narůstají, souhlasil mluvčí Allianz Václav Bálek. Během loňského léta registrovala asistenční služba Allianz téměř 1500 zásahů, nejčastěji v Egyptě, Bulharsku a Turecku. Loňská sezona byla podle Bálka jednou z nejdramatičtějších. O 327 procent se například proti předešlému létu zvýšil počet asistencí v Egyptě, sedmdesátiprocentní nárůst zaznamenalo Bulharsko, více než šedesátiprocentní nárůst evidovala Allianz z Turecka. V létě Allianz nejčastěji řeší problémy spojené s takzvanou faraonovou nemocí, tedy gastronomickými potížemi a průjmy v Egyptě, v zimě zase následky lyžařských úrazů z Rakouska, Švýcarska, Itálie a Francie, dodal Bálek.   Europ Assistance registrovala za loňský rok v ČR celkem 2,1 milionu klientů a 1,1 milionu vozidel ve všech asistenčních programech. Uskutečnila celkem 271.000 telefonických hovorů a provedla 47.000 asistenčních zásahů. V cestovní asistenci měla 17.836 zásahů, 1236 hospitalizací, 476 repatriací a zasahovala ve 123 zemích celého světa. Obrat společnosti stoupl loni o pětinu na 110 milionů Kč, zisk vzrostl o 87 procent na 16,9 milionu korun.   Europ Assistance Česká republika byla založena v roce 2001. Postupně se stala jednou z vedoucích společností na trhu asistenčních služeb pro automobily a cestovní pojištění. Skupina Europ Assistance vznikla v roce 1963 v Paříži jako první asistenční společnost na světě. Nyní je součástí skupiny Generali a zajišťuje služby ve 208 zemích světa 6800 zaměstnanci, 400 lékaři a sítí 80 poboček skupiny.   fd dvd  