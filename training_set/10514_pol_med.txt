 Několikatisícová demonstrace proti mediálnímu zákonu v Budapešti  --------------------    Ke zpravodajství: FOTO/aktuality   --------------------    Budapešť 14. ledna (ČTK) - Několik tisíc lidí se dnes podle agentury MTI sešlo před budovou maďarského parlamentu, kde protestovali proti novému mediálnímu zákonu. Nová právní úprava platná od Nového roku zavádí vysoké pokuty (přes 18 milionů korun) za údajně nevyvážené zpravodajství; terčem kritiky se stala také ze zahraničí.   Demonstranti žádají změnu zákona tak, aby zajistil politickou nezávislost médiím a aby byly zrušeny "nepřiměřené a svévolné" pokuty za jeho porušení.   Organizátoři demonstrace přečetli zúčastněným deklaraci, která vyzývá úřady, aby do přípravy mediálních úprav zapojily mediální organizace a skupiny hájící lidská práva. Žádají také záruky, které zajistí ochranu důvěrných zdrojů novinářů.   Mluvčí premiéra Péter Szijjártó ještě před demonstrací označil protestní akci za politicky motivovanou a zopakoval postoj vlády, že mediální zákon je zcela v souladu s evropskými standardy.     Nový maďarský mediální zákon vstoupil v platnost 1. ledna letošního roku, tedy ve stejný den, kdy se Budapešť ujala půlročního předsednictví Evropské unie. Kritici zákona od počátku neskrývali obavy, že nekonkrétní formulace paragrafů a vysoké pravomoci úředníků nově vzniklého komunikačního úřadu mohou sloužit k tomu, aby umlčely hlasy kritické vůči vládě. Tyto skutečnosti vyvolávají obavy také v Bruselu a v řadě unijních zemí, které vyzvaly Orbána ke změně zákona.   Maďarský premiér Viktor Orbán při přebírání předsednictví slíbil, že pokud Evropská komise uzná za vhodné tento právní akt změnit, udělá to.   ko šeb  