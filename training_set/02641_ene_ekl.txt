 LN: Výkon solárních elektráren ke konci roku 2010 činil 1727 MW  Praha 20. ledna (ČTK) - Na konci roku 2010 byly v tuzemsku připojeny do sítě solární elektrárny o instalovaném výkonu 1727 megawattů. Píšou to dnešní Lidové noviny s tím, že loni v Česku přibylo 1264 megawattů výkonu, což v celosvětovém měřítku stačí na třetí místo. Víc panelů přibylo už jen v Německu a Itálii, píše deník.   Přesto podle Lidových novin nelze říci, že by česká energetika výrazněji 'zezelenala'. "Při současném zamračeném počasí solární elektrárny dodají do sítě zanedbatelné množství energie. Za ideálních slunečních podmínek se však jejich výkon přiblíží výkonu celé jaderné elektrárny Dukovany," konstatuje.   Uvedených 1727 megawattů však nemusí být číslo konečné. Podle informací zveřejněných společností ČEPS uzavřely distribuční společnosti smlouvy o připojení dalších 1505 megawattů výkonu.   Otázkou je, kolik jich investoři stihnou postavit do konce února. Podle odhadu distributorů by mohlo jít o zhruba 550 megawattů. První březnový den totiž přinese úplný konec solárního boomu v Česku. Podpora státu v podobě zvýhodněných výkupních cen a zelených bonusů se od tohoto data bude vztahovat jen na malé solární instalace na střechách budov, připomínají dnešní Lidové noviny.     Největší české solární elektrárny     vlastník  název obce  výkon v MW     ČEZ  Ralsko  38,3     FVE Czech (Decci)  Nová Ves-Vepřek  35,1     ČEZ  Ševětín  29,9     Brno Solar Park  Brno-Tuřany  19     ČEZ  Mimoň  17,5     ČEZ  Vranovská Ves  16       zdroj: LN   kri mha  