 Vietnamští komunisté si zvolili nové vedení  Hanoj 18. ledna (ČTK) - Vietnamští komunisté si dnes na sjezdu zvolili do čela strany konzervativního ideologa Nguyen Phu Tronga. Podle agentury AFP výběr 66letého Nguyena generálním tajemníkem ústředního výboru strany není vůbec překvapivý.   Nguyen Phu Trong povede příštích pět let čtrnáctičlenné politbyro, jehož členové již byli rovněž zvoleni. Oficiálně bude nové složení oznámeno ve středu, kdy sjezd končí.   Podle agentury AP ale nové vedení pravděpodobně nepřinese změny v politickém kurzu země, ačkoliv zákonodárci upozorňují, že po letech rychlého růstu je zapotřebí dosáhnout větší ekonomické stability země.   Nguyen byl doposud předsedou parlamentu a favoritem na šéfa strany byl už několik měsíců. Podle analytiků fakticky představuje volbu na základě dohody. Má podle AFP přirozenou schopnost uklidňovat Čínu, která je sice ideologickým spojencem Vietnamu, ale zároveň i soupeřem, s nímž Hanoj vede řadu územních sporů.   Nejmenovaný stranický kádr, jehož AFP cituje, Nguyena označil za příliš slabého. Podle něho členové politbyra chtějí šéfa "poddajného, jehož je snadné řídit".   Novopečený generální tajemník pochází ze severního Vietnamu stejně jako všichni jeho předchůdci ve funkci. Celou svou kariéru prožil ve stranickém tisku, v deníku Komunismus. Vysokou školu vystudoval v Sovětském svazu a byl rovněž místopředsedou ideologické komise strany.   Avšak navzdory oficiálnímu postavení čísla jedna se bude muset Nguyen držet zpátky, jelikož faktickou moc drží v rukou o pět let mladší premiér Nguyen Tan Dung. Jeho jméno by se mělo ve středu, kdy sjezd Komunistické strany Vietnamu končí, objevit na třetím místě protokolárního seznamu politbyra. Parlament mu oficiálně schválí nový pětiletý mandát v květnu.   Každopádně oba Nguyenové, generální tajemník i premiér, který přežil s podporou armády a policie tvrdé kritiky ze strany svých odpůrců kvůli svým ekonomickým přehmatům, vytvoří společně s Truong Tan Sangem v symbolické funkci prezidenta republiky skutečný triumvirát.   Strana v čele s šedivějícím vedením ale stojí před úkolem přitáhnout do svých řad mladou krev. Vietnamská mládež se však více zajímá o hudební klipy nežli o revoluční rétoriku zakladatele strany Ho Či Mina, upozornila agentura Reuters.   Z 90 milionů obyvatel Vietnamu tvoří 60 procent mladí lidé do 35 let. Mnozí z nich si ale svou cestu prosperity spojují se soukromým sektorem a jejich potřeba spojovat se se stranou je minimální.   hit mik    