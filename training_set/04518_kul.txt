 Spisovatel Romain Rolland proslul jako velký humanista  --------------------    Ke zpravodajství: FOTO ve Fotobance   --------------------    Paříž/Praha 28. ledna (ČTK) - Velký idealista a humanista byl francouzský romanopisec, dramatik a esejista Romain Rolland, který se narodil před 145 lety, 29. ledna roku 1866. Snažil se o smíření mezi svojí rodnou Francií a Německem, vyslovoval se proti válce a hlasitě protestoval proti nástupu fašismu v Evropě. Ostře odsoudil i nacistické pálení knih "zakázaných" autorů. Setkal se nebo si dopisoval s celou řadou významných mužů své doby - se spisovateli Stefanem Zweigem a Hermannem Hessem či indickými duchovními vůdci Mahátmou Gándhím a Rabíndranáthem Thákurem. Zpočátku podobně jako mnoho dalších intelektuálů přivítal i komunistickou revoluci v Rusku.   Romain Rolland se narodil a vyrůstal v burgundském městečku Clamecy. Psát začal již v 11 letech, záhy v sobě objevil i lásku k hudbě. Jeho rodiče se brzy přestěhovali do Paříže, aby mohli svému synovi zajistit co nejlepší vzdělání. Ve francouzské metropoli a v Římě vystudoval Rolland historii a dějiny umění. Po krátké dráze muzikologa a vysokoškolského pedagoga se naplno začal věnovat psaní.   Především za svůj rozsáhlý románový cyklus Jan Kryštof o nadaném hudebním skladateli získal za první světové války Nobelovu cenu za literaturu. Napsal také několik životopisných knih, mimo jiné o Beethovenovi, Michelangelovi či Lvu Nikolajeviči Tolstém. V Čechách je známý i jeho historický román Dobrý člověk ještě žije či válečná milostná novela Petr a Lucie, podle které nedávno vznikla i rocková opera. Romain Rolland zemřel 30. prosince 1944.   zma sat  