 Nejvíce oscarových nominací získal snímek The King's Speech  --------------------    Ke zpravodajství: PROFIL; FOTO/aktuality; VIDEO  Video:  http://multimedia.ctk.cz/cs/video/document/4298287/nejvice-oscarovych-nominaci-ziskal-snimek-the-king-s-speech    Doplnili jsme odkaz na video; text nezměněn.   --------------------    Los Angeles 25. ledna (ČTK) - Nejvíc nominací na prestižní filmové ocenění Oscar získal britsko-australský snímek The King's Speech (Králova řeč) režiséra Toma Hoopera, obdržel jich dvanáct včetně královské kategorie Nejlepší film. V závěsu za ním zůstal s deseti nominacemi americký westernový remake Opravdová kuráž režisérských bratrů Ethana a Joela Coenových.   Oznámila to dnes Americká filmová akademie, která bude ceny předávat v neděli 27. února.   Po osmi nominacích získaly americké snímky Počátek a The Social Network. Výsledek je u The Social Network překvapující, protože se podle DPA očekával těsný souboj s historickým filmem The King's Speech. Záležet bude nyní na tom, za kolik nominací oba skutečně obdrží pozlacené sošky. Minulý týden na předávání filmových a televizních cen Zlatý glóbus proměnil "facebookový" film čtyři nominace, The King’s Speech jen jednu.   Oproti předchozím letům jsou prakticky všechny snímky ucházející se o titul nejlepší film kasovními trháky. Očekává se, že jejich návštěvnost, pokud je kina ještě promítají, dostane "oscarovský impulz", uvedla agentura Reuters.   "Když se letos podíváte na tituly a kouknete se, kolik lidí tyto filmy doposud vidělo, tak je tady jasné spojení," prohlásil prezident americké Akademie filmových umění a věd Tom Sherak. Ten dnes spolu s herečkou Mo'Nique nominace oznámil.   Získat čtyři kilogramy těžkého a 35 centimetrů vysokého Oscara v kategorii herec v hlavní roli mají například Colin Firth (The King's Speech), Jeff Bridges (Opravdová kuráž) nebo Jesse Eisenberg (The Social Network). O titul herečka v hlavní roli svedou souboj Natalie Portmanová (Černá labuť), Annette Beningová (Děcka jsou v pohodě) či Nicole Kidmanová (Rabbit Hole - Králičí díra).   Z režisérů se o uznávanou sošku utkají mimo jiné David Fincher (The Social Network) s Hooperem nebo bratry Coenovými. Do oscarového klání letos nezasáhla žádné režisérka, poznamenala AP.   Do boje o nejlepší animovaný film vstoupila americká dvojice Jak vycvičit draka a Toy Story 3: Příběh hraček, naději má i britsko-francouzský Iluzionista.   Mezi obzvláště sledované patří také kategorie střih. Rozhodne se mezi Černou labutí, Fighterem, The King's Speech, The Social Network a životopisným thrillerem 127 hodin.   Z neanglicky mluvených snímků má šanci například dánský film Lepší svět, který minulý týden získal jako nejlepší zahraniční snímek prestižní ocenění Zlatý glóbus. Český film Kawasakiho růže režiséra Jana Hřebejka do letošního oscarového klání nevstoupil, byl již dříve z užšího výběru vyřazen.   Letošní udělování Oscarů bude již 83. ročníkem. O uvádění ceremonie se postarají herci James Franco a Anne Hathawayová.   zpt kš  