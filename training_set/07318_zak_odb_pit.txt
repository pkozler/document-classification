 HN: Soud potvrdil výpověď za sledování internetu v pracovní době  České Budějovice 21. ledna (ČTK) - Soud v Jindřichově Hradci potvrdil výpověď pro zaměstnance jedné jihočeské pily, který více než polovinu pracovní doby strávil prohlížením internetových stránek o autech, hraním her a soukromými e-maily. Zaměstnavatel ho za to vyhodil a pracovník se kvůli tomu soudil, píšou dnešní Hospodářské noviny. Zaměstnanec se odvolal a je prý připraven spor dostat až k Nejvyššímu soudu.   Firma může podle listopadového rozhodnutí jindřichohradeckého soudu bez předchozího upozornění sledovat, co dělá. A může pak na základě takového auditu dát i výpověď, uvádí deník.   Podle advokáta propuštěného zaměstnance Iva Jahelky je důkaz, který zaměstnavatel použil, tedy výsledky tajné kontroly počítače, nepřípustný. Jde o skryté sledování, které zákoník práce nepovoluje, uvedl. Podle soudu je skryté sledování počítače v pořádku, pokud firma sledovala jen adresy a typologii navštěvovaných stránek, a ne třeba obsah osobních e-mailů a hesla k bankovním účtům.   kpe jpt  