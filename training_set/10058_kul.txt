 Kutnohorská galerie GASK bude mít v březnu nového ředitele  Praha 17. ledna (ČTK) - Kutnohorská Galerie Středočeského kraje (GASK) bude mít zřejmě na začátku března nového ředitele. Dosud ji necelý rok od její transformace z Českého muzea výtvarných umění vede prozatímní šéf Jan Třeštík. Do výběrového řízení se přihlásili dva zájemci, mezi nimiž vybere vítěze šestičlenná komise, řekl dnes novinářům v Praze středočeský hejtman David Rath (ČSSD).   Výběrové řízení na nového šéfa galerie bylo vyhlášeno 13. prosince. Podávání přihlášek skončilo 11. ledna, za tu dobu se přihlásili dva zájemci o místo ředitele v bývalé Jezuitské koleji. "Hlavní podmínkou bylo, aby uchazeči měli zkušenost s řízením instituce podobného zaměření a srovnatelné úrovně," řekl Rath. Přihlášení musejí být odborně způsobilí a mají komisi předložit koncepci dalšího rozvoje a směřování galerie.   Rada Středočeského kraje schválila složení komise na dnešním zasedání. Mezi jejími šesti členy budou například kunsthistorik Jiří Fajt, prorektor Akademie výtvarných umění Jiří Ševčík a historička umění Milena Bartlová. Zveřejnění jmen členů komise je podle Ratha krokem jak zajistit transparentní výběr nového ředitele.   Zástupci kraje budou podle hejtmana jednat s dosavadním pověřeným ředitelem GASK Třeštíkem o přesunu na jiný projekt. Konkrétně by měl dokončit rekonstrukci prostor v pražské Husově ulici, kde chce kraj mít informační centrum s výstavní síní, občerstvením a prodejnou typických produktů středních Čech.   Kraj do oprav budovy v Husově ulici investoval zatím asi 30 milionů korun. Další peníze bude třeba do projektu vložit, stavební práce jsou zhruba v polovině. Centrum by mělo být otevřeno nejpozději ke konci letošního roku, uvedl Rath.   GASK byla otevřena loni 8. května v opraveném objektu Jezuitské koleje v Kutné hoře. Při otevření si návštěvníci mohli prohlédnout kupříkladu středověkou iluminaci s motivem těžby a zpracování stříbra původem právě z Kutné Hory, která je jednou ze tří na světě dochovaných. Iluminace byla opět vystavena uplynulý víkend.   GASK chce na více než 3000 metrech čtverečních poskytnout v Čechách ojedinělý výstavní prostor inspirovaný konceptem nejznámějších světových galerií, jako jsou Centre Georges Pompidou v Paříži, Tate Modern v Londýně nebo MoMA v New Yorku. Součástí GASK je mimo jiné kavárna, galerijní obchod, odpočinkové zóny, dětský koutek i přebalovací pulty.   tmn mol  