 Věznice v Rapoticích je po opravě připravena na plný provoz  Rapotice (Třebíčsko) 3. ledna (ČTK) - Přerod bývalé raketové základny na moderní věznici v Rapoticích na Třebíčsku je u konce. Posledním dnem minulého roku byla dokončena druhá etapa rekonstrukce v hodnotě 60 milionů korun. Plný provoz vězeňského zařízení bude zahájen ve středu 5. ledna slavnostním otevřením zrekonstruované části ubytovny. ČTK to dnes oznámil mluvčí věznice Jan Doležal.   Druhá etapa rekonstrukce byla zahájena loni v únoru. "Oprava se týkala budovy kuchyně a ubytovny odsouzených, kam byly nainstalovány kamery, tísňové hlásiče a další zabezpečovací prostředky," řekl Doležal. Věznice má podle něj díky využití nejmodernějších technologií nejmodernější operační středisko mezi ostatními věznicemi v Česku.   Během výstavby se podařilo umístit do věznice až 300 odsouzených. Tento počet se v lednu rozroste o zhruba dalších 200 odsouzených. Kapacita věznice tak bude naplněna na 100 procent.   Kapacita je podle mluvčího stanovená na 460 odsouzených. "Ale vzhledem k tomu, že Rapotice budou držet trend společně s ostatními věznicemi v republice, počet odsouzených se asi o deset procent navýší," uvedl Doležal. Vězni podle něj přijdou přibližně v polovině ledna na základě rozhodnutí dispečinku Vězeňské služby z ostatních věznic stejného zařazení podle momentálního počtu odsouzených.   Historie rapotické věznice začala v září 2005, kdy ministerstvo spravedlnosti převzalo od ministerstva obrany areál raketové základny v celkové hodnotě 563 milionů korun. Prvních 20 odsouzených bylo do věznice umístěno začátkem září 2006. Hlavní stavební práce byly zahájeny v říjnu 2007.   První etapa přestavby bývalé raketové základny stála 165 milionů korun. Její součástí bylo vybudování oplocení, zakázaného pásma, vstupního objektu věznice, rekonstrukce provozní budovy, budovy logistiky a ubytovny pro zaměstnance, a stavba čistírny vod a vodovodní přípojky.    bjr snm  