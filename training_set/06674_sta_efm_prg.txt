 Firma IVG Austria koupila kancelářskou budovu v Praze na Smíchově  Praha 11. května (ČTK) - Rakouská firma IVG Austria koupila na pražském Smíchově ve Stroupežnického ulici kancelářskou budovu s více než 5200 čtverečními metry pronajímatelné plochy. Oznámila to dnes poradenská společnost Jones Lang LaSalle, která na transakci spolupracovala. Hodnotu obchodu ani jméno prodávajícího neuvedla.     V koupených kancelářích sídlí tuzemské pobočky internetové společnosti Google a farmaceutického koncernu Pfizer. Právě Pfizer je podle zjištění ČTK uvedený v katastru nemovitostí jako dosavadní majitel objektu.   IVG Austria se až do letošního ledna jmenovala Hypo Real Invest. Společnost v Praze už dříve nakoupila kancelářské budovy Vyšehrad Victoria, Anděl 16 a Avenir Business Park E.     Na začátku letošního roku získala Hypo Real Invest německá společnost IVG Immobilien. Tato firma spravuje nemovitosti v hodnotě kolem 22 miliard eur, tedy asi za 534 miliard korun. Společnost působí v 19 velkých evropských městech.     dnv vju  