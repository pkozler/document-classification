 Thaçi patřil k šéfům podsvětí, uvádí tajné dokumenty NATO  Londýn 25. ledna (ČTK) - Kosovský premiér Hashim Thaçi patřil mezi "největší ryby" kosovského organizovaného zločinu. Ve skutečnosti byl ale do značné míry ovládán svým spolupracovníkem Xhavitem Halitim, uvedl v pondělí britský deník Guardian s odvoláním na tajné materiály Severoatlantické aliance.   Podle dokumentů vypracovaných Mezinárodními silami pro Kosovo (KFOR) byl Haliti "silou za Hashimem Thaçim". Byl to prý on, kdo o věcech skutečně rozhodoval, přestože formálně byl pouze politickým a finančním poradcem kosovského premiéra.   Materiály KFOR také upozorňují, že Haliti má blízké vztahy s albánskou mafií a udržuje si vliv i v kosovské tajné službě.   Guardian uvádí, že Haliti v podstatě řídil fond zajišťující prostředky pro válku v Kosovu na konci 90. let, ze kterého se obohacoval. Když tento zdroj peněz došel, zapojil se kosovský politik do organizovaného zločinu. "Velmi se angažoval v prostituci a v obchodu se zbraněmi a s drogami," citoval list z dokumentů KFOR.   Materiály také obviňují Halitiho z vražd politických odpůrců. Jednou z obětí byl údajně i albánský novinář Ali Uka, který kritizoval činnost kosovských bojovníků za nezávislost. Dokumenty konstatují, že Thaçi byl v době Ukovy vraždy novinářovým spolubydlícím, nicméně kosovského premiéra ze smrti reportéra přímo neobviňují.   Tajné dokumenty NATO se shodují se závěry zprávy zpravodaje Rady Evropy Dicka Martyho, která obviňuje kosovské představitele ze zapojení do organizovaného zločinu. Podle Martyho Thaçiho blízcí spolupracovníci obchodovali s lidskými orgány zajatých kosovských Srbů a lze si jen obtížně představit, že by o tom kosovský premiér nevěděl.   Martyho zprávou se dnes bude zabývat Parlamentní shromáždění Rady Evropy. V kosovské delegaci, která bude představitele Prištiny hájit, bude mimo jiné také Haliti.   str mik  