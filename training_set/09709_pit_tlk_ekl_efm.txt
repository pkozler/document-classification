 Čínští ekologové obvinili Apple z nečisté výroby komponentů  Rozšířili jsme o podrobnosti od 6. odstavce.   --------------------    Hongkong 20. ledna (ČTK) - Čínské ekologické organizace obvinily americkou firmu Apple z toho, že ignoruje jejich obavy ze zdravotních a bezpečnostních problémů v čínských závodech, které ji zásobují komponenty. Zprávu o tom dnes zveřejnily společně tři desítky organizací.   Apple namítá, že má přísný režim kontroly a že své dodavatele pravidelně monitoruje a prověřuje. "Zprávy o odpovědnosti našich dodavatelů dokumentují vývoj našeho rozsáhlého programu kontroly od roku 2006," odpověděla tisková mluvčí společnosti.   Čínské ekologické organizace kritizují laxní dozor korporace nad čínskými dodavateli, u nichž mizerná zdravotní a bezpečnostní opatření způsobila otravu desítkám zaměstnanců ve výrobě. Z více než dvou desítek technologických firem, které ekologické organizace v průzkumu sledovaly, byl výrobce mobilů iPhone vůči jejich námitkám nejméně vnímavý.   Apple tento týden zveřejnil solidní výsledková čísla a vykreslil zářivý výhled pro prodej iPhonů a tabletů iPad. Firmu zároveň provázejí obvinění z agresivní cenové politiky a z tajnůstkářského řízení čínské dodavatelské sítě. V Číně se nyní montuje většina produktů Apple.   Apple se nyní snaží na čínském trhu více prosadit a začíná otevírat obchody s iPhony a iPady. Podnik se sídlem v Kalifornii tento týden uvedl, že jeho čtvrtletní tržby v Číně, Hongkongu a Tchaj-wanu dosáhly 2,6 miliardy dolarů. Představují tak desetinu celkových tržeb firmy a meziročně se zvýšily čtyřnásobně.   "Zjistili jsme, že Apple nectí svůj závazek zajistit ve svém dodavatelském řetězci bezpečnost práce a ekologickou zodpovědnost a že zaměstnance nectí a nerespektuje," uvedl čínský Institut pro veřejné a ekologické záležitosti (IPE). Podle organizace se Apple stará pouze o cenu a kvalitu zboží, a ne o ekologické a sociální otázky.   V loňském roce se Foxconn, jeden z hlavních čínských dodavatelů Apple, potýkal se sebevraždami zaměstnanců, které podle kritiků způsobily tvrdé pracovní podmínky ve výrobních halách a vojenský řád. Generální ředitel Apple Steve Jobs ale taková obvinění odmítl s tím, že Foxconn není manufaktura.   Například společnost Lianjian Technology ve městě Su-čou na východě země zaznamenala otravu nejméně 47 továrních zaměstnanců. Podnik byl obviněn, že na čištění dotekových displejů používal toxický roztok odvozený od hexanu. Lianjian je jedním z hlavních dodavatelů dotekových displejů Apple. Podobně onemocněly desítky zaměstnanců jiného dodavatele, společnosti Wintek, napsaly agentury AP a Reuters.   Mnoho západních nadnárodních společností má potíže uhlídat si kvalitu produktů od spousty provázaných čínských dodavatelů. Výrobce hraček Mattel se tak například v roce 2007 potýkal s aférou kolem toxických nátěrů na svých hračkách.   pok vju jw  