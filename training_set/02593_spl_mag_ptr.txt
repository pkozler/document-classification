 V Brně začínají gastro slavnosti, účastní se šest restaurací  --------------------    Ke zpravodajství: FOTO ve Fotobance  ID foto:  F201105240241101 ,  F201105240236201    --------------------    Brno 1. června (ČTK) - V Brně dnes začínají gastronomické slavnosti Jídlo z blízka, které Brňanům a návštěvníkům jihomoravské metropole nabízejí možnost ochutnat speciality připravené z místních surovin. Projektu se účastní šesti předních brněnských restaurací. ČTK o tom informovali organizátoři akce, která potrvá do 12. června.   Akci, která nabízí lahůdky z moravských rodinných farem, pivovarů a vinařství, pořádá společnost Slow Food Brno. "Slavnosti připomenou věhlas zapomenuté moravské kultury jídla a stolování, která byla v minulosti vyhledávanou součástí evropské gastronomie," uvedla za organizátory Lucie Frgalová. Cílem festivalu podle ní je ukázat, že je možné za slušnou cenu pořídit kvalitní potraviny a jídla, připravená ze surovin, které se nemusí do místa spotřeby dovážet stovky až tisíce kilometrů.   Šest oslovených restaurací - Boulevard, Hansen, La Bouchée, Koishi, Noem Arch, a Restaurant U Kastelána - nabízejí tříchodová menu, na něž návštěvníci akce dostanou při zakoupení festivalového pasu (za 333 v předprodeji nebo 444 korun na místě) slevu.   Restaurace podle Frgalové nabízejí třeba čerstvě vylovené pstruhy z Punkvy, uzené ryby dodané moravským Rybníkářstvím Tylov nebo vepřové a hovězí maso z biofarmy Sasov u Jihlavy.   Brněnská akce není jedinou svého druhu. Nabídnout regionální speciality chce i druhý ročník kulinářského Gourmet festivalu, který se bude konat v Mikulově od 2. do 5. června.   V Česku je v poslední době zřetelný trend příklonu k jídlům připraveným z regionálních surovin. Ty se popularizují i díky stále oblíbenějším farmářským trhům, na nichž nabízejí své zboží zemědělci či malovýrobci potravin. Ministr zemědělství Ivan Fuksa nedávno uvedl, že farmářské trhy by do budoucna měly být minimálně v každém okresním městě.   Kristina Vurmová Labohá kš  