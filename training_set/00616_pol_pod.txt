 Nové vedení Hradce chce zrušit pozice ředitelů úřadů magistrátu  Hradec Králové 5. ledna (ČTK) - Nové vedení Hradce Králové hodlá zrušit pozice čtyř ředitelů úřadů magistrátu. Novinářům to dnes řekl primátor Zdeněk Fink (Hradecký demokratický klub). Funkce ředitelů před třemi lety zřídilo bývalé vedení města v čele s ODS. Podle Finka to nebylo optimální řešení a úplně se neosvědčilo. Magistrát zrušením funkcí ředitelů ušetří i na mzdách.   Ředitelé úřadu podléhají příslušnému náměstkovi primátora a zodpovídají za ekonomiku, technické záležitosti, grantovou politiku a rozvoj města. Pod řediteli jsou příslušné odbory magistrátu. "Měli (ředitelé) zrychlit komunikaci, aby věci ve vnitřním chodu úřadu lépe běžely. Můj názor je, že to nesplnilo očekávání," řekl Fink.   Nové vedení města se chce také zabývat personální situací ve skupině mající na starost Evropskou unií dotované investice v takzvaném Integrovaném plánu rozvoje města. "Kraj nám vytýká určité nedostatky v administraci. Možná bude nutné posílení nebo změny kolektivu, který se o to stará," řekl Fink.   Žádné velké personální zemětřesení však radnici zřejmě nečeká. "Rozhodně jsem nepřišel na město dělat nějaké čistky. Ani náměstci nejsou takového ražení," řekl primátor.   V Hradci Králové od konce prosince vládne koalice Hradeckého demokratického klubu, ODS, Volby pro město, TOP 09 a uskupení Doma v Hradci. V opozici jsou ve volbách vítězná ČSSD, KSČM a uskupení Změna pro Hradec.   Zdeněk Rychtera sap  