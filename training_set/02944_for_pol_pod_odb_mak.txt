 Odpůrcům vlády přálo počasí, na slunce a vedro byli připraveni  --------------------    Ke zpravodajství: FOTO/aktuality; AUDIO; VIDEO   --------------------    Praha 21. května (ČTK) - Tisíce vlaječek, kšiltovek, stovky píšťalek a různobarevných vestiček a také zalehlé uši a možná úpal a puchýře na nohou si odnesou z dnešní demonstrace v centru české metropole odpůrci vládních reforem. Vyjádřit nespokojenost s restriktivní politikou koaličního kabinetu přijely do Prahy pronajatými autobusy a dvěma speciálními vlaky desítky tisíc lidí. Na Václavské náměstí jich za krásného jarního počasí dorazilo přes 40.000.   Demonstranti se scházeli už od 10:00 na náměstí Winstona Churchilla na pražském Žižkově, kde si vyzvedávali transparenty a další nezbytnosti, například různobarevné balonky. Kolem 11:00 se začali ukázněně řadit podle jednotlivých odborových svazů do průvodu.   Bílomodří byli nejpočetněji zastoupení členové svazu KOVO, černozelení horníci, žluté čepičky a vlaječky s emblémem trubky ukazovaly pošťáky. Výrazně se vystrojili i hasiči, méně pestří pak byli například zástupci pracovníků v kultuře a ochraně přírody. S ostrými hesly na transparentech přijeli do Prahy skláři, vládě vyčítají, že s nezabývá záchranou jejich oboru.   Na pochod se dali účastníci protestu krátce před polednem, kdy už slunce řádně žhnulo. V čele udávali tempo - vedle písní pouštěných z amplionů - bubeníci svazu KOVO. Na rozdíl od demonstrací, na jaké jsou zvyklí například ve Francii, chyběla ale skutečně živá hudba. V průvodu nebyly ani alegorické vozy.   Oproti obdobným demonstracím v zahraničí chyběli také kočárky s dětmi, starší ročníky spíš přihlížely, než pochodovaly. Průvod byl nicméně natolik mohutný, že na několik desítek minut zastavil dopravu na magistrále. Postupně se k němu přidaly také desítky železničářů a zemědělců.   Kritici vlády z řad Pražanů si mohli přinést větší rekvizity, nechyběly tak cepy či husitská zástava. Několik recesistů přišlo ve vězeňských mundůrech. S radostí se na Václavském náměstí demonstranti fotili s mužem převlečeným za vězně s maskou prezidenta Václava Klause.   Na náměstí se k zástupům odborářů přidali postižení, řada jich přišla o berlích a přijela na invalidních vozíčcích. Několik skupinek mezi sebou komunikovalo znakovou řečí.   Z pódia několikrát zaznělo, že podobné akce proti politice škrtů v sociální oblasti se konají po celé Evropě, kvůli nedělním volbám jsou v poledních dnech živé protesty například ve Španělsku.   Zahraniční turisté, kteří si přišli dnes prohlédnout Václavské náměstí, se nad demonstrací nepodivovali, někteří z nich se na chvíli zastavili, většina ale dav obcházela, aby stihla z Prahy vidět co nejvíc.   V zákulisí demonstrace, přímo pod tribunou, panovala poměrně optimistická nálada. Jejím důvodem byla vysoká účast demonstrantů. Nejtroufalejší optimisté před akcí sice mluvili o desetitísících demonstrantů, ale více než 40.000 však nikdo z pořadatelů neodhadoval.   Podle předsedy Národní rady osob se zdravotním postižením Václava Krásy je z toho vidět, jak jsou lidé na vládu kvůli jejím reformám naštvaní. Předseda ČMKOS Jaroslav Zavadil byl zase překvapený z toho, kolik je mezi demonstrujícími nečlenů odborů.   Kvůli demonstraci pražská policie povolala do služby o stovku víc členů, než je tomu obvykle. Až na jeden incident opilého muže ale nic neřešila, záchranka stojící na Václavském náměstí posloužila svým stínem dalšímu pánovi v podroušeném stavu. Většina protestujících s sebou měla nealkoholické pití a žízniví si dokupovali tekutiny a zmrzlinu v přilehlých obchodech. Projevy řečníků odměňovali potleskem a pískáním. Po hodině a půl pak na závěr akce vypustili do vzduchu stovky balónků, zazpívali hymnu a také hit "Někdy příště".   Zvýšený počet policistů zůstane v ulicích až do večera. Mluvčí policie Eva Kropáčová ČTK řekla, že se tisíce účastníků protestu rozešly po Praze a zatím neodjeli. Policie počítá, že si odpoledne udělají výlet a domů se vrátí vlaky a autobusy až večer.   rem pcl jd mal  