 Na Karlovarsku je třetí povodňový stupeň na Ohři, Střele a Teplé  Upravili jsme titulek a zprávu aktualizovali v celém rozsahu.   --------------------    Karlovy Vary 14. ledna (ČTK) - V Karlovarském kraji platí třetí povodňový stupeň na Ohři v Chebu pod přehradou Skalka a v Karlových Varech, kde platí stejná výstraha rovněž pro Teplou. Třetí stupeň - ohrožení je i na Střele v Čichořicích u Chyše na Karlovarsku a na potoce Bílý Halštrov v Aši. Druhé stupně jsou na horních tocích Ohře a Teplé. Na Svatavě a Bystřici je první stupeň, vyplývá z údajů monitorovacích stanic Povodí Ohře.   Policisté kvůli vodě uzavřeli silnici u Citic na Sokolovsku. V Karlových Varech je uzavřen podchod u Solivárny. Hasiči řešili problémy v Olšových Vratech, kde se přelévá požární nádrž, oznámil náměstek ředitele krajských hasičů Oldřich Volf. Podle něho měli přes 41 zásahů spojených s čerpáním vody z budov nebo s přípravou písku v pytlích tam, kde se rozlévá voda. "Máme 62 vysoušečů, více než 5000 pytlů na písek, nářadí a další materiál. Jednotky dobrovolných hasičů jsou školeny jak na pytlování písku i na stavění hrází", dodal Volf.   Podnik Povodí Ohře na všech tocích dnes očekává vzestup průtoků. Podle mluvčího firmy Jana Svejkovského na drobných tocích půjde o rychlé vzestupy. Na Ohři, Bílině a Ploučnici půjde o vzestupy pozvolnější. "Na většině toků čekáme kulminace v noci ze 14. na 15. ledna, na Ohři pod Chebem později. V Karlových Varech v sobotu večer, o den později na Nechranicích a na dolní Ohři během pondělí," uvedl Svejkovský.   Pro město Sokolov a jeho okolí byl vyhlášen druhý stupeň povodňové aktivity - pohotovost. Povodňových stavů dosáhly kromě Ohře i Svatava, Lobezský potok a přehrada Horka. Podle radnice ohrožení obyvatel prozatím nehrozí, varování v potenciálně ohrožených částech města zajišťují městská policie a varovné SMS. Kulminace na vodních tocích má nastat v noci. Zatím se nečeká dosažení třetího stupně povodňové aktivity, ohrožení.   Na Skalce je aktuální odtok 69 metrů krychlových za vteřinu a maximální odtok očekává Povodí Ohře přibližně 75 metrů krychlových. Běžně je průtok desetinový. V Karlových Varech je aktuální průtok 360 metrů krychlových za vteřinu, kulminaci předpokládáme v rozmezí 350 až 400 metrů krychlových krychlových, konstatoval Svejkovský. Průměrný roční průtok je 25 metrů za vteřinu. "Pro odlehčení Ohře jsme ráno omezili odtok z nádrže Stanovice, Jesenici zatím ponecháváme na stejné úrovni," informoval ředitel závodu Povodí Ohře Karlovy Vary Martin Zoul.   Sledována je také přehradní nádrž ve Žluticích, kde by měly průtoky vody kulminovat dnes navečer. "Dostaneme se zhruba na úroveň dvacetileté vody, což znamená, že voda poteče bezpečnostním přelivem a způsobí provozní problémy. Budeme pytlovat a dále jsme v kontaktu s vedením obce," uvedl Pavel Veverka z Povodí Vltavy, který sleduje stav na řece Střela a přímo ve Žluticích.   vlm mol  