 Samsung loni zvýšil zisk o 65 procent na nový rekord  Soul 28. ledna (ČTK) - Jihokorejský výrobce elektroniky Samsung Electronics v loňském roce zvýšil čistý zisk o 65 procent na rekordních 16,1 bilionu wonů (255 miliard Kč). Oznámila to dnes firma, která je největším producentem počítačových paměťových čipů a televizorů s plochou obrazovkou na světě.   V samotném čtvrtém čtvrtletí čistý zisk meziročně stoupl o 13 procent na 3,42 bilionu wonů. Čtvrtletní tržby se zvýšily o sedm procent na 41,9 bilionu wonů a celoroční tržby vzrostly o 13 procent na rekordních 154,6 bilionu wonů, napsala agentura AP.   Výsledky byly podpořeny rostoucím prodejem polovodičů a chytrých telefonů. Ve čtvrtém čtvrtletí však ziskovost negativně ovlivnily nízké ceny součástek a spotřební elektroniky, se kterými firma počítá rovněž v letošním roce.   Provozní zisk ve čtvrtém čtvrtletí klesl o 12 procent na tři biliony wonů, zatímco v celém loňském roce stoupl o 58 procent na rekordních 17,3 bilionu wonů.   Samsung Electronics je rovněž druhým největším výrobcem mobilních telefonů na světě. Firma letos hodlá svůj prodej mobilů zdvojnásobit na 60 milionů kusů. "Samsung se správně orientuje na chytré telefony a tablety," upozornil jeden z analytiků Golden Bridge Asset Management.   pmh mha  