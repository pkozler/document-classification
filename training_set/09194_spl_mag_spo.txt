 Na maraton v obchodním centru nevyrazil rekordní počet běžců  --------------------    Ke zpravodajství: FOTO ve Fotobance  ID foto: P200801260336401, P200801260336801   --------------------    České Budějovice 22. ledna (ČTK) - Rekordní počet účastníků se na start maratonu v podzemních garážích českobudějovického obchodního centra Mercury nakonec nepostavil. Přestože se do závodu přihlásilo 110 běžců, nakonec jich na trať vyrazilo 92. Osmnáct závodníků chybělo hlavně kvůli onemocnění, řekl ČTK organizátor maratonu Petr Mach.   Pořadatelé se těšili, že přivítají poprvé ve čtyřleté historii závodu přes 100 účastníků. "Bohužel to některým nevyšlo, protože onemocněli, ale snad se to povede příští rok," věří Mach.   Také letos závodníci kroužili v 63 okruzích, z nichž každý měřil 666 metrů. Navíc každý účastník musel při závodu překonat na trati 509 zatáček. "Naše trasa je ve tvaru písmene E, takže běžci nezatáčí pořád jen na jednu stranu," řekl Mach.   Nejrychlejším mužem dnešního závodu se stal brněnský Daniel Orálek. Obhájil tak prvenství z loňského ročníku. Letos Orálek zvládl trať za 2:35:47 hodiny. Za svým rekordem z minulého roku tentokrát zaostal o tři minuty. Mezi ženami byla nejrychlejší Adéla Esentierová z Ostravy.   Maraton v podzemních garážích českobudějovického obchodního centra se uskutečnil na jednom ze tří podlaží určených k parkování. Zbylá dvě zůstala k dispozici nakupujícím.   Závodníci se rádi staví na start netradičního běhu kvůli podmínkám, které v podzemních garážích panují. "Běžci tu mají ideální teplotu, bezvětří a navíc trať vede stále po rovině," uvedl Mach. Kvůli dobré ventilaci se atletům v podzemí českobudějovického obchodního centra při závodě také bez problému dýchá.   Mach věří, že v příštím roce se povede přivést na start 110 maratonců. To je podle něj maximální počet, který se na tuto atypickou trať vejde.   Marek Bílek dr  