 Christie's loni prodala díla za rekordních 3,3 miliardy liber  Londýn 27. ledna (ČTK) - Aukční síň Christie's prodala loni umělecké předměty za rekordní 3,3 miliardy liber (92,75 miliardy Kč), což bylo o 53 procent více než v roce 2009. Zájem o umění silně oživuje po předloňské ekonomické a finanční krizi.   K vysokému růstu výrazně přispěl zájem nových sběratelů z Číny. Christie's dodala, že loňská hodnota prodeje byla nejvyšší ve 245leté historii aukčního domu a první známky ukazují, že příznivý bude vývoj i v letošním roce.   Celková částka zahrnuje i soukromý prodej. Příjmy ze soukromého prodeje loni stouply o 39 procent na 369 milionů liber.   Konkurenční aukční síň Sotheby's loni zažila také vysoký prodej a celkové příjmy z jejích aukcí se zvýšily na 4,3 miliardy USD (76 miliard Kč) z 2,3 miliardy v roce 2009. Údaj však nezahrnuje soukromý prodej.   Christie's loni zaznamenala nový aukční rekord za prodej uměleckého díla. Rekordní se stala aukce obrazu Pabla Picassa nazvaného Nahá, zelené listy a busta, který se v květnu prodal za 106,5 milionu liber. Těsně tak překonal dubnový rekord z aukce sochy švýcarského sochaře Alberta Giacomettiho, která se v síni Sotheby's prodala za 104,3 milionu dolarů.   Astronomické ceny firma zaznamenala i mimo hlavní aukce. Nádoba z čínského porcelánu v modrobílém dekoru s obrazem draka se prodala za 7,7 milionu dolarů, což byl více než 600násobek odhadu. Čínská váza se pak prodala za 43 milionů liber. Výrazně zisky zaznamenalo rovněž umění z poválečné a současné doby, kde se prodej meziročně zvýšil o 147 procent na 603 milionů liber. Příjmy z prodeje asijského umění vzrostly o 115 procent na 570 milionů liber.   Christie's rovněž upozornila, že se zvyšuje počet klientů účastnících se aukcí přes internet. Nyní její internetovou platformu LIVE využívá 28 procent zákazníků, napsala agentura Reuters.   irl dvd  