 USK Praha jde v Eurolize o nasazení do play off, Brno se loučí  Rozšířili jsme od 8. do 10. odstavce o podrobnosti k zápasu Brna s Valencií   --------------------    Praha 18. ledna (ČTK) - Poslední kolo základních skupin Evropské ligy basketbalistek rozhodne také o tom, jakého soupeře do prvního kola play off dostane tým ZVVZ USK Praha. Vysokoškolačky budou na půdě Galatasaraye Istanbul usilovat o šesté vítězství ve skupině C, což by ještě mohlo vylepšit jejich nasazení před startem vyřazovacích bojů.   Letošní derniéra naopak čeká hráčky Frisco Sika Brno. České mistryně mají už delší dobu smutnou jistotu, že ze ze základní fáze nepostoupí a touží alespoň po důstojné rozlučce s vedoucí Valencií, která do haly Rosnička dorazí i s bývalou brněnskou oporou Janou Veselou, loňskou vítězkou WNBA a vicemistryní světa.   Basketbalistky USK sice v prvním vzájemném utkání doma Galatasaray jasně přehrály a nyní už mají jistotu, že ve skupině neskončí hůře než třetí, ale do Turecka nevyrazily v dobrém rozpoložení. V sobotu nezvládly prestižní zápas právě na brněnské palubovce a nečekaný debakl o 23 bodů jim na jistotě rozhodně nepřidal. "Myšlenkami jsme už asi byli v Istanbulu, kde nás čeká hodně důležitý zápas," omlouval výpadek asistent kouče Lubora Blažka Ivan Beneš.   Duel v Istanbulu rozhodne o tom, kdo bude soupeřem USK v prvním kole play off, kam postoupí nejlepších šestnáct týmů. Pražankám zatím po devíti odehraných zápasech patří v celkovém hodnocení průběžná jedenáctá pozice s bilancí pěti výher a čtyř porážek, ale závěrečné kolo v pomyslné vyrovnané tabulce ještě může přinést několik rošád v konečném postavení.   Mezi potenciálními soupeři může být právě Valencie s Veselou, která loni USK právě na začátku vyřazovacích bojů vyřadila, nebo francouzské Bourges s další reprezentantkou Ilonou Burgrovou.   Pražanky v Turecku nečeká jednoduchý úkol, protože Galatasaray ještě bude bojovat o udržení postupové naděje, byť v devíti zápasech vyhrál jen třikrát. "Domácím půjde o život, pro vítězství udělají naprosté maximum," uvedl kouč Blažek.   "Ano, pojedeme do Turecka s vědomím, že postupujeme. Na druhou stranu bych se nerad dostal na týmy typu Spartaku Moskva, což se nám stávalo každý rok," připomněl Blažek, že USK v euroligové historii postoupil ze skupiny třikrát a pokaždé skončil hned na startu vyřazovacích bojů po prohrách s favority. Dvakrát tým z Folimanky nestačil na Spartak a loni na Valencii.   Brňanky se navzdory poslednímu místu ve skupině D chtějí rozloučit úspěšným výsledkem. "Pokud zopakujeme výkon ze sobotního ligového utkání s USK, tak nejsme bez šancí na vítězství. Valencie ale představuje nesmírně silný tým s kvalitním obranou a nebezpečnými útočnými akcemi," uvedl kouč Jan Bobrovský. Své svěřenkyně upozorňuje hlavně na americkou pivotku Brunsonovou a křídelní hráčku Douglasovou, obě jsou vynikající střelkyně s průměrem přes 15 bodů na utkání.   "Pozornost musíme ovšem věnovat všem. Hru Valencie tvoří výborná rozehrávačka Lawsonová, hodně nepříjemné jsou také agresivně hrající Španělky Fernandezová s Palauovou. A pochopitelně nemohu zapomenout ani na výborně bránící Janu Veselou," dodal Bobrovský.   Brňanky sehrály dosud s Valencií v Evropské lize deset zápasů a vyhrály pouze čtyři. V březnu 2008 zvítězily ve Španělsku v rozhodujícím čtvrtfinálovém utkání nečekaně 75:69 a postoupily na úkor soupeřek do Final Four. V turnaji pak získaly svůj zatím poslední velký úspěch v Evropské lize v podobě druhého místa. Ze současného kádru Brna duel ve Valencii pamatuje pouze Romana Stehlíková, která tehdy nehrála.   Zápas mezi Galatasaray Istanbul a USK začíná ve středu v 19:30. Brno hostí Valencii od 18:00 a přímý přenos vysílá ČT4.   gmt poš ura  