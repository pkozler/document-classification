 IFPI: Růst prodeje digitální hudby zpomaluje  Ve 3. větě 1. odstavce jsme opravili chybné "V posledních letech však tržby klesají." na správné "V posledních letech ale tempo růstu výrazně zpomalilo.". Dále ve 2. větě 2. odstavce jsme opravili chybné "V roce 2009 však již klesly o 12 procent a loni o šest procent." na správné "V roce 2009 ale tempo růstu zpomalilo na 12 procent a loni až na šest procent.".   --------------------    Londýn 20. ledna (ČTK) - Růst prodeje digitální hudby výrazně zpomaluje. Mezinárodní federace fonografického průmyslu (IFPI) uvedla, že tržby z prodeje digitální hudby v období let 2004 až 2010 vzrostly jedenáctinásobně na zhruba 4,6 miliardy dolarů (zhruba 83,3 miliardy Kč). V posledních letech ale tempo růstu výrazně zpomalilo.   V roce 2008 tržby z prodeje digitální hudby stouply o 25 procent. V roce 2009 ale tempo růstu zpomalilo na 12 procent a loni až na šest procent. Důvodem je podle IFPI mimo jiné i internetové pirátství, které připravuje obchodníky, nahrávací společnosti i umělce o desítky miliard dolarů z možného prodeje.   "Skvělé nové legitimní nabídky hudby existují po celém světě, avšak nepřežijí, pokud bude trh nadále masivně ovlivňován pirátstvím," uvedl generální ředitel IFPI Frances Moore. IFPI je zarputilým odpůrcem nelegálního stahování hudby, o kterém tvrdí, že pustoší hudební průmysl.   Některým zemím se již daří bojovat proti pirátům. Británie, Francie či Jižní Korea přijaly zákon, který umožňuje omezit nebo pozastavit přístup na internet uživatelům, kteří si nelegálně stahují soubory. Největším problémem pro hudební průmysl je Čína, kde je pirátství masivně rozšířené. I ta však uvedla, že pracuje na vyřešení problému, napsala agentura AP.   irl mha  