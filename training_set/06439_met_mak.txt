 V zaplavených oblastech Austrálie potrvá týdny, než voda klesne  --------------------    Ke zpravodajství: FOTO/aktuality; GRAFIKA   --------------------    Sydney 5. ledna (ČTK) - Záplavy v australském státě Queensland by dnes měly dosáhnout svého vrcholu, podle úřadů ale potrvá nejméně několik týdnů, než se situace vrátí do normálu. Postiženou oblast poté čeká náročné odstraňování škod, jež podle premiérky Queenslandu Anny Blighové zřejmě přesáhnou pět miliard australských dolarů (93 miliard korun).   Záplavy způsobené vydatnými lijáky po vlhkém australském létu vytvořily ve státě Queensland obří jezero, které se postupně přelévá do moře. Zaplaveno bylo území o velikosti Francie a Německa dohromady. Katastrofa postihla okolo 200.000 lidí a podle policie si od konce listopadu vyžádala deset lidských životů.   Ve městě Rockhampton, které již několik dní musí být zásobováno letecky, by měla hladina řeky Fitzroy dosáhnout maxima během dneška. Hladina nyní dosahuje 9,15 metru, což je o něco méně, než se původně předpokládalo. Povodeň je ale srovnatelná s dosud nejhoršími záplavami z let 1991 a 1918.   Podle starosty Rockhamptonu Brada Cartera by hladina řeky měla setrvat na maximu přibližně dva dny, poté začne pozvolna klesat.   "Až začne voda opadávat, přibližně deset dní by měla zůstat na úrovni okolo 8,5 metru, což znamená, že město bude z velké části zaplaveno přinejmenším další dva týdny," uvedl Carter.   Ve většině zaplavených oblastí již řeky dosáhly svého maxima a voda postupně opadává, meteorologové ale dnes varovali před bouřkami a bleskovými záplavami v jižním Queenslandu.   Podle Blighové se škody nedají přesně vyčíslit, dokud voda zcela neopadne. Již nyní je prý ale jasné, že dosáhnou miliard dolarů.   "Pokud započítáme vše od škod v domácnostech, náklady na obnovu infrastruktury a ekonomické ztráty, myslím, že se pohybujeme nad hranicí pěti miliard (australských) dolarů," uvedla Blighová. Záplavy zasáhly těžařský průmysl a omezily vývoz uhlí, které je nejdůležitější australskou exportní surovinou. Podle ministra přírodních zdrojů Stephena Robertsona dosahují za normálních okolností zisky z vývozu až 100 milionů australských dolarů denně.   Záplavy ohrožují také Velký bariérový útes, který je největším korálovým útvarem na světě a spadá pod ochranu UNESCO. Podle Michelle Devlinové z univerzity Jamese Cooka představují vyplavené pesticidy a odpady v záplavových vodách nebezpečnou směs, která je nyní splachována do moře a ohrožuje rovnováhu tohoto velmi citlivého ekosystému.   drk mik  