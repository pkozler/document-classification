 Airbus vyhrál loni souboj zakázek, dodal rekordní počet letadel  Doplnilli jsme o další informace v 1,.3., 4., a.7. odstavci, další vyjádření šéfa Airbusu v 6.  odstavci.   --------------------    Toulouse 17. ledna (ČTK) - Evropský výrobce letadel Airbus vyhrál loni nakonec třetí rok po sobě souboj zakázek s americkým konkurentem Boeing, i když ještě v listopadu za ním zaostával. Firma navíc minulý rok dodala zákazníkům rekordní počet letadel. Dnešní sdělení dceřiné firmy ze skupiny letecké a kosmické techniky EADS potvrzuje, že loňský rok byl ve znamení silného oživení z nejprudšího propadu leteckého trhu v historii.   Airbus loni získal zakázky na celkem 644 letounů v úhrnné katalogové ceně přes 84 miliard dolarů (1,5 bilionu Kč) proti 625 zakázkám Boeingu. Airbusu se podařilo překonat Boeing až díky vlně prosincových zakázek, která ukázala překvapivě silné oživení na mladých růstových trzích světa.   Po odečtení zrušených zakázek prodal Airbus 574 letadel v hodnotě 74 miliard dolarů ve srovnání s 530 stroji, na něž získal konečné zakázky Boeing. Evropská firma tak získala na světovém trhu velkých civilních letadel podíl 52 procent. V roce 2009 Airbus kvůli ekonomickému propadu ve světě dostal čisté zakázky jen na 271 letadel a Boeing na 142 strojů.   Airbus dodal zákazníkům rekordních 510 letadel, o 12 více než předloni, Bylo to poosmé za sebou více než u Boeingu, jehož dodávky klesly o čtyři procenta na 462. Obřích letounů A380 Airbus dodal 18 kusů a letos chce dodávky zvýšit na 20-25. Příští rok chce firma zvýšit tempo výroby A380 na tři měsíčně.   Generální ředitel Airbusu Tom Enders odhadl, že firma zvýší letos dodávky na 520-530 strojů a ještě více letadel se jí podaří prodat. Celkové tržby Airbusu loni podle Enderse dosáhly "asi 30 miliard eur" po předloňském výsledku 28,1 miliardy eur.   "Udělali jsme ohromný pokrok. Jsem díky tomu do roku 2011 optimističtější, než jsem byl pro rok 2010," uvedl Enders ve firemním sdělení.   Letecké společnosti po přerušení investic za krize loni rychle obnovily nákupy, aby v situaci oživování globální ekonomiky měly kapacity k obsluze opět rostoucí přepravy. Vzestup cen paliv navíc přepravce nutí kupovat efektivnější letadla s nižší spotřebou.   hp vju  