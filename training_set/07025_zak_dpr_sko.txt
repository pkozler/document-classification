 MD: Uchazeči o řidičský průkaz budou moci zkoušku konat o víkendu  Praha 23. května (ČTK) - Ministerstvo dopravy (MD) připravuje novelu zákona o autoškolách, která by zavedla pro uchazeče o řidičský průkaz možnost vykonat zkoušku večer či o víkendu. Ministerstvo tak chce vyjít vstříc lidem, kteří si nemohou či nechtějí brát v práci volno. Plánuje i rozdělení samotné zkoušky na dvě části - nejdřív bude zkouška z teorie, pokud žák uspěje, půjde teprve do provozu. Novela by mohla začít platit v roce 2013, pokud ji schválí parlament. ČTK to řekl mluvčí ministerstva Martin Novák.   Nejenom kvůli nedávné údajné korupční aféře na pražském magistrátu, při které policisté obvinili 14 zkušebních komisařů z přijetí úplatku a zneužití pravomoci úřední osoby, chce MD zřídit novou organizaci, pod kterou by komisaři patřili. Zkoušky by tak měly být pod státním dohledem. "Chceme mít přímý vliv na průběh zkoušek, to znamená nejen na kontrolu zkoušek, ale i na výcvik komisařů," sdělil mluvčí.   Podle něj budou muset komisaři každoročně zvládnout větší počet školení než doposud, zároveň budou každých pět let přezkoušeni. "Kdo přezkoušením neprojde, automaticky ztratí pozici zkušebního komisaře," dodal Novák.   V plánech MD je i zavedení kamerového dohledu jak v učebnách, tak ve vozech. Vše prý záleží na výsledku debaty s Úřadem pro ochranu osobních údajů, nicméně přezkušování komisařů bude pod kamerovým dohledem určitě.   Ministerstvo chce nově zavést také dvoukolový systém závěrečných zkoušek. V první části bude muset uchazeč absolvovat nejdříve teorii a základy ovládání auta na speciálně vyhrazené tréninkové ploše. Poté bude skládat zkoušku z teorie formou testových otázek. Rozsah učebních hodin ani učiva by se podle Nováka měnit neměl. Pokud žák uspěje, bude moci jít s instruktorem teprve do provozu. Potom přistoupí ke "klasické" zkoušce.   Počet pokusů k vykonání zkoušky je prý zatím předmětem diskuse, v Evropě jsou však podle mluvčího běžné tři až čtyři opakování.   Další novinkou bude podle ministerstva to, že zkušební místa by se měla nacházet pouze ve větších městech. Chce tak zamezit situaci, kdy někteří žáci skládali zkoušky v malém, nerušeném provozu, čímž nebylo možné dostatečně ověřit jejich dovednosti s řízením auta.   Nově vzniklá organizace zaštiťující komisaře by podle Nováka měla působit také jako informační centrum, kde se uchazeči o řidičský průkaz a jeho rozšíření dozvědí všechny potřebné informace. Navíc by měla zajišťovat například i prodej učebních pomůcek.   MD o změně systému podle svého mluvčího uvažuje už od roku 2004, kdy začalo s mapováním zkušeností v zahraničí. Na nutnost změnit stávající systém vzdělávání v autoškolách nedávno opět upozornil Ústřední automotoklub (ÚAMK), který se o to snaží přes 15 let.   Vít Rejmon pba  