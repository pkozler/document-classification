 Osmička arktických zemí tvoří pravidla hry pro ohroženou Arktidu  Nuuk (Grónsko) 11. května (ČTK) - Ministři zahraničí osmi zemí hraničících se Severním ledovým oceánem mají ve čtvrtek na schůzce v grónském Nuuku přijmout pravidla pro ekonomické využívání Arktidy, v současnosti silně ohrožované probíhajícími změnami klimatu. Šéfové diplomacií zemí Arktické rady, tedy USA, Kanady, Dánska, Finska, Islandu, Norska, Ruska a Švédska, stanoví zásady pro těžbu ropy, uhlí a rud, pro rybolov a dokonce i pro turistiku. Spolu s nimi tam budou své zájmy obhajovat i zástupci Eskymáků, původního obyvatelstva arktických oblastí. Oznámily to tiskové agentury.   Zvýšení lidských aktivit v regionu vyplývá ze skutečnosti, že oblast věčného ledu kvůli globálnímu oteplování ustupuje a otevírá nový prostor pro ekonomickou aktivitu, ať už jde o rybolov, o námořní plavbu a hlavně pak o těžbu nerostných zdrojů, především ropy a zemního plynu. Odborníci proto předpovídají nynější schůzce "historický význam".   "Je to zásadní obrat pro posilování mezinárodní spolupráce v Arktidě, a to v situaci, kdy se pokoušíme čelit dramatickým výzvám vyplývajícím z tání polárního ledu v měřítcích nevídaných za uplynulá desetiletí," řekla podle agentury AFP specialistka na Arktidu ve washingtonském Středisku mezinárodních strategických studií (CSIS) Heather Conleyová.   "Nynější zasedání Arktické rady potvrzuje, že polární oblast je regionem spolupráce, nikoli konfliktu," zdůraznil podle agentury AP náměstek americké ministryně zahraničí Hillary Clintonové James Steinberg.   "Žádná země zde nemůže být úspěšná v plném ovládnutí svého zájmového území bez spolupráce s ostatními," dodal.   Očekává se, že ministři zúčastněných států podepíší dohodu o ochraně polárních moří, která by definovala jednotlivé oblasti průzkumu. Představovala by podle Washingtonu historicky první dohodu spojující všechny země kolem Arktidy.   Podle amerických geologů by se v arktickém prostoru mohlo nacházet 13 procent ještě neobjevených světových zásob ropy a 30 procent světových zásob zemního plynu. Celkem by v regionu mohla být až čtvrtina světových zásob ropy a plynu. Právě nynější výrazné odtávání arktického ledu zpřístupňuje stále více oblastí, kam byl v minulosti přístup prakticky nemožný. Již v současnosti těží například Spojené státy deset procent své spotřeby ropy na Aljašce, a ústup ledu umožňuje průzkum dalších nalezišť.   Také význam nových lodních tras není zanedbatelný, loni v srpnu například ruský tanker dopravil ropu do Číny z arktické oblasti kolem Kamčatky, což je výrazně kratší trasa než jakákoli jiná.   ik sva  