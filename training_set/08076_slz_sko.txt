 Západočeská univerzita dostala od ÚOHS pokutu 150.000 Kč  Zprávu jsme doplnili a o vyjádření univerzity v 6. až 8. odst. a doplnili jsme poslední větu v 1. odst.   --------------------    Brno 19. května (ČTK) - Západočeská univerzita v Plzni (ZČU) dostala od ÚOHS pokutu 150.000 Kč za nezákonné zrušení tendru na zadavatelskou činnost. Rozhodnutí je nepravomocné, škola se proti němu může odvolat. Předpokládaná hodnota zakázky činí 8,5 milionu korun. ČTK to řekl místopředseda ÚOHS Kamil Rudolecký. ZČU odvolání zvažuje.   Škola chtěla najít firmu, která za ni bude zadávat zakázky. Jako hodnotící kritéria stanovila cenu a počet poskytnutých extra hodin na konzultační činnost za rok.   "Právě druhé kritérium způsobilo problémy, neboť někteří uchazeči nabízeli až 15.000 extra hodin ročně se zdůvodněním, že pro zadavatele může současně pracovat více zaměstnanců uchazeče," uvedl Rudolecký.   Škola poté zrušila zadávací řízení, neboť se po otevření obálek s nabídkami domnívala, že kvůli rozdílnému výkladu tohoto kritéria by mohlo dojít k diskriminaci některých uchazečů, a že toto kritérium tedy nelze hodnotit. ÚOHS se s tímto závěrem neztotožnil. "Nevznikly důvody hodné zvláštního zřetele pro zrušení zakázky," uvedl Rudolecký.   Škola podle něj rozhodla chybně i o námitkách jednoho z uchazečů, které nevyřídila kvůli údajně opožděnému podání. Ze šetření ÚOHS však vyplynulo, že námitky byly podány ve lhůtě, a zadavatel se tedy dopustil dalšího deliktu.   "V průběhu zadávacího řízení jeden z uchazečů uvedl ve své nabídce tak velký počet hodin konzultační činnosti zdarma, že vznikly pochybnosti o výkladu tohoto hodnotícího kritéria. Univerzita dospěla k závěru, že nastaly důvody hodné zvláštního zřetele pro zrušení zakázky, neboť mohlo dojít k diskriminaci ostatních uchazečů," uvedla mluvčí ZČU Kamila Kvapilová. Poté, co ZČU o zrušení zakázky rozhodla, podal proti tomu jeden z uchazečů námitky, které byly vyhodnoceny jako opožděné. Z dokladu o doručení podle Kvapilové jasně vyplývalo, že nebyly podány včas.   "ZČU v současné době zvažuje podání opravného prostředku proti tomuto rozhodnutí," řekla mluvčí. Pokud by univerzita dospěla k názoru, že opravný prostředek nepodá, bude postupovat v dalším řízení o zakázce zcela podle názoru úřadu, který je obsažen v odůvodnění rozhodnutí.   vrn vap mol  