 La Samaritaine se mění v hotel a Pařížané smutní  --------------------    Ke zpravodajství: FOTO ve Fotobance  ID foto:  FO01260679    --------------------    Paříž 23. května (ČTK) - Slavný pařížský obchodní dům La Samaritaine se do tří let změní v luxusní hotel. Budova postavená ve stylu art deco a secese a uzavřená v roce 2005 má projít rozsáhlou rekonstrukcí, za níž vlastníci zaplatí 450 milionů eur (zhruba jedenáct miliard korun). Přestože mnozí obyvatelé Paříže nejsou s plánovanou změnou původního účelu domu spokojeni, nezbývá jim nic jiného, než jen nostalgicky vzpomínat na svůj "milovaný obchoďák", píše agentura Reuters.   La Samaritaine býval nejznámějším a největším pařížským obchodním domem, v němž si zákazníci mohli vybrat z ohromné nabídky zboží sahající od květin, plavek a cukrovinek po klobouky. Jeho brány se ale uzavřely roce 2005, protože historická budova nesplňovala bezpečnostní předpisy. V neprospěch památky také hrály spory mezi současným vlastníkem, francouzskou luxusní skupinou LVMH, městem Paříž a dědici zakladatelů.   Rozpory se prý ale zdají zažehnány a přestavba dostala zelenou. Rekonstrukce by měla začít počátkem příštího roku a skončit přibližně v polovině roku 2014. Projekt počítá s tím, že by na prestižní adrese na pravém břehu Seiny kromě hotelu měly být i kanceláře, byty a obchody.   S touto představou se však mnozí Pařížané smiřují jen těžce. "Je to konec a je to opravdu hrozné," říká osmaosmdesátiletá Genevieve Cottyová, která si pamatuje, jak sem ještě před druhou světovou válkou chodila nakupovat s prarodiči. "Měli květiny, náhrobky, potřeby pro domácnost i nábytek," popisuje.   Zákaznici vzpomínají na mladičké pikolíky, kteří hlásili u horního konce eskalátorů, jaké zboží se na patře nachází, na fialové bonbóny oblíbené mezi dětmi, a na velká okna do ulice osvětlená a vyzdobená každé vánoce. Turisté se zase hrnuli na střechu domu, z něhož byl jeden z nejkrásnějších pohledů na panoráma Paříže.   Nejen ti bohatší, ale i méně movitější návštěvníci si v La Samaritaine mohli něco zakoupit, protože obchod nabízel zboží v širokém cenovém rozpětí. "S dnešními supermarkety se to nedá srovnávat. Prostě to není to samé," myslí si Cottyová, jejíž matka ve zdejších obchodech koupila nový nábytek poté, co byl jejich domov za války zasažen bombami.      phg jnd  