 Z Brna se stává město ohňostrojů, největší vybuchl dnes  --------------------    Ke zpravodajství: FOTO/aktuality   --------------------    Brno 1. ledna (ČTK) - Z Brna se v posledních letech stává město ohňostrojů. Už o silvestrovské noci vybuchovaly desítky světlic v různých městských částech. Nevyhnuly se třeba ani Chrlicím, které s 3500 obyvateli a venkovskou zástavbou jinak připomínají spíš vesnici, ani Vinohradům, kde barvily nebe nad panelovými domy. Největší ohňostroj odpálili tvůrci dnes v 18:00 nad hradem Špilberk. Sledovaly ho tisíce lidí.   Tvůrce Ivan Martínek a jeho tým Theatrum Pyroboli nazval své dílo V novoročním rytmu. Sestavili ho na hudbu, kterou lidé mohli slyšet například z reproduktorů na Mendlově náměstí nebo z rádia.   Novoroční ohňostroj si lidé v Brně mohli poprvé vychutnat předloni. Tehdy zahajoval rok českého předsednictví Evropské unii. Od té doby se stal tradicí. Nahrazuje silvestrovský ohňostroj, který radnice nepořádá.   Novoroční ohňostroj se podle pořadatelů měl stát i pozvánkou na každoroční festival zábavy Ignis Brunensis. Uskuteční se i letos v květnu a červnu, řekl za pořadatele Jiří Morávek. Opět bude obsahovat čtyři soutěžní ohňostrůjná představení na Brněnské přehradě. Prostředí už dřív Morávek označil za unikátní pro tento účel. Svahy nad přehradou jednak tvoří přírodní amfiteátr, kam se vejde hodně lidí, jednak mohou tvůrci znásobit efekt světel zrcadlením na vodní hladině. Díky tomu se prý také brněnským pořadatelům ohňostrůjné společnosti z celého světa hlásí. V Brně tak v minulých letech vystoupili i Japonci.   lce jpt  