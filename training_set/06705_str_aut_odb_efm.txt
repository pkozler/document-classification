 Škoda Auto vytvoří stovky nových kvalifikovaných pracovních míst  V předposledním odstavci jsme doplnili informaci o počtu vysokoškoláků, kteří nyní v automobilce pracují. Upřesnili jsme celkový počet zaměstnanců.   --------------------    Mladá Boleslav 19. ledna (ČTK) - Škoda Auto přijme letos několik stovek nových zaměstnanců. Nábor souvisí s ohlášeným zdvojnásobením růstu, který má automobilka naplánovaný do roku 2018. Zájem má o vysokoškoláky, nová místa se netýkají dělnických profesí. Uplatnění naleznou experti ze všech oblastí automobilového průmyslu, sdělil dnes ČTK mluvčí největší české automobilky Rudolf Dreithaler.   Nová místa vznikají především v souvislosti se zahraničními projekty a vývojem nových vozů. Škodovka hledá experty pro všechny oblasti podniku od vývoje přes výrobu až k prodeji a marketingu. Jde mimo jiné o konstruktéry, experty pro elektrické pohony, vývojáře podvozků a agregátů. "Předpokladem je ukončené vysokoškolské vzdělání, dobré jazykové znalosti a v ideálním případě zkušenosti z automobilového průmyslu," uvedl člen představenstva Škoda Auto pro oblast Řízení lidských zdrojů Bohdan Wojnar.   Škoda Auto zaměstnává bezmála 24.000 lidí, z toho je 12 procent vysokoškolsky vzdělaných. Průměrný dělnický plat byl loni ve Škodovce 27.000 korun, průměrný plat vysokoškoláka ve Škodovce podnik nekomentuje.   Loni prodala automobilka rekordních 762.600 vozů. Meziročně zvýšila prodej o 11,5 procenta. Do roku 2018 chce ale podle nového předsedy představenstva Winfrieda Vahlanda celosvětové prodeje minimálně zdvojnásobit. Proto plánuje rozšíření nabídky modelů a posílení aktivit na mezinárodních trzích.   zik mol  