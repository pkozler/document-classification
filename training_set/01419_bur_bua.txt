 Pražská burza dopoledne klesla, dolů ji táhne Erste Bank  Praha 5. ledna (ČTK) - Pražská burza dopoledne ztrácela, hlavní index PX kolem 11:00 odepsal 0,53 procenta na 1247,6 bodu. V červených číslech se obchodovala většina titulů, burzu táhne dolů především Erste Bank. Zisky si připisoval pouze ČEZ a Telefónica O2, vyplývá z výsledků burzy.   Pražská burza si uprostřed týdne prochází podle makléře Pavola Mokoše z Patria Direct ozdravným výběrem zisků. Na jejím poklesu se největší mírou podepisují akcie Erste Bank, které podle Mokoše od začátku prosince posílily o 20 procent. Dnes dopoledne ztratily 2,16 procenta na 882,50 korun.   Výběr zisků postihl i akcie těžařské NWR, které klesly o 1,39 procent na 297,80 korun. Mokoš uvedl, že to je teprve třetí korekce během posledních 14 obchodních dní. Akcie podle něj kopírují vývoj u většiny evropských těžebních společností.    Přes tři procenta ztratily dopoledne akcie sítě autobazarů AAA Auto a technologické firmy KIT digital. Akcie sázkové společnosti Fortuna oslabily o 2,34 procenta na 100,10 korun. Kolem jednoho procenta odepsaly cenné papíry Unipetrolu a pojišťovací skupiny VIG.   Úterní zisky drží akcie ČEZ, dopoledne přidaly procento na 828,30 Kč. "Jak se zdá, (akcie ČEZ) postupně nalézají ztracený zájem investorů," uvedl Mokoš. Cenné papíry mobilního operátora Telefónica O2 dopoledne rostly o 0,23 procenta na 384,80 korun.   V systému SPAD pro nejvíce obchodované emise byly do 11:00 uzavřeny obchody za více než 775 milionů korun, z toho s akciemi NWR za téměř 291 milionů korun a s akciemi ČEZ za víc než 263 milionů Kč.   fsl dvd    