 Rusko zakázalo dovoz čerstvé zeleniny z celé Evropské unie  Moskva 2. června (ČTK) - Rusko vydalo zákaz na dovoz čerstvé zeleniny z celé Evropské unie. Tamní úřady mají obavy, aby se do Ruska nedostala nákaza střevní bakterií E.coli, která řádí hlavně v Německu. Podle ruských médií platí zákaz od dnešního rána a vydal jej šéf tamního úřad na ochranu spotřebitelů.   "Zákaz dovozu čerstvé zeleniny ze zemí Evropské unie nabývá účinnosti od dnešního rána," řekl podle agentury Interfax šéf úřadu Rospotrebnadzor Gennadij Oniščenko. Rusko dosud zakazovalo dovoz čerstvé zeleniny pouze z Německa a Španělska.   Nebezpečná nákaza bakterií E.coli si prozatím vyžádala 17 obětí, z toho 16 v Německu a jednu ve Švédsku. V drtivé většině případů jsou oběťmi ženy. Pátrání po zdroji nákazy je zatím neúspěšné a odborníci neočekávají, že by nebezpečí brzy pominulo.   Nákaza má citelné ekonomické dopady na producenty zeleniny, jejichž zboží se stává neprodejným; těmito potížemi už se zabývají orgány Evropské unie. Čeští potravináři nevylučují, že aféra by v českých podmínkách mohla paradoxně pomoci domácím zemědělcům.   spr jw  