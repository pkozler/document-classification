 Lidovci kritizují sociální i vysokoškolskou reformu  Praha 3. května (ČTK) - Lidovcům se nelíbí sociální a vysokoškolská reforma tak, jak je připravuje současná vláda. Změny jsou prý nekoncepční a nepromyšlené, stávající sociální systém funguje dobře i bez nich. Na dnešní tiskové konferenci to řekl předseda KDU-ČSL Pavel Bělobrádek. Jeho strana má parlamentní zastoupení v Senátu, křesla v Poslanecké sněmovně však při loňských volbách lidovci neobhájili.   Kritiku sklidil především návrh reformy vysokých škol, který připravuje ministr školství Josef Dobeš (VV). "Návrh ministra Dobeše směřuje proti akademickým svobodám, ačkoliv ministerstvo tvrdí opak. Existence vysoké školy bude zcela závislá na tom, zda s ní ministerstvo uzavře takzvanou rámcovou dohodu a poskytne potřebné finance," uvedl Bělobrádek s tím, že úřad navíc takto radikální změny dělá zbrkle a bez delší diskuse se školami a odborníky na tuto oblast.   Lidovcům se nelíbí ani plánovaný systém vybírání školného na vysokých školách nebo návrh, podle nějž by šlo získat vysokoškolský titul už za dva roky studia. Proti některým z těchto změn se vyslovily i samotné vysoké školy, ty připomínkují zejména změny v systému řízení škol. Návrh by měl být dopracován do konce tohoto roku.   Jako hru s ohněm označil místopředseda KDU-ČSL Marian Jurečka také sociální reformu ministra práce Jaromíra Drábka (TOP 09). Ta počítá se změnami v sociálních dávkách a příspěvcích i v jejich vyplácení. "Většina klientů státní sociální podpory se ve skutečnosti přesune do systému hmotné nouze," myslí si Jurečka, podle nějž dosavadní systém státní sociální podpory funguje a je schopen pružně reagovat na růst životních nákladů.   "Ministrův návrh sice může přinést krátkodobou úsporu, ale v konečném důsledku - při sečtení opravdu všech nákladů na tuto sociální reformu včetně nárůstu kriminality a dalších sociálních problémů - nás vyjde nesrovnatelně dráž," upozornil místopředseda KDU-ČSL.   Podle průzkumu agentury Factum Invenio z konce dubna by nyní lidovce volilo 6,6 procenta obyvatel.   kli pba  