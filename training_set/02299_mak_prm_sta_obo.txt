 Český průmysl v dubnu zpomalil růst, stavební výroba klesla  --------------------    Ke zpravodajství: GRAFIKA   --------------------    Praha 6. června (ČTK) - Průmyslová výroba v Česku v dubnu meziročně zpomalila růst na 4,7 procenta po březnovém revidovaném zvýšení o 9,2 procenta. Tuzemská stavební výroba v dubnu meziročně klesla o šest procent zatímco v březnu rostla o 5,8 procenta a přebytek zahraničního obchodu v dubnu klesl na 12,6 miliardy korun. Vyplývá to z dat, které dnes zveřejnil Český statistický úřad. Podle analytiků trh tak výrazné zpomalení průmyslu nečekal, také obchodní bilance zaostala za očekáváním trhu. Stavebnictví již nevykazuje tak veliké propady jako loni.   Průmysl podle analytika UniCreditBank Patrika Rožumberského překvapil citelným poklesem své dynamiky, která dosáhla nejnižší úrovně od loňského ledna. "Dubnové výsledky průmyslové produkce potvrdily naše očekávání postupného zpomalování růstu, založená na začínajícím oslabování důvěry podnikatelů v průmysl, které signalizoval konjunkturální průzkum ČSÚ," uvedl ředitel odboru ekonomických analýz ministerstva průmyslu a obchodu Jaroslav Vomastek.   Výroba v řadě podniků se již podle partnera v oddělení podnikových financí a restrukturalizací PwC ČR Petra Smutného vrací na předkrizovou úroveň, další však stále jedou v krizovém režimu. Další vývoj průmyslu letos pravděpodobně budou provázet určité výkyvy, míní analytik Svazu průmyslu a dopravy ČR Dominik Vraňák.   Počet dokončených bytů se v dubnu podle statistiků propadl o 27,7 procenta a množství zahájených bytů bylo nižší o 18,2 procenta. "Výsledky vypadají katastrofálně, nicméně když je porovnáme s loňským rokem, kdy neustále docházelo měsíc co měsíc ke snižování výkonu stavebnictví, zjistíme, že se stavebnictví přinejmenším již stabilizovalo," uvedla Markéta Šichtařová z Next Finance. Upozornila ale, že stabilizace znamená, že některé ukazatele již nevykazují tak velké propady jako loni, protože se už jednoduše nemají kam propadat.   Také samotní stavaři optimismem nepřekypují. "Potvrzují se naše nejhorší scénáře," uvedl generální ředitel Svazu podnikatelů ve stavebnictví Miloslav Mašek. Konstatoval, že znepokojujícím faktem je také téměř úplné zastavení přípravy velkých dopravních staveb. Za poklesem výkonu odvětví je podle partnera KPMG Česká republika Pavla Klimenta rovněž cenová válka na stavebním trhu.   Zahraniční obchod ČR skončil v dubnu přebytkem 12,6 miliardy korun, který byl meziročně o 1,5 miliardy Kč nižší. "Export, jakožto hlavní motor české ekonomiky, v dubnu zpomalil otáčky. Jeho dubnový přírůstek byl v korunovém vyjádření nejslabší za 12 měsíců. Slabší export také snížil dubnový přeshraniční přebytek obchodní bilance na nejnižší letošní hodnotu a v metodice národního pojetí vytvořil první letošní deficit," uvedl analytik UniCredit Bank Pavel Sobíšek.   Dubnové zhoršení obchodní bilance Sobíšek přičetl zejména cenám ropy, které lámaly rekordy. Připomněl, že duben měl také o jeden pracovní den méně než loňský duben. Důležité podle něj je, že vývoz nezpomalil ve skupině strojů a dopravních prostředků, která je podstatná pro značnou část českého průmyslu.   red jap vju  