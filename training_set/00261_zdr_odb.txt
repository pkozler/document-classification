 Šnajdr kritizoval Hegerovo řešení situace ve zdravotnictví  --------------------    Ke zpravodajství: FOTO/aktuality   Doplnili jsme další informace v 6. a 7. odstavci.   --------------------    Praha 30. ledna (ČTK) - Předseda správní rady Všeobecné zdravotní pojišťovny a poslanec Marek Šnajdr (ODS) kritizoval řešení, které v pátek navrhl odcházejícím lékařům ministr zdravotnictví Leoš Heger (TOP 09). Heger lékařům nabídl dvě miliardy korun na zvýšení platů, peníze chce najít ministr tak, že budou zrušeny tisíce akutních lůžek v nemocnicích. Podle Šnajdra ale ministr slibuje peníze, které zatím nemá. Řekl to dnes v debatě televize Prima. Také další host debaty poslanec a středočeský hejtman David Rath (ČSSD) plánované rušení lůžek kritizoval.   "Až když zajistíme zdroje, můžeme slibovat peníze," uvedl Šnajdr. "Vydávat zdroje, které nemáme, a vázat zdroje, které teprve a možná vzniknou, to je princip, který bychom měli malinko potlačovat," dodal. Podle něj by také vláda neměla ustupovat těm, kteří "nejvíc křičí". Takový princip Šnajdr označil za nemorální a nezodpovědný.   Podle Ratha není možné rušit lůžka bez důkladné analýzy. Řekl, že nemocnicím ve Středočeském kraji by stačilo navýšení úhrad od pojišťoven o pět procent. "Pak bychom byli schopni požadavky lékařů i sester uspokojit," poznamenal. Šnajdr ale toto zvýšení odmítl.   Šnajdr se s Rathem shodli na tom, že problém je i v tom, že nemocnice mají konkrétní vyhrazený počet lůžek na jednotlivá oddělení. Podle Ratha by měla být lůžka variabilní. "Jeden rok potřebuje nemocnice více lůžek například na chirurgii, další rok na ortopedii," poznamenal.   Řešením by podle Šnajdra i Ratha mohl být takzvaný univerzální lůžkový fond, který by stanovil pouze počet lůžek na celou nemocnici. Jejich rozdělení by si pak určilo samo zdravotnické zařízení.   Šnajdr s Rathem se poté v debatě střetli kvůli přerozdělování peněz ze zdravotních pojišťoven. Rath uvedl, že většinu peněz nedostávají nemocnice, které by je akutně potřebovaly, ale převážně zahraniční farmaceutické firmy. Za hlavního viníka stavu přitom označil bývalého ministra zdravotnictví Tomáše Julínka (ODS) a Šnajdra, který byl Julínkovým náměstkem. Zdravotnictví je podfinancováno, dodal Rath.   Naopak podle Šnajdra v uplynulých pěti letech nejrychleji rostlo financování zdravotní záchranné služby a nemocnic. "Úhrada nemocnic stoupla o 51 procent. Zatímco výdaje na léky v roce 2006 činily 20,3 procenta výdajů zdravotních pojišťoven, v roce 2010 pak činily 16,3 procenta," uvedl Šnajdr s odvoláním na oficiální statistiky ministerstva zdravotnictví. Rath namítl, že si poslanec údaje "zfalšoval".   V odborářské protestní akci Děkujeme, odcházíme dalo výpověď asi 3800 z 20.000 nemocničních lékařů. Lékařské odbory žádají zvednutí příjmů na 1,5 až trojnásobek průměrného platu podle kvalifikace a praxe. Páteční nabídku ministra označily odbory za posun, dvě miliardy by podle nich znamenaly navýšení hodinové mzdy o 15 až 50 korun. Lékaři ale požadují i záruky, že se budou moci na svá místa vrátit. Chtějí také jistotu, že dvě miliardy skutečně půjdou na platy lékařů. Podle premiéra Petra Nečase by se z nich měly navýšit platy i sestrám.   Další jednání o zárukách bude v pondělí odpoledne. V úterý se pak představitelé odborů sejdou. Na poradě by mohlo padnout konečné rozhodnutí o tom, zda akci ukončí, či zda budou v protestu pokračovat.   sdv tmn pba  