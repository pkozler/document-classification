 Novou obchodní ředitelkou ABS Jets je Antónia Tomková  Praha 10. ledna (ČTK) - Novou obchodní ředitelkou společnosti ABS Jets se stala Antónia Tomková (30). Za úkol má především posílení tržního podílu společnosti v Evropě i ve světě a rozšiřování služeb firmy, která se zabývá provozem privátních letounů. ČTK o tom informovala společnost.   Tomková se poskytování pronájmů soukromých letadel věnuje šest let. Dříve pracovala pro konkurenční společnost Grossmann Jet Service. Vystudovala Podnikohospodářskou fakultu Vysoké školy ekonomické v Bratislavě a v roce 2009 absolvovala univerzitu v Pittsburghu.   ABS Jets na českém trhu působí 16 let. Je největším poskytovatelem služeb v privátní letecké dopravě v regionu střední a východní Evropy. S pěti letadly Embraer Legacy je zároveň největším provozovatelem letounů brazilské značky, kterou zastupuje na českém a slovenském trhu. Vedle toho provozuje jeden LearJet 60XR a jednu Cessnu Citation Bravo.   V současné době ABS Jets na pražském letišti Ruzyně buduje svůj druhý hangár; stavba za 220 milionů korun má být hotová letos v září. Předloni firma hospodařila s tržbami 962 milionů Kč.   cfr vju  