 JLL: Investice do komerčních realit letos stoupnou o pětinu  Londýn 19. ledna (ČTK) - Celosvětové přímé investice do komerčních realit mají v letošním roce stoupnout o 20 procent na 380 miliard USD (6,85 bilionu Kč). K růstu přispěje hlavně oživení ve Spojených státech. Celkový objem však bude stále poloviční ve srovnání s vrcholem trhu v roce 2007. Vyplývá to ze zprávy zveřejněné konzultační společností Jones Lang LaSalle (JLL).   Investice do komerčních nemovitostí, hlavně úřadů, nákupních center a průmyslových realit, loni stouply o 50 procent na 316 miliard USD. V roce 2009 investice činily 209 miliard USD, což byla nejnižší hodnota za osm let. Naopak v době svého vrcholu před krizí v roce 2007 objem investic stoupl až na 759 miliard USD.   Na americkém kontinentu by měly investice podle odhadů JLL vzrůst letos o 40 procent na 135 miliard USD. V oblasti Evropy, Blízkého východu, Afriky a Asie a Tichomoří se zvýší o deset až 15 procent.   "Zotavení v Americe bude podpořeno hlavně zájmem investorů o hlavní města jako New York, Washington, San Francisco a Rio de Janeiro," uvedl výkonný ředitel firmy Steve Collins.   V loňském roce objem investic v Británii, největším evropském trhu, stoupl o 46 procent na 49 miliard USD. Investoři se zaměřili na Londýn, který je vnímán jako transparentní a bezpečnější útočiště. Výrazný růst zaznamenaly i velké trhy v oblasti Asie a Tichomoří. V Singapuru stouply investice o 219 procent, v Austrálii o 77 procent, v Číně o 41 procent a v Hongkongu o 28 procent, napsala agentura Reuters.   irl mha  