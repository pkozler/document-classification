 Vyškov po remíze v Brně-Bystrci přišel o vedení v divizi D  Praha 1. května (ČTK) - Fotbalisté Vyškova v dnešním utkání 23. kola divize D uhráli v Brně-Bystrci s domácím týmem bezbrankovou remízu, to jim ale k uhájení vedoucí pozice nestačilo. Na ni se vyšvihl už v sobotu Hodonín díky tasovickému vítězství 4:2 a zůstane v čele minimálně do příštího víkendu. Bystrc sice přezimovala na chvostu tabulky, na jaře však patří k nejlepším a Vyškov byl prvním soupeřem, jemuž nedokázala vstřelit branku.   Podobně jako Bystrc kráčí v divizi E za záchranou Orlová, jejíž vítězství 2:0 v Kravařích zajistil dvěma góly Jarmil Koppel. Střelcem dne byl však autor hattricku Martin Neubert z opavského béčka, jež díky tomu zdolalo 4:2 Valašské Meziříčí.   K překvapení došlo v divizi A, kde strakonický uchazeč o postup do ČFL doma nečekaně podlehl 0:1 Motorletu brankou Pavla Novotného. Domažlice díky tomu vedou tabulku již o pět bodů.   V divizi B doslova kosí své protivníky nejen vedoucí Jirny, ale také druhá Roudnice nad Labem, jež vyhrála šestkrát za sebou. Dnes to bylo 6:1 na stadionu posledního Děčína, přičemž dvakrát skóroval exslávista Tomáš Kuchař. Roudnice pod vedením trenéra Mariána Řízka nastřílela v posledních třech utkáních celkem 14 branek.   Naopak o štěstí mohou hovořit Brozany, nad mosteckým béčkem totiž vyhrály 1:0 díky gólu Tomáše Hory až z třetí minuty nastaveného času.   po nkr  