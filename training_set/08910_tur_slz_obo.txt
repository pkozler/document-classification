 Nákupy turistů z ciziny vzrostly o pětinu, nejvíc utratí Číňané  Praha 21. ledna (ČTK) - Útraty turistů ze zemí mimo EU loni v Česku vzrostly o 19 procent. Nejvíce z nich utráceli Číňané, průměrně 10.000 korun za nákup. Vyplývá to ze statistiky, kterou vypracovala společnost Global Blue na základě údajů z žádostí o vrácení DPH.   Z výsledků průzkumu vyplývá, že ze skupiny turistů, kteří si nechávají vracet daň, nejvíce za nákup v průměru utrácejí Číňané, Filipínci a Ukrajinci. Z dovolených si podle studie nejčastěji vozí značkový textil, sklo, šperky a hodinky. Průměrný denní nákup bohatších Ukrajinců podle průzkumu společnosti loni dosáhl 8000 korun a v případě Rusů, nejčastějších návštěvníků ze zemí mimo EU, přesáhla průměrná výše denního nákupu zboží 6000 korun.   Rusové ale nadále drží největší podíl na nákupech. Přes 44 procent nákupů zahraničních turistů v Česku připadá na návštěvníky z Ruska. Druhý největší podíl na nákupech se značnou ztrátou drží Číňané se šesti procenty.   Úskalí této metody průzkumu spočívá v tom, že se týká pouze osob ze zemí mimo Evropskou unii, kteří si nechávají zpětně vracet daň z přidané hodnoty. Tuto možnost mohou využít turisté ze zemí mimo EU, kteří v ČR utratí u jednoho obchodníka v jeden den částku nad 2000 Kč.   Návštěvníci, kteří si nedopřávají nákupy v takové výši a nemohou tedy dosáhnout na možnost odpisu daně, statistika vůbec nepostihuje.   Podle Jaromíra Beránka z analytické společnosti Mag Conzulting je takovýchto turistů obzvláště z výše jmenovaných zemí velký počet.   Například v případě ruské klientely do ČR v posledních letech přijíždí spíše střední a nižší střední třída, která vystřídala bohatší klientelu. Tito ruští turisté vyhledávají spíše levnější ubytování a jsou ochotni se vzdát luxusních požitků.   cfr vju  