 Právo: Dalík prý žádal v kauze pandurů o peníze, ten to popírá  Rozšířili jsme o informace serveru Mladé fronty Dnes v 5. a posledním odstavci.   --------------------    Praha 10. května (ČTK) - Bývalý zaměstnanec firmy Steyr podle informací listu Právo letos v březnu při policejním výslechu vypověděl, že Marek Dalík, tehdejší blízký spolupracovník premiéra Mirka Topolánka, v listopadu 2007 požadoval 18 miliónů eur (asi půl miliardy korun) za to, že česká vláda bude pokračovat v projektu nákupu obrněných vozů Pandur. Napsal to dnes server Novinky.cz., následně o tom informoval i server Mladé fronty Dnes. Dalík to pro Právo označil za "úplný nesmysl".   "Rozhodně jsem po nikom žádné peníze nepožadoval," řekl Dalík. Uvedl, že se zúčastnil dvou neformálních schůzek s dodavateli pandurů, s nimiž se předem neznal, a to na jejich žádost. Chtěli prý vědět, jak je v Česku projekt pandurů a firmy General Dynamics a Steyr vnímán. Dalík údajně řekl, že česká veřejnost vnímá projekt negativně, neboť se jí jeví jako předražený a podezřelý kvůli tomu, že byl schválen předchozí vládou Jiřího Paroubka v době, kdy už bylo po volbách, které skončily patem, napsaly Novinky.cz.   Rakušan Stephan S. podle serveru u výslechu uvedl, že Dalík měl říci při schůzce 8. listopadu 2007 v Praze, které se zúčastnili kromě něj ještě prezident společnosti GD - ELS (General Dynamics European Land Systems) John Ulrich, dva spolupracovníci firmy Steyr a náměstek ministra obrany Martin Barták, že pokud má Steyr zájem o pokračování v projektu nákupu pandurů, bylo by nutné zaplatit třikrát šest milionů eur. Náměstek Barták a prezident Ulrich u toho nebyli, protože v té době jednali podle výpovědi Stephana S. jinde.   Schůzka se konala v době, kdy Topolánkova vláda hodnotila plnění smlouvy a zvažovala, že od ní odstoupí.   Server iDnes.cz uvedl, že manažer rakouské zbrojovky, který měl na starosti celý projekt obchodu s Českou republikou, do protokolu popsal průběh vyjednávání. Mluvil o dvou schůzkách v Brně (26. 10. 2007) a v Praze (8. 11. 2007).   O úplatcích kolem této zakázky se v zákulisí mluvilo už od samého počátku vyjednávání, ale nikdy se nic konkrétního neprokázalo. Výpověď Stephana S., učiněná před rakouskou prokuraturou za aktivní účasti českých vyšetřovatelů a státních zástupců, je zřejmě první, kdy padlo nějaké jméno, a to Marek Dalík, napsal server.   Stephan. S. vypověděl, že zástupci General Dynamics rozhodně odmítli vůbec o nějakém placení za pokračování v projektu uvažovat. Dokonce to ani nenahlásili příslušným americkým, rakouským nebo českým úřadům, napsal server deníku Právo.   O nákupu 199 pandurů s opcí na 35 dalších v celkové hodnotě 20,8 miliardy korun rozhodla v roce 2006 vláda Jiřího Paroubka (ČSSD). Koncem roku 2007 kabinet Mirka Topolánka (ODS) od zakázky ustoupil kvůli porušení smluvních podmínek ze strany dodavatele - rakouské firmy Steyr. O půl roku později ale rozhodl o nové zakázce, v jejímž rámci Česko koupilo 107 transportérů za 14,4 miliardy korun. Smlouvu na dodávku vozidel byla podepsána na jaře 2009. Cena byla podle médií neúměrně vysoká.   Loni v létě začala policie nákup transportérů vyšetřovat kvůli podezření z korupce. Na možnou korupci při nákupu pandurů upozornila Mladá fronta Dnes (MfD) v polovině února, kdy zveřejnila tajně natočené rozhovory s bývalými manažery firmy Steyr. Na pořízených videozáznamech mluvili manažeři o zákulisních dohodách a provizích, které museli za dodávku transportérů přislíbit.   Podle dnešních informací Mladé fronty Dnes česká policie a státní zastupitelství nové poznatky právě prověřuje.   kri rot          