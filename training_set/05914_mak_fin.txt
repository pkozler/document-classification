 S&amp;P snížila rating Japonska na AA minus, hlavně kvůli dluhům  Ve 4. odstavci jsme doplnili postoj činitelů japonské vlády, v 6. odstavci komentář analytika, v 8. odstavci podrobnosti k zadlužení Japonska, v 9. odstavci srovnání s Řeckem a s Irskem, další informace a souvislosti v celém textu, upravili jsme.   --------------------    Tokio/Londýn 27. ledna (ČTK) - Mezinárodní ratingová agentura Standard &amp; Poor's snížila hlavní rating Japonska o jeden stupeň na AA minus, hlavně kvůli vysokému zadlužení. Z podobných důvodů jako nyní agentura Japonsku snížila rating už v roce 2002. Zadlužení Japonska je přitom vyšší než v případě Řecka či Irska, tedy zemí, které byly loni nuceny požádat o zahraniční pomoc. Snížení ratingu může zemi prodražit náklady na obsluhu dluhu a zpravidla mívá politické dopady.   Agentura uvedla, že japonská vláda nemá plán, jak se s rostoucím zadlužením vypořádat. Poměr zadlužení k hrubému domácímu produktu se podle agentury bude v nejbližší době zřejmě ještě zvyšovat, takže zlepšení nelze bezprostředně očekávat. Výhled ratingu však zůstává stabilní, což znamená, že agentura v dohledné době s žádnou další změnou nepočítá.   "Standard &amp; Poor's předpokládá, že fiskální deficit Japonska zůstane v nejbližších letech vysoký. Tím se ještě více sníží už tak dost slabá fiskální flexibilita vlády," uvedla S&amp;P. Japonsko má ale relativně solidní vnější bilanci a flexibilní měnovou politiku, která by podle ratingové agentury měla částečně vyvážit problémy ve fiskální oblasti. Z toho důvodu také agentura neměnila rating krátkodobých závazků, který zůstal na stupni A-1 plus.   Japonští představitelé se ke snížení ratingu nechtěli blíže vyjadřovat. Když ale ratingové agentury před lety Japonsko připravily o nejvyšší možný rating, a vyřadily tak zemi z elitního klubu nejspolehlivějších zemí, dostali se japonští politici s agenturami do ostrého sporu. Ministr hospodářství Kaoru Josano dnes pouze řekl, že kroku ratingové agentury lituje, ministr financí Jošihiko Noda dodal, že Japonsko bude pokračovat ve zlepšování fiskální disciplíny.   Japonsko má třetí největší ekonomiku na světě a zpráva o snížení ratingu Japonska vyvolala odezvu na burzách po celém světě. Hned po snížení ratingu začal oslabovat japonský jen, cena zlata denominovaná v jenech se tak dostala na nový rekord 111.381 jenů za troyskou unci.   "Ve srovnání s jinými zeměmi má Japonsko nejhorší fiskální pozici. Dosavadní rating si dokázalo tak dlouho udržet jen proto, že má nejvyšší poměr domácího dluhu, a to více než 90 procent," upozornil hlavní ekonom v makléřské společnosti DMG &amp; Partners Securities Thomas Lam. Krok ratingové agentury podle něj svědčí o tom, že agentury si začaly víc všímat státních dluhů. Japonsko má ale o důvod víc urychlit reformy.   Rating slouží jako vodítko pro investory. Čím vyšší rating, tím je země považována za spolehlivější a tím spíše může očekávat, že na trzích dostane levnější úvěry. Nynější rating je tři stupně pod nejvyšší možnou známkou AAA. Tu už země ztratila před lety. Politici i ratingové agentury přitom léta upozorňují, že Japonsko musí snížit rozpočtový deficit, který je mezi vyspělými zeměmi zdaleka nejvyšší.   Dlouhodobý dluh japonské vlády by na konci tohoto fiskálního roku, což je v březnu, měl podle propočtů ministerstva financí vystoupit na 869 bilionu jenů (asi 187 bilionů Kč). Zadlužení Japonska by tak představovalo 181 procent jeho hrubého domácího produktu. Pokud se započte krátkodobý dluh, pak závazky Japonska v tomto kalendářním roce podle agentury Reuters dosáhnou 204 procent HDP.   Japonsko je tudíž v mnohem horší situaci než Řecko s Irskem. Dluh Řecka totiž podle statistiky Organizace pro hospodářskou spolupráci a rozvoj (OECD) dosahuje asi 137 procent HDP, v případě Irska je to asi 113 procent HDP.   spr dvd  