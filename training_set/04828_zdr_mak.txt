 Fakultní nemocnice hospodařily s plusem 335 milionů před zdaněním  --------------------    Ke zpravodajství: AUDIO   Změnili jsme titulek, upřesnili jsme v něm a v 1. odstavci sumu. Celý text jsme upravili, od 2. odstavce jsme doplnili informace o dluzích a hospodaření v minulosti i podrobnosti o výsledcích z loňska.   --------------------    Praha 4. května (ČTK) - Hospodaření 11 fakultních nemocnic a dalších čtyř zdravotnických zařízení skončilo loni v kladných číslech, a to 335 milionů před zdaněním. Zadlužování se dál snižuje. Ubývá také závazků po době splatnosti. Novinářům to dnes při představení výsledků hospodaření řekl náměstek ministra zdravotnictví Vladimír Pavelka. Podle něj se za poslední čtyři roky zvýšila ekonomická stabilita a efektivita fakultních nemocnic, jsou i vyšší tržby.   Některé fakultní nemocnice v minulosti hospodařily se ztrátami a topily se v dluzích. Stát jim několikrát dal finanční injekci. Například v roce 2006 putovalo do osmi fakultních nemocnic a sedmi dalších zařízení 1,8 miliardy korun na oddlužení. Podle analýzy za roky 2005 až 2009 se fakultní nemocnice a čtveřice dalších zařízení ale stabilizovaly a zvýšily tržby. Na konci roku 2007 činil podíl jejich závazků po splatnosti 14 procent, v květnu 2009 zhruba sedm procent. Převažovaly nemocnice s kladným hospodářským výsledkem.   Nyní se hodnocení týká 11 fakultních nemocnic, Institutu klinické a experimentální medicíny (IKEM), Masarykova onkologického ústavu, Nemocnice Na Homolce a Ústavu pro péči o matku a dítě. "Hospodářský výsledek před zdaněním činil 340 milionů korun, po zdanění bude menší," zaokrouhlil Pavelka.   I přes hospodářskou krizi jsou podle něj fakultní nemocnice a zařízení, která ministerstvo řídí, likvidní a míra jejich zadluženosti klesá. Úroveň dluhu v průměru neohrožuje finanční stabilitu nemocnic, uvedl náměstek. Podle něj se snižuje podíl pohledávek i závazků po lhůtě splatnosti. Závazků po termínu ubylo nejvíc v letech 2007 a 2008 - ze 14 na sedm procent. Tak "strmého pádu" není už možné docílit, podotkl náměstek. Nyní se podíl blíží k šesti procentům. Víc než rok po splatnosti měla pak na konci loňska skoro čtyři procenta pohledávek, celkem jich po termínu bylo 12 procent. O tři roky dřív to bylo devět a 16 procent.   Roste také produktivita práce a platy lékařů. Na ně se loni ve fakultních nemocnicích a čtveřici zařízení vydalo skoro 4,3 miliardy korun. V roce 2006 to bylo asi 3,5 miliardy. Platy se doktorům zvedly i letos od března, a to o 5000 až 8000 podle vzdělání a praxe. Zatím se bude odhadovat, jak by se přesně do hospodaření a čísel mohlo promítnout chystané zvýšení daně z přidané hodnoty.   Lepší výsledky by mohly nemocnice mít po plánovaném zrušení desetiny akutních lůžek, míní náměstek. Ministr Leoš Heger (TOP 09) už dříve řekl, že by se jich mělo seškrtat asi 6200. Polovina z tohoto počtu by se měla převést na lůžka sociální.   ktk nam rot    