 Letošní Jazzinec nabídne i přesahy do dalších hudebních žánrů  Trutnov 21. ledna (ČTK) - Letošní 13. ročník festivalu Jazzinec, který začne 16. února v Trutnově, nabídne přesahy do dalších hudebních žánrů. Festival posluchačům nabídne kromě koncertů jazzových formací například také vystoupení švýcarské skupiny The Young Gods a dalších, řekl dnes ČTK ředitel festivalu Tomáš Katschner.   "Žánrovou pestrostí chceme ukázat, že v 21. století už hudební škatulky postupně ztrácejí smysl. Vše se vzájemně prolíná a ovlivňuje," řekl Katschner. Festivalové koncerty se kromě tradičních míst uskuteční ve vloni otevřeném Společenském centru Uffo. "Původní prostory v Národním domě, které jsme využívali na větší koncerty nebyly zcela vyhovující, věříme, že změna prostředí zlepší podmínky pro vystupující i diváky," řekl Katschner.   Festival zahájí koncert The Young Gods, kteří při zahájení 13. ročníku Jazzince představí své nové album. Na koncertu vystoupí také formace Dva. Další festivalové koncerty nabídnou třeba písničkářku Radůzu, kterou doprovodí trojice hráčů z jazzového světa. Na 3. března pořadatelé připravili koncert Zuzany Michnové a Marsyas.   Na 26. března je připraveno takzvané festivalové finále, na kterém vystoupí britští Portico Quartet, Tanya Tagaq se svou vokální magií a Dan Bárta s triem Roberta Balzara s akustickými jazzovými podobami skladeb výrazných světových interpretů.   Poslední akcí festivalu bude 21. dubna vystoupení formace Laca Décziho s Celula New York a quartetu Tomáše Lišky. Více informace o programu festivalu je možné najít na webových stránkách  www.jazzinec.cz .   sja sap  