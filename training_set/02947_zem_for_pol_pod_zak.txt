 Zavedení lhůty pro vyjasnění vlastnictví k půdě vláda asi podpoří  Praha 18. ledna (ČTK) - Zavedení lhůty do konce roku 2012 pro vyjasnění vlastnictví k půdě v restitučních sporech vláda asi podpoří. Lhůtu navrhl Senát. Je určena lidem, jimž pozemkový úřad neuznal v restitučním řízení jejich vlastnický nárok k půdě. Změny tohoto rozhodnutí by se mohli domáhat u soudu, nově nejpozději do konce příštího roku.   Vláda se bude návrhem zabývat ve středu, hlavní slovo bude mít až sněmovna. Vláda by podle předkládací  zprávy  předsedy Legislativní rady vlády Jiřího Pospíšila (ODS) měla doporučit sněmovně pouze technické úpravy v rámci přehlednosti zákona.   Proti novele se ze šesti ministerstev v připomínkovém řízení postavilo pouze ministerstvo vnitra. Podle něj je navrhovaný způsob řešení koncepčně nepřijatelný a z praktického hlediska disfunkční. Jediným důsledkem prý bude přesun rozhodování o problematických kauzách z pozemkového úřadu na obecné soudy.   Novela má podle jejích tvůrců, senátorů za ČSSD, ODS a STAN, pomoci řešit současné blokace nakládání s pozemky, na které byl vznesen restituční nárok, požadavek na územní úpravy nebo rozvoj obcí. Důvodem pro přijetí novely je podle jejích autorů také nejednotná praxe pozemkových úřadů a soudů. Některé pozemkové úřady v řízení o vlastnictví pozemku dále nepokračují ani v případě, pokud se takzvaná domnělá oprávněná osoba se svým nárokem na soud neobrátí. Podle nich nebyla vyřešena předběžná otázka, zda je domnělá oprávněná osoba osobou oprávněnou. Jiné pozemkové úřady pak ve snaze dokončit restituční řízení nárok zamítnou po uplynutí obecné tříleté promlčecí lhůty podle občanského zákoníku.   Soudy, pokud se na ně pozemkovým úřadem odmítnutý žadatel obrátí, pak podle předkladatelů buď rozhodnutí úřadu potvrzují, nebo častěji jako nezákonné zruší. "V soudní praxi převažuje názor, že pozemkové úřady mohou využít obecnou promlčecí lhůtu podle občanského zákoníku pouze za předpokladu, že byla vznesena námitka promlčení pozemkovým úřadem v soudním řízení," uvádí autoři novely.   mhm vju  