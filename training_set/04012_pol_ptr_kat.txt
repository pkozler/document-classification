 OSN vyhlásila v Somálsku hladomor  Mogadišo 20. července (ČTK) - OSN dnes oficiálně označila katastrofální situaci v Somálsku způsobenou suchem za hladomor. Jak informovala agentura AFP, v současné době se to týká dvou oblastí na jihu země - Bakool a Lower Shabelle. Hladomor OSN vyhlašuje pokud je více než 30 procent dětí podvyživených a umírají dva lidé na 10.000 obyvatel denně kvůli nedostatku potravin. V jižní oblastech Somálska je to již šest lidí.   Podle koordinátora OSN pro humanitární pomoc v Somálsku Marka Bowdena musela světová organizace tento krok učinit kvůli šokujícímu rozsahu somálské krize. Celkem se dotýká 3,7 milionu lidí jen v této zemi. "Desetitisíce lidí již zemřely, většinou se jednalo o děti," zdůraznil Bowden. Situace podle něj vyžaduje okamžitou reakci, aby mohly být další životy zachráněny.   V příštích dvou měsících bude potřeba k boji se suchem až 300 milionů dolarů (přes pět miliard korun), částka však pravděpodobně ještě poroste. "Následující dva měsíce jsou zvláště kritické, ale musíme se připravit i na dlouhodobou pomoc," dodal.   Sucho, které zasáhlo oblast Afrického rohu, je nejhorší za posledních 60 let. Do dnešního dne platil v oblasti stav nouze, který předchází stupni hladomoru.   Jak ale konstatoval prezident Africké rozvojové banky Donald Kaberuka, není to pouze sucho, které způsobilo hladomor v Somálsku, ale i nepřestávající občanská válka. Podle něj řešení katastrofální situace musí zahrnovat i mírovou dohodu.   "Jsem překvapen, že lidé vidí hladomor jako důsledek nedostatku dešťů a potravin," uvedl podle AFP v úterním rozhovoru. "Věřím, že tentokrát se mezinárodní společenství sjednotí na tříbodovém řešení. Somálsko potřebuje krátkodobé i dlouhodobé řešení pro stabilizaci hospodářství, financí a zemědělství," prohlásil Kaberuka.   Somálsko provází občanská válka od pádu autokratického režimu prezidenta Mohameda Siada Barreho v roce 1991 a opakované přírodní katastrofy. Islámské milice Šabáb, které jsou odnoží mezinárodní teroristické sítě Al-Káida, kontrolují větší část jihu a středu země a polovinu hlavního města Mogadišo i přesto, že se zde nachází mírová mise Africké unie AMISOM podporující přechodnou vládu.   Podle Úřadu vysokého představitele OSN pro uprchlíky opustila kvůli násilnostem více než čtvrtina somálského obyvatelstva svoje domovy. Letos překročilo hranice Somálska přes 135.000 lidí, aby nalezlo úkryt či potraviny a vodu.   Situace je natolik kritická, konstatuje AFP, že milice Šabáb odvolaly embargo na mezinárodní pomoc, platné dva roky, a vyzvaly k pomoci obyvatelstvu trpícímu suchem.   Prezident Africké rozvojové banky srovnává situaci v Somálsku s Etiopií v 80. letech, kdy občanská válka způsobila přesuny velkého množství lidí. Když se situace stabilizovala, objevoval se minimální počet incidentů spojených s nedostatkem potravin, upozornil Kaberuka.   kav ank  