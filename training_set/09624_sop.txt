 Dánsko chce zvýšit důchodový věk na 67 let  Kodaň 25. ledna (ČTK) - Dánská vláda navrhla zvýšit věk pro odchod do důchodu z dosavadních 65 na 67 let. Změna by měla být realizována postupně v letech 2022 až 2027. Stejně postupně by měla být zrušena možnost odejít do předčasného důchodu. Oznámil to dnes premiér Lars Lökke Rasmussen s tím, že je třeba zabránit nedostatku pracovních sil v zemi po roce 2020.   "Jde o životaschopnost dánského hospodářství v budoucích desetiletích," zdůraznil podle DPA.   Podle ministerstva financí by přijetí těchto kroků ušetřilo 18 miliard dánských korun (asi 58 miliard Kč) ze státního rozpočtu a vytvořilo by 70.000 nových pracovních míst do roku 2020. Odborníci nevylučují, že nynější třicátníci budou muset zřejmě počítat s tím, že budou pracovat až do 71 let věku.   Pokud jde o dosud platnou možnost odchodu do předčasného důchodu, dosud platnou pro osoby od 60 let, vládní návrh počítá s jejím úplným zánikem k roku 2022. "Nelze platit lidem jen za to, že přestali pracovat," prohlásil Rasmussen. Místo toho vláda navrhuje zavést předčasný důchod pouze pro osoby, které práce zcela zdravotně vyčerpala nebo jimž podlomila zdraví.   Není však jisté, zda návrh v této podobě v parlamentu uspěje. Dánská pravicová vláda je menšinová a Dánská lidová strana (DF), která jí zajišťuje většinu, návrh důchodové reformy odmítla. "Nepřichází v úvahu rušit předčasný odchod do penze," řekla podle AFP její předsedkyně Pia Kjaersgaardová. Sociální demokraté pak Rasmussenův návrh označili za "brutální a nepřijatelný".   Sociální stát a jeho důchodový systém se dostává do problémů prakticky ve všech evropských zemích včetně Česka, o důchodové reformě proto uvažuje nebo už ji uskutečňuje řada vlád. Podle odborníků je hlavním problémem dosud převládajícího průběžného systému financování penzí hlavně to, že se již řadu let snižuje porodnost. Také v Česku se důchodový věk postupně zvyšuje na 65 let, přičemž se vyrovnává u žen i mužů.   ik hej  