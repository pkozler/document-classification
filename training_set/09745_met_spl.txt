 Provozovatelé na Šumavě garantují dobré podmínky pro lyžování  --------------------    Ke zpravodajství: AUDIO   --------------------    České Budějovice 6. ledna (ČTK) - Přestože meteorologové předpovídají o víkendu oblevu, bohaté zásoby sněhu v šumavských skiareálech podle provozovatelů garantují kvalitní podmínky pro lyžování. Na sjezdovkách je až 90 centimetrů sněhu, pojedou všechny vleky a bude noční lyžování. Z měst i parkovišť lyžaře k lanovkám dopraví skivlaky a skibusy. Běžecké tratě jsou upravené.   "Podmínky ve Skiareálu Lipno jsou po odjezdu náporu turistů ze silvestrovských pobytů vynikající, otevřeny a upraveny jsou všechny sjezdové tratě o celkové délce přes osm kilometrů, na kterých leží až 80 centimetrů sněhu," řekl ČTK Martin Řezáč ze společnosti Lipno Servis. V sobotu a neděli je možné využít skibus z Českých Budějovic a také skivlak Yeti z Tábora se slevou na skipas. Mezi Frymburkem a Lipnem nad Vltavou denně "pendluje" pravidelný skibus, který je pro všechny zdarma.   Pro běžkaře je připraveno 34 kilometrů stop na Frymburských loukách, okolo Alpské vyhlídky a také na zamrzlém Lipně. Tam je pro bruslení upraven pětikilometrový okruh v Lipně nad Vltavou a také dvoukilometrový okruh ve Frymburku. Správci ledové dráhy se pokusí před víkendem propojit oba okruhy, které doposud kvůli nebezpečnému úseku se zeslabeným ledem nebylo možné spojit. Nutné je ale sledovat aktuální vývoj počasí.   Na sjezdovkách na šumavském Zadově leží podle správce areálu Petra Vondraše až 90 centimetrů sněhu, v okolí kolem půl metru. Lanové dráhy na Kobylu, Churáňov i vlek v Nových Hutích jsou v provozu. V okolí je upraveno přes 50 kilometrů běžeckých tratí.   Bílé stopy jsou upraveny také na Borovoladsku, kde leží v lesích kolem 40 centimetrů sněhu. Lyžaři tam mohou vyrazit třeba na Knížecí Pláně. Pro pěší turisty jsou průběžně pluhovány cesty ze Svinných Lad do Nových Hutí, na Knížecí Pláně i na Bučinu.   Také na Stožecku a Novopecku je většina tras upravena. Z Kvildy se běžkaři mohou vydat například na Filipovu Huť. Aktuální stav si mohou turisté najít na  www.bilastopa.cz .   mi snm    