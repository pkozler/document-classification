 V Británii se šíří obliba vaření  --------------------    Ke zpravodajství: FOTO ve Fotobance  ID foto: F201012220114201, FO01093456, F201101180019301, F201012020776401   --------------------    Londýn 21. ledna (ČTK) - V Británii se začaly množit různé kuchařky a přibývá i kulinářských pořadů, což v zemi "fish and chips" (smažená ryba s hranolky) signalizuje nový a vážný zájem o gastronomii, napsala agentura AFP. Britové ale mají stále problémy postavit se doma k vlastnímu sporáku.   Známý šéfkuchař Jamie Oliver, který odstartoval v roce 1998 v televizi pořad o snadném vaření a stal se hvězdou obrazovky, prodal za tři měsíce více než milion exemplářů své poslední knihy Jamie's 30-Minute Meals. Kniha nabízí sérii receptů, které se dají připravit ani ne za půl hodinky.   Podle Martina Carahera, specialisty na výživu na londýnské univerzitě, se lidé sice dívají na šéfkuchaře v televizi, ale doma se nutně nepouštějí do toho, co viděli na obrazovce.   Samozřejmě, že "se nikdy kolem kuchyně netočilo tolik zájmu a nikdy se tolik nemluvilo o jídle", ale "je to trochu jako pornografie, díváme se na to, ale doma si nutně nezavádíme", říká Caraher.   Britové jedí lépe, ale vaří více? Podle Carahera vládne britské kulinářské kultuře praktičnost. "I doma se často jen otevřou krabičky s jídlem a nenosí se tam suroviny," říká.   V supermarketech se běžně najde omytá, oloupaná a nakrájená zelenina uložená do sáčků, ale běžným standardem Britů jsou hotová jídla, která se doma jen ohřejí.     Kanaďanka Marie Raynerová spoléhá na to, že lidé se snaží šetřit, a povzbuzuje je, aby si stoupli ke sporáku a nechali se inspirovat množstvím televizních šéfkuchařů, jako je Jamie Oliver, Nigella Lawsonová, Gordon Ramsay nebo Heston Blumenthal, jejichž pořady se vyvážejí už i do Francie.   "Ukazují nám, že lze skutečně dobře vařit bez velkého úsilí a často s minimálními náklady," zdůraznila.   Když tato Kanaďanka před deseti lety přijela do Britského království, čekala, že tu najde "strašné" jídlo, a myslela si, že Britové neumějí uvařit nic jiného než rostbíf.   "Našla jsem kvalitní maso a čtyři výborné produkty," tvrdí pětapadesátiletá odbornice, která se na jednom z nejpopulárnějších kulinářských blogů snaží odbourat klišé panující o anglické kuchyni.   Televizní šéfkuchaři, jako Jamie Oliver, přispěli ke zviditelnění britské kuchyně, soudí Francouz Jean-Christophe Slowik, který od roku 2007 vlastní londýnskou restauraci Absinthe. Předtím dvacet let pracoval pro šéfkuchaře Marka Pierra Whita, který je v Británii nejmladším držitelem tří michelinovských hvězdiček.   Podle Slowika udělala britská gastronomie v posledních deseti patnácti letech obrovský skok hlavně díky místním výrobkům, které on používá ve své francouzské restauraci z 80 až 85 procent.   O britské kuchyni nicméně panují stále různá klišé, což je "břímě, kterého se lze zbavit jen velmi těžko", povzdechl si.   ko kš  