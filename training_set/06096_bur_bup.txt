 Dolar mírně posílil díky údajům o trhu práce v USA  Londýn 20. ledna (ČTK) - Dolar dnes mírně posílil vůči euru díky příznivým údajům o trhu práce ve Spojených státech. Výraznějšímu růstu americké měny brání pokles obav z dluhové krize v eurozóně.   Kolem 16:00 SEČ jednotná evropská měna vůči dolaru oslabila o 0,1 procenta na 1,3452 USD. Ve středu se vyšplhala až na dvouměsíční maximum 1,3559 USD díky rostoucí důvěře ve schopnost Evropy vyřešit problémy s vysokým zadlužením některých zemí.   Dolar dnes podpořila zpráva o tom, že počet nových žadatelů o podporu v nezaměstnanosti ve Spojených státech se minulý týden snížil o 37.000 na 404.000 osob. To představuje nejprudší pokles od loňského února. Analytici očekávali mírnější snížení na 420.000 žádostí.   Devizový trh v poslední době dává před dolarem přednost spíše euru, které od začátku roku díky nadějím na řešení dluhové krize v eurozóně posílilo o půl procenta. "Konkrétní snahy představitelů EU o překonání krize by mohly významně zlepšit výhled jednotné měny," uvedl analytik Omer Esiner ze společnosti Commonwealth Foreign Exchange.   pmh jw  