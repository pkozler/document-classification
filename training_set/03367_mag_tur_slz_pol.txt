 Polští turisté chtějí spát v posteli, v níž odpočíval Lech Walesa  --------------------    Ke zpravodajství: AUDIO; FOTO ve Fotobance  ID foto:  FO00041030 ,  FO00161962 ,  FO01286302    --------------------    Varšava 19. května (zpravodajka ČTK) - Turisté přijíždějící do jednoho z hotelů v horách na jihovýchodě Polska se mohou vyspat v posteli, ve které během internace na začátku 80. let odpočíval legendární předák odborového hnutí Solidarita a pozdější prezidenta Polska Lech Walesa. Zákazníci hotelu, kteří mohou nocovat ve Walesově apartmá, to prý považují za poctu.   Jeden z nejznámějších aktivistů polské protikomunistické opozice ve vládním rekreačním středisku Arlamów v lesích nedaleko polsko-ukrajinské hranice strávil několik měsíců v roce 1982. Komunistické úřady Walesu internovaly po vyhlášení výjimečného stavu v prosinci 1981, na svobodu se dostal v listopadu 1982. Tajná policie (SB) ho v Arlamowě držela v dvoupokojovém apartmá. Menší místnost přidělila Walesovi, ve větší bydleli příslušníci SB, kteří internovaného hlídali. Postel, ve které předák Solidarity spal, se dochovala do dneška.   "To apartmá bereme jako každé jiné, neplánujeme v něm vytvořit žádnou pamětní místnost," řekl polské agentuře PAP Piotr Korczak, šéf firmy, jíž rekreační středisko Arlamów patří. Turisté, kteří chtějí spát ve "Walesově" posteli, za to také nemusí platit žádnou zvláštní přirážku.   Sám Walesa prý do Arlamowa podle Korczaka stále přijíždí, aby si zde "dobil baterky". Neprozradil ale, zda první polský nekomunistický prezident po roce 1989 chce bydlet v tom samém apartmá, ve kterém proti své vůli přebýval v 80. letech.   Po pádu komunismu někdejší hotelový komplex pro vybrané režimní funkcionáře získala nedaleká obec Ustrzyki Dolne, která ho pak prodala soukromé firmě.   hab jnd  