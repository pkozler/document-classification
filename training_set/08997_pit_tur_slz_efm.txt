 Hotelová skupina InterContinental bude mailovat přes Google  Seattle 16. června (ČTK) - Zhruba 25.000 zaměstnanců a manažerů hotelové skupiny InterContinental Hotels Group Plc (IHG) přejde na e-mailový systém spravovaný americkou společností Google. Doposud firma používala Outlook americké firmy Microsoft. Tento krok je významným, i když zatím řídkým vítězstvím pro Google, který se snaží již několik let přerušit dominantní postavení Microsoftu na trhu firemního softwaru a komunikačních aplikací.   Nový systém poběží na serverech Googlu a bude přístupný uživatelům přes internet, uvedla IHG. Viceprezident IHG pro technologie v Americe Gustaaf Schrils uvedl, že firma přechodem ušetří 30 procent nákladů na provoz současného systému od Microsoftu. Dodal však, že přesná čísla nemůže poskytnout.   Podle agentury Reuters vybírá Google od velkých zákazníků jako IHG při použití jeho aplikací Google Apps poplatek za jednoho uživatele a rok 50 dolarů (860 Kč). Microsoft oznámil, že u svého konkurenčního Office 365, který má přijít na trh tento měsíc a bude mít e-mail, který rovněž umožní uživatelům přihlásit se k poště z mobilního přístroje prakticky odkudkoli, bude vybírat 25 až 325 dolarů za uživatele a rok.   IHG je největší hotelovou skupinou na světě. Kromě hotelů stejného jména provozuje rovněž hotely pod značkami Holiday Inn a Crowne Plaza. Celkem má firma po celém světě přes 4400 hotelů, většina z nich má však nezávislé provozovatele. Novou službu od Googlu budou používat zaměstnanci v asi 650 hotelech po celém světě, které firma sama spravuje.   irl dvd  