 Loprais vyhrál na Rallye Dakar šestou etapu, Macháček dojel třetí  --------------------    Ke zpravodajství: FOTO/aktuality   Doplnili jsme nový titulek a první odstavec.   --------------------    Arica (Chile) 7. ledna (ČTK) - Aleš Loprais s kamionem Tatra vyhrál na Rallye Dakar šestou etapu, která vedla na chilském území z Iquique do Ariky a závodníkům se měřil čas na úseku dlouhém 456 kilometrů. Rusa Firdause Kabirova porazil o téměř čtyři minuty, celkově zůstal třetí. Od druhého Vladimira Čagina ho však dělí už jen dvě minuty.   Josef Macháček s čtyřkolkou Yamaha obsadil v etapě třetí místo. V soutěži už nepokračuje jeho týmový kolega Martin Plechatý, který kvůli ulomenému kolu odstoupil z průběžné čtvrté pozice.   Den poté, co Macháček dostal od pořadatelů čtyřhodinovou penalizaci za neprojetí jednoho z kontrolních bodů a přišel o třetí místo ve čtvrteční etapě, dojel v třetím čase do cíle znovu. Na vítězného Argentince Alejandra Patronelliho ztratil 48 minut a po odstoupení Plechatého je průběžné šestý.   V závodu už nepokračuje ani brazilsko-česká posádka kamionu Tatra ve složení André Azevedo, Maykel Justo, Jaromír Martinec, které po pěti etapách patřilo šesté místo. Stejně jako Plechatému se i jí stala osudnou písečná duna.   Po nehodě měl vůz ohnutou polonápravu a poškozené řízení, takže byl prakticky nepojízdný. "Posádka je zdravotně v pořádku, ale bohužel je nucena z letošního ročníku odstoupit," uvedl tým v prohlášení.   Minimálním rozdílem vyhrál etapu v kategorii automobilů průběžně vedoucí Španěl Carlos Sainz: Katařan Násir Attíja na něj ztratil pouhých devět sekund. V soutěži motocyklistů se odstup druhého Cyrila Desprése od vedoucího Marka Comy zmenšil na necelých devět minut, David Pabiška je dvaatřicátý.   nkr ohr  