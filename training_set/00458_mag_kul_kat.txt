 Stradivárky vydraženy za 16 milionů dolarů pro oběti cunami  --------------------    Ke zpravodajství: ilustrační FOTO ve Fotobance  ID foto:  FO01041263    --------------------    Londýn 21. června (ČTK) - Vzácné stradivárky pocházející z roku 1721, které patřily vnučce slavného anglického básníka Lorda Byrona, byly v pondělí prodány v dražbě za rekordních 15,9 milionu dolarů. Peníze půjdou na pomoc obětem zemětřesení a cunami, které zasáhlo v březnu Japonsko.   Housle získal anonymní kupec za cenu čtyřikrát převyšující dřívější rekordní částku za stradivárky prodané v aukci, uvedla internetová aukční síň Tarisio, která se specializuje na hudební nástroje.   Zmíněné housle nabídla k prodeji Japonská hudební nadace, která vlastní jedny z nejcennějších nástrojů od houslařských mistrů Stradivariho a Guarneriho. "Tyto housle byly pro naši sbírku velmi významné, ale tragédie našich spoluobčanů z 11. března ukázala, že všichni musíme pomoci, jak jen můžeme," napsal v prohlášení ředitel nadace Kazuko Šiomi. "Peníze budou okamžitě k použití přímo na místě," dodal.   Podle aukční síně Tarisio byl zájem kupců obrovský. Nástroj totiž mimo jiné vlastnila 30 let Byronova vnučka lady Anne Bluntová a patří mezi zhruba 600 dochovaných houslí, viol a cell vyrobených proslulým italským mistrem Antoniem Stradivarim.   Zemětřesení a následné ničivé vlny cunami si 11. března v Japonsku vyžádaly 26.000 mrtvých a pohřešovaných a zničily celé vesnice a města na severovýchodním pobřeží Japonska.   lcm dr  