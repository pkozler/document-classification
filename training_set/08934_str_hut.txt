 Podle tuzemských hutí se poptávka po oceli snížila  Ostrava 10. května (ČTK) - Podle největších tuzemských hutních firem se poptávka po oceli ve druhém čtvrtletí snížila. Přitom na začátku roku hlásily, že je na trhu velmi dobrá situace. Například ArcelorMittal Ostrava dokonce nestačil vyrábět. Hutím navíc komplikuje situaci výrazný růst nákladů na suroviny. Řekli to zástupci tuzemských hutních společností.   "Počátek druhého čtvrtletí se vyznačuje ohromným nárůstem cen surovin, který se pohybuje v rozmezí 25 až 40 procent, což má samozřejmě negativní vliv na naše výrobní náklady. Ceny hotových výrobků ale takovýto nárůst nezaznamenaly," uvedl ve firemním časopise generální ředitel ArcelorMittal Ostrava Augustine Kochuparampil. Potvrdil, že poptávka po oceli je slabší. "Proto jsme také v dubnu provedli několik odstávek kvůli opravám, aby bylo naše zařízení na období, kdy se situace opět zlepší, dobře připraveno," dodal.   Pokles poptávky potvrdil i Jiří Cienciala, ředitel Třineckých železáren, druhé největší tuzemské hutní firmy. "Jak měl první kvartál vzestupnou tendenci, tak ten druhý ukazuje, že to není trvalý jev. Stále není v Evropské unii velká poptávka, nejsou velké projekty, nestaví se. U nás má dopad i opatření ministra dopravy o zastavení výstavby silnic," řekl ČTK.   Na současném snížení poptávky po oceli mají podle Ciencialy určitě vliv současné nepokoje v arabských zemích. "Evropské státy, jako Itálie, Španělsko nebo Francie, zastavily pravidelné dodávky materiálu pro tamní trhy. Vrhly se na americký a evropský trh, proto je na nich přetlak. Jak jsme dříve pozorovali nárůst cen, tak nyní je zase tendence tlačit ceny dolů," uvedl.   Také Třinecké železárny se snaží zvýšené výrobní náklady způsobené růstem cen surovin promítat do cen výrobků. "Ale zákazníci samozřejmě chtějí naopak slevy. Situace není opravdu dobrá. Do konce roku nejsem optimista, že by se měla nějak zlepšit, nejsou žádné náznaky," míní Cienciala. Chybí podle něho nové projekty, dokončuje se pouze výstavba stadionů pro mistrovství Evropy ve fotbale v Polsku, kde už ale ocel využita a spotřebována byla, další už není potřeba.     Radim Kijonka snm  