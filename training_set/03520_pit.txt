 Tržby z prodeje tabletů by se mohly do 2014 ztrojnásobit  Las Vegas 6. ledna (ČTK) - Celosvětové tržby z prodeje počítačových tabletů, jako je iPad, by se mohly do konce roku 2014 téměř ztrojnásobit. Výzkumná společnost Yankee Group očekává, že tržby se zvýší na 46 miliard USD (868,8 miliardy Kč) z 16 miliard v roce 2010. Prodej tabletů tak poroste mnohem rychleji než prodej televizorů s vysokým rozlišením, kapesních herních konzol nebo dokonce přehrávačů hudby MP3.   V současnosti je jedničkou na trhu tabletů iPad firmy Apple, který stojí od 499 USD do 829 USD. Podle odhadů by průměrná cena tabletu měla v roce 2015 činit 237 dolarů, to je méně než polovina průměrné ceny z loňského roku, která činila 645 dolarů.   Severní Amerika má nyní na celkových tržbách podíl 37 procent. Do konce roku 2014 její podíl klesne na 17 procent, protože se zvýší poptávka v Asii.   Yankee rovněž očekává, že trh s elektronickými čtečkami, jako je Kindle firmy Amazon, stoupne na osm miliard USD z loňských dvou miliard USD. Yankee považuje elektronické čtečky za zvláštní kategorii a nezahrnuje je mezi tablety. Průměrná cena čteček má klesnout ve 2014 na 113 USD z loňských 170 USD.   Yankee zveřejnila odhad před oficiálním zahájením mezinárodního veletrhu spotřební elektroniky CES. Očekává se, že tablety se stanou jedním z hlavních témat letošního veletrhu, napsala agentura AP.   Tablety vyplňují mezeru mezi laptopy a vyspělými mobilními telefony. Přístroje se dostaly do centra pozornosti výrobců elektroniky v loňském roce poté, co americká firma Apple s velkým úspěchem uvedla na trh svůj tablet iPad.   irl mha  