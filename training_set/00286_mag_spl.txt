 Ital opuštěný u oltáře požaduje od nevěsty 500.000 eur odškodného  Řím 4. května (ČTK) - Italský ženich, kterému se po všech přípravách na svatbu nedostavila na poslední chvíli k oltáři nevěsta a jen vzkázala, že si to rozmyslela, se rozhodl požadovat od ní 500.000 eur (asi 12 milionů Kč) odškodného za ztráty, které mu z toho vzešly.   Dvaatřicetiletý Říman prožil tento šok 17. dubna, který měl být šťastným dnem páru. Zatímco na svou lásku čekal s příbuznými v kostele, dostavil se pouze nevěstin bratr a knězi oznámil, že si dívka už ženicha vzít nechce, protože se zamilovala do jiného muže. Knězi nezbylo nic jiného než to oznámit ženichovi, jeho rodině a všem příbuzným v kostele.   Vše ke svatbě bylo přitom připravováno velmi dlouho a s náležitou velkorysostí. Novomanželé měli mít svatební hostinu v honosné vile na okraji Říma a poté odjet strávit líbánky do Polynésie. Po návratu už je měl čekat nový by vybavený nábytkem zcela podle přání budoucí mladé paní.   To vše na náklady ženichovy rodiny, připomíná se v podané žalobě. Kromě materiálních ztrát žádá opuštěný ženich odškodné také za morální újmu, cituje z italských médií agentura AFP.   ik pz  