 Marine Le Penová vyšetřována kvůli navádění k rasové nenávisti  Paříž 13. ledna (ČTK) - Přední představitelka francouzské extrémní pravice Marine Le Penová je vyšetřována prokuraturou v Lyonu kvůli podezření z podněcování k rasové nenávisti. Le Penová přirovnala muslimské modlitby v ulicích k německé nacistické okupaci Francie. Informovala o tom dnes agentura AFP s odvoláním na prokuraturu.   Žalobu podalo v prosinci Hnutí proti rasismu a za přátelství mezi národy. Soudní policie nyní zjišťuje, zda Le Penová tato slova skutečně řekla a za jakých okolností a zda mohou být považována za porušení zákona.   Dvaačtyřicetiletá Marine Le Penová má o tomto víkendu převzít předsednictví Národní fronty (FN), jejíž je nyní místopředsedkyní. Nahradí tak svého otce Jeana-Mariu Le Pena, historického vůdce francouzské extrémní pravice.   Marine Le Penová začátkem prosince vyvolala skandál, když srovnala německou okupaci Francie za druhé světové války s tím, jak se muslimové na některých místech ve Francii modlí na ulici, protože v mešitách není dost místa.   "Je to okupace částí území, čtvrtí, v nichž se aplikuje náboženský zákon. To je okupace. Pravda, nejsou tu tanky ani vojáci, ale přesto je to okupace a těžce doléhá na obyvatele," řekla politička.   Marine Le Penová podle pozorovatelů zatím neupadala do rasistických excesů nebo zlehčování tragédií druhé světové války. Její otec je naopak známý svými četnými kontroverzními vyjádřeními, kvůli nimž několikrát skončil před soudem. Proslavil se zejména výrokem, že plynové komory byly detail dějin. V roce 1987 byl za něj odsouzen k pokutě 1,2 milionu franků (tehdy šest milionů korun). Tento výrok poté několikrát zopakoval a dostal za něj i další pokuty. Politické body získával také ostrými výroky na adresu přistěhovalců, které obviňuje z růstu násilí a nezaměstnanosti.   pel mik  