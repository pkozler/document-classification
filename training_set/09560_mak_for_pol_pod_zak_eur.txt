 Vláda souhlasí se změnami v zákonu o ČNB kvůli nové regulaci EU  --------------------    Ke zpravodajství: FOTO/aktuality; AUDIO   --------------------    Praha 5. ledna (ČTK) - Vláda dnes schválila návrh novely zákona o České národní bance, která rozšiřuje působnost banky jako součásti nově vzniklého evropského systému dohledu nad finančním trhem. Ministerstvo financí kvůli požadavkům EU navrhuje, aby zákon Poslanecká sněmovna schválila již v prvním čtení. Po schůzi kabinetu to novinářům řekl mluvčí vlády Jan Osúch.   Evropský systém vznikl na základě nařízení Evropského parlamentu a Rady jako reakce na finanční krizi. Vznikla tak Evropská rada pro systémová rizika a tři evropské orgány dohledu - pro bankovnictví, pro pojišťovnictví a zaměstnanecké penzijní pojištění, a pro cenné papíry a trhy.   Podnětem novému uspořádání systému dohledu nad finančními trhy se stala globální finanční krize, která podle EU odhalila závažné nedostatky při kontrole finančního trhu, a to jak na úrovni jednotlivých členských států, tak na úrovni integrovaných a vzájemně propojených evropských finančních trhů. Česká národní banka přitom rostoucí pravomoc orgánů EU dohlížejících na fungování finančního trhu dlouhodobě odmítá. Současné plány EU berou podle ČNB národním dohledovým orgánům pravomoci, ale odpovědnost za fungování trhu jim ponechávají stejnou. "Je třeba si stále hlídat detaily, abychom nezjistili, že ten náš stabilní a důvěrudodávající finanční sektor má najednou problémy, protože je nevhodně regulován nebo dochází k nevhodným rozhodnutím, za které neneseme zodpovědnost," uvedl například v říjnu guvernér ČNB Miroslav Singer.   Česko ovšem nakonec s reformou dohledu souhlasilo, protože v odporu vůči ní zůstalo osamocené a nemělo šanci schválení návrhu zabránit. Konečná dohoda počítá s tím, že národní regulátor bude schopný zvrátit rozhodnutí unijního regulátora v případě, že unijní verdikt bude mít důsledky pro národní rozpočet.   "Projednání navrhovaného zákona a jeho schválení je nutné v co nejkratším termínu, jinak České republice hrozí postih za nesplnění jejích povinností plynoucích z členství v Evropské unii," uvedlo k normě MF.   dnv sos vju  