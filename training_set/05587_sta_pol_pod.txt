 Radnicím ve Zlínském kraji rostou dluhy za nájemným v bytech  Zlín 12. ledna (ČTK) - Radnicím ve Zlínském kraji rostou dluhy z nájemného v městských bytech. Za loňský rok obyvatelé dlužili i několik milionů korun, v závislosti na velikosti města. Podle ČTK oslovených radnic za meziroční nárůst mohou především vyšší ceny služeb, sazby nájemného i několik let trvající soudní spory.   Například Zlín evidoval k poslednímu listopadu loňského roku dluh přes 18 milionů korun, o rok dříve to bylo 16,74 milionu. "V městských domech a bytech, které nebyly prodány a zůstávají v majetku města, se zvyšuje podíl nájemníků sociálně slabších, mladých rodin s aktuálními finančními potížemi i problémových nájemníků," uvedl mluvčí zlínské radnice Zdeněk Dvořák.   Obyvatelé Rožnova pod Radhoštěm celkem dlužili radnici na nájemném z městských bytů k poslednímu listopadu loňského roku přes 1,5 milionu korun včetně poplatků z prodlení. Na konci roku 2009 to bylo 975.743 Kč. "Zvyšování dluhů je dáno tím, že u největších dlužníků probíhají soudní řízení, která trvají doslova roky. Některá jsou až z roku 2007. A například dva největší dlužníci mají městu na nájemném a penále z prodlení zaplatit každý více než 280.000 Kč. V těchto případech již poplatky z prodlení dokonce překračují dlužnou částku," řekla starostka města Markéta Blinková (ODS).   Rostoucí dluhy na nájemném hlásí i Kroměříž a Otrokovice. Podle mluvčího radnice v Kroměříži Pavla Zrny to v menší míře může být důsledek deregulací nájemného, ale především finanční krize z dvou uplynulých let. S dlužníky radnice individuálně vyjednává. Věc nejprve řeší upomínkami či splátkovým kalendářem. Pokud ani to nepřiměje nájemníka k úhradě dlužné částky, přistoupí k soudnímu vymáhání. "Evidujeme 20 žalob na vyklizení bytu. Bohužel ani soudy v této věci městům moc nepomáhají, jednání se vlečou a na rozhodnutí soudů se čeká roky," doplnil Zrna.   Mluvčí otrokovické radnice Lenka Krupková upozornila, že v případě, kdy město musí využít soudních a exekutorských služeb, se základní dlužné nájemné zvýší na pětinásobek i více. "Bohužel těchto případů přibývá," uzavřela.   Radnice většiny měst se už velké části původního bytového fondu zbavila formou privatizace. Nechala si jen část, vesměs jako startovací byty pro mladé nebo domovy pro seniory.   Gabriela Sluštíková sap  