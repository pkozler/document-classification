 NERV se bude věnovat zdravotnické reformě, má na to zvláštní tým  Praha 18. ledna (ČTK) - Národní ekonomická rada vlády (NERV) se začne zabývat reformou zdravotnictví. Zaměří se na jeho financování. Vytvořila kvůli tomu novou pracovní skupinu. ČTK o tom dnes informoval mluvčí vlády Jan Osúch. Podle něj se na sestavení pětičlenného zdravotnického týmu členové NERV dohodli na svém zasedání 17. ledna.   Podle koordinátora skupiny Miroslava Zámečníka se na vládní radu obrátil ministr zdravotnictví Leoš Heger. V týmu bude kromě Zámečníka také Lubomír Lízal, Michal Mejstřík, Jiří Nekovář a Jiří Rusnok.   Podle mluvčího vlády před nedávnem "prakticky ukončila" svou činnost pracovní skupina, kterou NERV zřídil kvůli důchodové reformě. Organizačně tak s novým týmem nebude problém, dodal Osúch. "Od začátku bylo jasné, že některé skupiny dříve či později ukončí svou činnost. Proto jsme předpokládali, že po určité době dojde ke vzniku nových skupin, které je nahradí," uvedl tajemník NERV David Havlíček.   NERV ustavila v lednu před dvěma roky tehdejší vláda Mirka Topolánka. Desetičlenná rada expertů, jejíž činnost řídil a koordinoval premiér, měla hledat recepty na podporu ekonomického růstu. V září 2009 ukončila svou činnost. Nynější kabinet Petra Nečase začátkem loňského srpna NERV obnovil. Rada má 17 členů.   Jedním z nich je i známý ekonom a ekonomický publicista Pavel Kohout, který se rozhodl NERV opustit. Koordinuje tu pracovní skupinu pro veřejné zakázky, zůstat chce do předložení zprávy. Na svém blogu napsal, že už nikdy nepřijme bezplatnou účast v jakékoliv vládní komisi. Ostře kritizuje systém veřejných zakázek v Česku, současný zákon o veřejných zakázkách je podle něj vlastně zákonem pro praní špinavých peněz. Kvůli němu podle Kohouta přichází stát o miliardy.   ktk pba  