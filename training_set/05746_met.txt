 Hladiny řek v celé ČR klesají, pršet dnes nemá  Aktualizovali jsme v celém rozsahu.   --------------------    Praha 16. ledna (ČTK) - Hladiny rozvodněných řek v celé ČR postupně klesají. Nejvyšší povodňový stupeň stále platí na devíti místech, hlavně v Plzeňském a Ústeckém kraji. V Praze zůstane Vltava na prvním povodňovém stupni, v Mělníku, Ústí nad Labem a Děčíně je ale Labe pořád na stupni ohrožení. Uvedli to vodohospodáři a meteorologové. Pršet by dnes podle nich nemělo, většina řek by měla dál klesat.   Mírné vzestupy hladin očekává Český hydrometeorologický ústav ještě na středním a dolním toku Labe, kam dorazí povodňové vlny z horního Labe a Jizery, respektive z Berounky.   Labe v Ústí nad Labem by mělo kulminovat na úrovni 755 centimetrů v noci z neděle na pondělí. Ve Stříbře na západě Čech už by během dneška měla hladina klesnout na druhý stupeň. Ve Středočeském kraji platí stav ohrožení kromě Mělníku ještě v Sánech na řece Cidlině. Klesat začala hladina Berounky, na které platí druhý stupeň povodňové aktivity. Také na východě Čech jsou vodní toky na poklesu, řeky se vracejí k normálu i v Karlovarském kraji, nejvyšší stupeň je jen v Karlových Varech - Drahovicích.   Rozvodnění řek způsobilo mimořádně teplé počasí a s ním spojená obleva. V pátek a v sobotu dokonce na mnoha místech ČR padaly teplotní rekordy, na pražském Karlově například v sobotu naměřili 11,3 stupně Celsia. Ochlazení a sněhové srážky by měly přijít ve druhé polovině příštího týdne.   kli hj mal  