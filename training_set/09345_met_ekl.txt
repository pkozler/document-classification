 Počasí v Olomouckém kraji zaměstnává myslivce a přeje rybníkům  Olomouc 5. ledna (ČTK) - Především klid potřebuje podle myslivců zvěř v lesích v Olomouckém kraji, aby ve zdraví přežila letošní tuhou zimu. Myslivci proto vyzývají veřejnost, aby nerušila zvířata procházkami s volně pobíhajícími psy a neopouštěla vyznačené cesty. Jelikož lesníci zvířata přikrmují, větší škody zatím nezaznamenali. Počasí letos nahrává správcům rybníků, protože led brání v řádění kormoránům. ČTK to řekli představitelé mysliveckých svazů a ornitologové.   "Zvěř v mrazivém počasí a v zasněžené krajině samozřejmě strádá, proto potřebuje náležitou péči. Myslivci intenzivně přikrmují, proto jsme zatím žádné velké úhyny nezaznamenali. V této době ale zvířata potřebují především klid," řekl ČTK jednatel Okresního mysliveckého spolku v Přerově Jaroslav Daněk.   Podle jeho kolegy Jiřího Zbořila z olomouckého mysliveckého spolku hluk v lesích zvěř stresuje. "Musí opouštět svá zimoviště, nemůže v klidu trávit a nevyužije tak dostatek energie z potravy. Následně může být ohrožena nemocemi," upozornil Zbořil. Myslivci proto nevidí v těchto dnech v lesích rádi jedince, kteří jezdí mimo vyznačené trasy na běžkách, skútrech či nechají v krajině volně pobíhat psy. "I když zima začala dříve, než jsme zvyklí, zvěř zatím může čerpat z tukových zásob, které si vytvořila. Nejhorší období nastane ve druhé polovině února, případně v březnu," doplnil Zbořil.   Bez větších potíží zatím mrazy i sníh zvládají ptáci. "Dobrý čas nastal rybníkářům, protože rybníky zamrzly a led chrání ryby před kormorány," uvedl místopředseda Moravského ornitologického spolku Jiří Šafránek. Potvrzuje to i správce Hradeckého rybníka v Tovačově na Přerovsku Jiří Zahradníček. "Kormoráni přesídlili na řeky. Ryby v rybníce si odpočinou. Mají za sebou nálety kormoránů na podzim, kdy na Tovačovsku bylo až 300 těchto ptáků. S následky jejich řádění se setkáváme dodnes, na přítocích chytáme poškozené a uhynulé ryby," uvedl Zahradníček. Nyní ale díky ledu starosti s kormorány na čas ustaly. Ryby tak v klidu zimují a připravují se na jaro, které je pro ně náročné.   srd snm  