 V Evraz Vítkovice Steel vzrostou platové tarify o 2,7 procenta  Ostrava 27. ledna (ČTK) - V třetí největší tuzemské hutní firmě, Evraz Vítkovice Steel, vzrostou platové tarify o 2,7 procenta. Dohodly se na tom odbory s vedením firmy. O kolik korun ve firmě stoupne průměrná mzda, ani jedna ze stran nesdělila. ČTK to dnes řekl mluvčí firmy Jaromír Krišica. Nárůst tarifů je platný už od ledna.   Podle odborů se podařilo dojednat dobrý výsledek. "Finální verze kolektivní smlouvy je za současných podmínek dobrý realistický výsledek. Obě strany se snažily o dosažení nejvhodnějšího řešení s výhledem pomalého ekonomického oživení," uvedl místopředseda odborů v Evraz Vítkovice Steel Zdeněk Kološ. Loňskou průměrnou mzdu ve firmě odbory ani firma nezveřejnily. "Bližší okolnosti ohledně mezd nebudeme zveřejňovat, je to firemní věc," uvedl Krišica. V současné době huť zaměstnává přibližně 1260 lidí ve čtyřech provozech.   Evraz Vítkovice Steel předpokládal za loňský rok vyrovnaný výsledek hospodaření. "Myslím, že výnosy pokryjí náklady, což je lepší než v minulém roce, ale není to, co vedení očekávalo," uvedl už dříve viceprezident skupiny Evraz Group Pavel Tatjanin. Předloni firma skončila ve ztrátě zhruba 1,5 miliardy korun, když jí tržby kvůli dopadům hospodářské krize klesly na třetinu, necelých osm miliard. Na loňském hospodářském výsledku se negativně projevilo zejména uzavření ocelárny kvůli sporům o dodávkách surového železa od ArcelorMittal Ostrava. Firma musela hradit 80 procent mzdy zaměstnancům ocelárny, kteří zůstávali doma. V listopadu obě hutě spolupráci obnovily a ocelárna znovu vyrábí.   Vítkovice Steel jsou na trhu v Evropské unii ve výrobě tlustých plechů klíčovým hráčem. Jsou součástí ruské skupiny Evraz Group, která patří mezi největší výrobce oceli na světě.   rkj snm  