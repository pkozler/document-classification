 Čína otevře vysokorychlostní trať z Pekingu do Šanghaje v červnu  Peking 4. ledna (ČTK) - Čína otevře vysokorychlostní železnici mezi Pekingem a Šanghají už letos v červnu, v předstihu proti původnímu termínu. Uvedla to dnes státní tisková agentura Nová Čína s odvoláním na vyjádření ministra železnic Liou Č'-ťüna. Trať za 221 miliard jüanů (zhruba 615 miliard korun) zkrátí dobu jízdy mezi dvěma největšími městy země na necelých pět hodin, tedy polovinu proti dnešnímu železničnímu spojení.   Trať o délce 1318 kilometrů se začala budovat v dubnu 2008 a původně měla být otevřena v roce 2012. Nová trať se zřejmě stane vážnou konkurencí předním čínským leteckým společnostem jako Air China, China Eastern Airlines a China Southern Airlines. Spojení mezi čínskou metropolí a hlavním ekonomickým centrem země je pro čínské aerolinie jedním z nejlukrativnějších.   Čína díky mohutnému rozvoji vysokorychlostních železnic v minulém desetiletí disponuje jejich největší sítí na světě o současné délce asi 8360 km. Do roku 2015 chce mít v provozu 16.000 kilometrů vysokorychlostních tratí, uvedl dnes ministr.   Předpovědi z loňského roku mluvily o tom, že Čína bude mít 16.000 kilometrů vysokorychlostních tratí až v roce 2020. Podle zpráv státních médií z minulého měsíce chce Čína do těchto tratí investovat do roku 2015 až čtyři biliony jüanů.   hp vju  