 Česká policie stíhá pět lidí podezřelých z podpory teroristů  --------------------    Ke zpravodajství: FOTO/aktuality; AUDIO   Opravili jsme chybný dlouhý titulek: "Česká policie stíhá osm lidí podezřelých z podpory teroristů" na správný: "Česká policie stíhá pět lidí podezřelých z podpory teroristů", opravili jsme v 1. větě chybné: "...policisté obvinili osm lidí podezřelých z podpory teroristů..." na správné: "...policisté obvinili osm lidí, z toho pět je podezřelých z podpory teroristů...".   --------------------    Praha 3. května (ČTK) - Čeští policisté obvinili osm lidí, z toho pět je podezřelých z podpory teroristů, zejména na území severního Kavkazu. Zajišťovali pro ně prý falešné doklady, případně i zbraně a výbušniny. Podle mluvčího Útvaru pro odhalování organizovaného zločinu (ÚOOZ) Pavla Hantáka případ souvisí s činností radikální islamistické organizace Džamaat Šariat.   Sedm lidí čelí obvinění z padělání a pozměňování veřejné listiny. Dva - Bulhaři - se toho údajně dopustili jako členové organizované skupiny působící ve více státech, pět tak prý činilo s úmyslem umožnit nebo usnadnit provedení teroristického útoku. Osmý člověk - Čečenec - je obviněn z nedovoleného ozbrojování a padělání a pozměňování peněz. Šest obviněných je v české vazbě, zbylí dva lidé jsou v Německu na svobodě.   Detektivové ÚOOZ na případu začali pracovat v polovině roku 2008. Ze zahraničí tehdy dostali informace o tom, že se v Česku údajně nachází stoupenci islamistické salafistické organizace Džamaat Šariat. "Detektivové okamžitě navázali úzkou spolupráci s kolegy v Německu, kde toto kontroverzní islámské hnutí rozvíjí své aktivity. Od německých kolegů bylo potvrzeno, že islamističtí radikálové měli část své činnosti přesunout z Berlína do Prahy," uvedl na  webu  policie Hanták.   Detektivové měli podezření, že lidé působící v Česku zajišťovali materiální, finanční a personální podporu pro teroristy, hlavně ze severního Kavkazu. "Osoby, které působily v České republice, měly zajišťovat falešné osobní doklady, finanční prostředky, zbraně a výbušniny pro tzv. nové bojovníky," informoval Hanták.   Začátkem dubna pak policisté získali informace o tom, že by členové skupiny mohli z České republiky vycestovat. Ve spolupráci s Útvarem rychlého nasazení (URNA) tak 6. dubna ráno přistoupili k akci. Postupně bylo v Česku na různých místech zadrženo sedm lidí, další dva byli v době zásahu v Německu. Celkem šlo o osm mužů a jednu ženu ve věku od 30 do 52 let, kteří pocházeli z oblasti severního Kavkazu a Bulharska.   Při domovních prohlídkách detektivové zajistili literaturu v arabském jazyce a v azbuce, písemnosti s vazbou na Džamaat Šariat, pravé i falešné doklady, razítka různých tuzemských i zahraničních státních institucí, přístroje potřebné k výrobě dokladů, počítače, padělané bankovky a větší množství drog.   Policisté se dostali i do bytu jedenatřicetiletého Čečence, u kterého nalezli "značné množství zbraní a střeliva". "Jeho spolupráce s ostatními obviněnými je předmětem dalšího šetření. ... V případě prokázání viny hrozí obviněným podle konkrétního podílu na trestné činnosti v horní hranici až desetileté tresty odnětí svobody. Obvinění nespolupracují a ke svému nezákonnému jednání odmítají vypovídat," uvedl Hanták.   rjm har rot  