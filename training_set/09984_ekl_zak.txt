 Ekologičtí aktivisté v USA bojují u soudu proti změnám klimatu  Washington 5. května (ČTK) - Skupina amerických ekologických aktivistů se snaží prostřednictvím soudu přinutit vládu, aby prosadila snížení emisí skleníkových plynů v USA. Ochránci životního prostředí chtějí vyhlásit atmosféru za veřejný statek, který si zaslouží zvláštní ochranu. V minulosti stejný princip ekologové využili, aby přiměli stát k vyčištění řek a pobřežních vod, uvedla dnes agentura AP. Právníci jsou ale k současné snaze skeptičtí.   Americký prezident Barack Obama v kampani před svým zvolením sliboval, že se zasadí o snižování emisí oxidu uhličitého. Ty jsou podle většiny vědců hlavní příčinou globálních změn klimatu. Obama však zákon v Kongresu zatím neprosadil kvůli odporu republikánů i části demokratických zákonodárců.   Aktivisté z organizace Our Children Trust se nyní chtějí klimatického zákona domoci prostřednictvím soudů. Chystají se podat žaloby ve všech amerických státech. Opírají se přitom o precedent, že v minulosti soudy označily vodní toky a pobřežní vody za veřejný statek a přinutily úřady k jejich vyčištění.   Právní odborníci ale upozorňují, že úspěch rozsáhlé soudní pře je dost nejistý. Čistota vodních toků je totiž podle nich v principu odlišná od globálního oteplování. Zazněla také varování, že žaloby zahltí americké soudy.   Objevily se i pochybnosti, zda jsou soudy vůbec oprávněny o budoucnosti boje proti klimatickým změnám rozhodnout. "Je to úplné porušení našeho ústavního systému. Tyto otázky veřejné politiky by měly rozhodnout jednotlivé státy nebo Kongres, ne soudy," řekl analytik Hans von Spakovsky.   str mik  