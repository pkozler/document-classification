 Herec Ian McKellen si v Hobitovi zahraje čaroděje Gandalfa  --------------------    Ke zpravodajství: FOTO/aktuality   --------------------    New York 13. ledna (ČTK) - Britský herec Ian McKellen bude hrát čaroděje Gandalfa v dvoudílném velkofilmu Hobit. Svou účast v dlouho očekávaném snímku potvrdil tento týden na svých internetových stránkách. Bělovousého kouzelníka Gandalfa ztvárnil jednasedmdesátiletý herec už ve filmové trilogii Pán prstenů, které Hobit dějově předchází.   Hobit je stejně jako trilogie Pán Prstenů filmovou adaptací knihy britského spisovatele J.R.R. Tolkiena. Režisér Peter Jackson se rozhodl příběh rozdělit do dvou dílů. Dlouho odkládané natáčení má podle agentury AP začít v únoru na Novém Zélandu.   Kromě McKellena byli do filmu obsazeni další herci známí z Pána prstenů. Objeví se v něm tak někdejší představitel hobita Froda Elijah Wood nebo australská herečka Cate Blanchettová, která se vrátí do role elfky Galadriel. Gluma si znovu zahraje Andy Serkis.   První díl Hobita by měl mít premiéru v prosinci 2012 a druhý o rok později. Titulní roli hobita Bilba Pytlíka hraje Martin Freeman.   kne dr  