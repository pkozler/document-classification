 Zemědělský svaz kritizuje kontroly potravin dovážených do ČR  Doplnili jsme reakci Státní veterinární správy v čele, ve 3., 8. a posledním odstavci,   --------------------    Praha 17. ledna (ČTK) - Zemědělský svaz ČR (ZS) je nespokojený s účinností kontrol potravin dovážených na tuzemský trh. Upozornil, že dovoz německých produktů, které byly kontaminovány dioxinem, do Česka neodhalily české kontrolní organizace, ale německé úřady. Dovozy potravin z Německa přitom stále pokračují, sdělil ČTK předseda svazu Miroslav Jirovský. Mluvčí Státní veterinární správy (SVS) Josef Duben ČTK v reakci sdělil, že veterináři dosud nezjistili dioxiny v drůbežím mase, v krůtím mase, ani ve vejcích.   Do Česka bylo na přelomu loňského a letošního roku dovezeno z Německa celkem 4500 kilogramů vepřového masa, které mohlo obsahovat rakovinotvorný dioxin. Podle mluvčího SVS Dubna spotřebitelé maso zřejmě už zkonzumovali.   Duben podotkl, že podle šéfky německé veterinární služby Karin Schwabenbauerové bylo maso distribuováno do Polska a ČR z farmy, kde bylo zjištěno krmení závadným krmivem, a to ještě před zákazem. Schwabenbauerová podle něj garantovala, že maso mělo splnit podmínky zdravotní nezávadnosti. "Na základě německých informací se část zásilky podařilo dohledat, odebrali jsme vzorky a zatím jsme nadlimitní přítomnost dioxinů nezjistili," uvedl Duben.   Jirovský zdůraznil, že tuzemské kontrolní organizace dosud ani nesdělily, ve kterých prodejnách bylo údajně závadné maso prodáno českým občanům. Pouhé konstatování, že maso již zřejmě bylo prodáno a zkonzumováno, je podle něj nedostačující.   "Je neuvěřitelné, že nás o závadnosti potravin zkonzumovaných českými občany, konkrétně kontaminovaného vepřového masa, informují německé kontrolní orgány a naše kontrolní orgány nic nezjistily," uvedl Jirovský. Přestože se zjištění o zasažených farmách v Německu stále rozšiřují do dalších oblastí, stále pokračují dovozy vajec a vepřového masa z této oblasti, dodal.   ZS v minulosti upozorňoval státní orgány, že zatímco čeští producenti jsou při vývozu potravin silně kontrolováni, někdy prý až "šikanováni", postoj tuzemských kontrolních orgánů je při kontrolách dovezených potravin příliš benevolentní. To podle svazu přispívá k útlumu kvalitní české produkce a dovozy se stále zvyšují.   ZS proto vyzval ministra zemědělství Ivana Fuksu (ODS), aby přijal důraznější opatření k ochraně českých spotřebitelů, a to nejen ve vazbě na situaci v Německu, ale i například na dovoz vodou chlazených kuřat či dovozy hovězího masa ze zemí Jižní Ameriky.   Svaz také požaduje, aby veřejnost byla informována o tom, kolik bylo v minulém roce provedeno kontrol u dovezených potravin a s jakými výsledky. "Pokud by šlo o skutečné ohrožení zdraví lidí, tak bychom veřejnost informovali a jsme přesvědčeni, že na příkladech z minulosti je si toho naše veřejnost dobře vědoma," konstatoval Duben. Dodal, že lidé ze Zemědělského svazu ví, že se SVS dařilo bránit státní území před zavlečením nebezpečných nákaz jako byla slintavka a kulhavka, klasického moru prasat nebo ptačí chřipky. Týká se to i zdravotně závadných potravin.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata.   Podobná aféra by podle Dubna v Česku mohla jen těžko vzniknout. Například proto, že v ČR vyšetřování provádějí státní veterinární ústavy a těm vyplývá z veterinárního zákona daná povinnost jakékoli nadlimitní zjištění čehokoli okamžitě sdělit jednak místně příslušní krajské veterinární správě, ale hlavně okamžitě SVS ČR. Tudíž by se problém řešil prakticky okamžitě, doplnil Duben.   jap vju          