 Blackstone jedná o koupi outdoorové firmy Jack Wolfskin  --------------------    Ke zpravodajství: ilustrační FOTO ve Fotobance  ID foto:  F200911250111701    --------------------    Frankfurt 17. června (ČTK) - Soukromá investiční firma Blackstone vede exkluzivní jednání o koupi německého výrobce outdoorového oblečení a vybavení Jack Wolfskin. Podle agentury Reuters je Blackstone ochoten zaplatit za firmu více než 700 milionů eur (16,9 miliardy Kč).   Firmu Jack Wolfskin vlastní nyní investiční firmy Quadriga Capital a Barclays Private Equity. Quadriga v dnešním prohlášení uvedla, že všechny strany mají zájem dokončit jednání ve třetím čtvrtletí letošního roku a nový majitel by měl řídit mezinárodní expanzi značky.   Majitelé se snažili prodat Wolfskin již na počátku letošního roku. Nepodařilo se jim však získat dostatečně vysokou nabídku.   Trh s outdoorovým vybavením od 90. let minulého století silně roste. Stále mu však dominují středně velcí hráči, jako německé značky Schöffel a Vaude nebo americká Patagonia. Barclays a Quadriga koupily firmu Jack Wolfskin v roce 2005 za 93 milionů eur od investiční firmy Bain Capital.   irl dvd  