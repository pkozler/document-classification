 Unikátní výstava nabídne i hodinky s nejmenším strojkem na světě  --------------------    Ke zpravodajství: AUDIO; ilustrační FOTO ve Fotobance  ID foto: F201003220132601, F200803190057701, F201003220132701   --------------------    Praha 26. ledna (ČTK) - Také hodinky s nejmenším mechanickým strojkem na světě představí první světová výstava hodin v České republice, která se pod názvem Umění řemesla hodinářského uskuteční od 5. února do 29. března na Staroměstské radnici v Praze. Akce spojující historii a současnost hodinářského řemesla a pražského orloje přivítá 20 zahraničních a šest českých a slovenských vystavovatelů. Novináře o tom dnes informoval kurátor výstavy Jan Lidmaňský.   "Návštěvníci se mohou těšit na značky velkých jmen a první hodinky, které byly na Měsíci, první hodinky na světě s otočným pouzdrem nebo předchůdce digitálních hodinek," řekl ČTK Lidmaňský.   Výstava má také za cíl podpořit české hodinářské řemeslo. O víkendech proto předvedou žáci hodinářského učiliště z Jihlavy umění svého řemesla, navíc budou připraveni udělat návštěvníkům drobné opravy hodinek.   Součástí akce bude také charitativní aukce sady 12 hodinek Prim s vyrytými jmény apoštolů pražského orloje. Jako námět číselníku byl zvolen číselník od Mikoláše Alše přímo ze Staroměstské radnice. Výtěžek aukce bude věnován Českému hnutí speciálních olympiád (ČHSO).   "Posláním tohoto hnutí je v souladu s mezinárodním programem speciálních olympiád zejména poskytovat příležitost celoročního sportovního tréninku a sportovních soutěží v různých sportech olympijského typu pro lidi s mentálním postižením ve věku osmi let a výše," uvedl čestný předseda ČHSO Vlastimil Harapes, ambasador výstavy Umění řemesla hodinářského.   Největší prostor bude náležet značce Omega, která na výstavě rozdělí svou úspěšnou historii do pěti sekcí. Jedna z nich například zavede zájemce do světa olympijských her, a proto nebudou chybět měřicí přístroje a stopky z 50. let minulého století. Jedním z exemplářů budou certifikované stopky z roku 1963 s logem italské chronometrické federace na důkaz jejich používání při Olympijských hrách v Římě nebo stopky Omega mg 1159 na podstavci využívané v Londýně na olympiádě roku 1948.   Nejdražší expozice na výstavě patřící firmě Jaeger-LeCoultre má hodnotu 13 milionů korun. Pořádající společnost ABL podle jejího generálního ředitele Matěje Bárty přijde organizace akce na 3,5 milionu korun. Výstava je zabezpečena nejmodernějšími technologiemi a pojištěna na blíže neurčenou částku v hodnotě stovek milionů korun. Podrobnosti zabezpečení pořadatelé zveřejní po ukončení výstavy.   Roman Jireš kš  