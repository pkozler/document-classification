 Další z ruských špionek dostala "teplé místo" ve státní firmě  Rozšířili jsme o dementi Transněfti v 1. a 2. odstavci a o programu Chapmanové ve 4. odstavci.   --------------------    Moskva 12. ledna (zpravodaj ČTK) - Další z desítky neúspěšných ruských špionů, dopadených loni v létě v USA a vypovězených do vlasti, dostal prý prestižní místo ve státní firmě. Natalija Pereverzevová se minulý měsíc stala poradkyní šéfa koncernu Transněfť, oznámil dnes na titulní straně list Kommersant s odvoláním na své zdroje ve firmě, která je v Rusku monopolním přepravcem ropy. Sama firma však zprávu deníku popřela.   "V ústředním aparátu společnosti není pracovník ve funkci poradce prezidenta (firmy) jménem Natalija Pereverzevová," řekl agentuře Interfax mluvčí Transněfti Igor Ďomin. Dodal však, že společnost neposkytuje osobní údaje o svých zaměstnancích s výjimkou členů správní rady.   Lukrativní místo v jiné ropné firmě získal ještě dříve další z dopadených špionů: Andrej Bezrukov se stal poradcem šéfa největšího ruského ropného koncernu Rosněfť a není vyloučeno, že ještě povýší. "Premiér Vladimir Putin plní slib postarat se o práci ruským špionům zatčeným v USA a zařídit jim veselý a sytý život," okomentoval tehdy Kommersant nové uplatnění bývalého rozvědčíka.   Ještě v říjnu se Anna Chapmanová, přezdívaná "agentka 90-60-90", stala poradkyní ve finančním ústavu Fondservisbank. Pracovní doba poradkyně je natolik pružná, že nebrání Chapmanové "pokračovat v dalších projektech", například v pózování pro pánské časopisy v erotickém prádle či v odstartování politické kariéry v mládežnickém hnutí vládnoucí strany Jednotné Rusko. Má také vést vlastní televizní pořad na stanici REN.   Pereverzevová žila se svým manželem Michailem Kucikem v Seattlu a v Arlingtonu ve státu Washingtonu pod krycími jmény Michael Zottoli a Patricia Millsová. Podle amerických úřadů se zabývali špionáží nejméně od roku 2004, není však zřejmé, čemu přesně se věnovali. Nejprve v USA studovali, pak se Kucik stal účetním a prodejcem automobilů, zatímco manželka se starala v domácnosti o malé děti. Při zatčení jim Američané zabavili falešné pasy a 100.000 dolarů v hotovosti, při prohlídce domu nalezli také "náhodná čísla", která mohla sloužit k rozšifrování kódovaných zpráv. Oba se jako první přiznali k falešné totožnosti.   Zatčeni byli koncem června spolu s dalšími osmi "nelegály", tedy špehy žijícími pod falešnou identitou. Jedenáctému ruskému špionovi, zatčenému na Kypru a posléze propuštěnému na kauci, se podařilo uprchnout.   Ruští vyzvědači byli 9. července na vídeňském letišti v rámci největší známé výměny špionů od dob studené války vyměněni za čtyři Rusy, kteří byli dříve odsouzeni ve vlasti za údajnou špionáž pro Západ. Po návratu do Ruska se s rozvědčíky setkal premiér Vladimir Putin a prezident Dmitrij Medveděv jim udělil vysoká vyznamenání.   Moskva odhalení svých lidí přičítá zradě. V médiích se nejprve objevilo jméno plukovníka Ščerbakova, pak plukovníka Potějeva; oba před časem zběhli do USA. Ale podle komentátorů rozruch okolo údajného zrádce měl posloužit hlavně k odpoutání pozornosti od skandálního selhání rozvědky SVR a možná i k příští reorganizaci tajných služeb.   Na rozdíl od Bezrukova, který v USA pracoval ve věhlasné poradenské firmě, iniciativa zaměstnat bývalou špionku, ženu v domácnosti, jako poradkyni pro zahraniční operace Transněfti prý vzešla nikoli od vedení státu, ale ze samé firmy. Pereverzevová je prý hotová profesionálka a má i "bojová vyznamenání". V podniku se však prý ještě ani neobjevila.   Zdroje listu v aparátu vicepremiéra Igora Sečina nevylučují, že obdobné uplatnění ve státních firmách naleznou i další exšpioni. Někteří odborníci předpokládají, že bývalí špehové za léta života v USA získali povědomí o mezinárodním byznysu a skvělou angličtinu, skeptici se však domnívají, že novým zaměstnavatelům moc užitku nepřinesou a nové uplatnění představuje spíše jen poctu.   Transněfť se nedávno ocitla v středu korupčního skandálu poté, co bloger Alexej Navalnyj zveřejnil dokumenty svědčící o rozkradení asi čtyř miliard dolarů (asi 75 miliard Kč podle současného kurzu) při stavbě ropovodu z východní Sibiře k Tichému oceánu za bývalého vedení firmy. Putinova vláda však zareagovala tím, že koncernu za stavbu úseku ropovodu do Číny veřejně poděkovala.   msk hej  