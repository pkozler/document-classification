 Na koštu pálenek v Mikulčicích vyhrála mezi 1250 vzorky slivovice  --------------------    Ke zpravodajství: FOTO/aktuality   --------------------    Mikulčice (Hodonínsko) 22. ledna (ČTK) - Loňská úroda sice výrobcům ovocných pálenek příliš nepřála, na dnešním koštu v Mikulčicích na Hodonínsku přesto návštěvníci mohli vybírat z více než 1250 vzorků. K zajímavostem patřily nápoje vypálené z ananasu a dýně. V konkurenci více či méně kuriózních pálenek nakonec zvítězila slivovice z Archlebova na Hodonínsku. Nejvážnějším konkurentem byla mimořádně povedená višňovice, řekl ČTK za pořadatele Vít Pavka.   Novinkou v letošní nabídce je takzvaná drienkovica, kterou poslal výrobce ze Slovenska. Je vypálena z plodů keře dřínu obecného. "Plody se podobají malým šípkům, jsou plné vitamínů a někdy se z nich dělá kompot nebo marmeláda," uvedl Pavka. K dalším kuriozitám v kategorii neobvyklých pálenek patří nápoje z mandarinek, kdoulí a mišpulí.   Mikulčický košt pálenek se letos koná podesáté a vzorky tentokrát přišly ze 125 obcí. Převažuje tradiční slivovice následovaná hruškovicí a meruňkovicí. I přes špatnou poslední úrodu ovoce se dnešní mikulčický košt v počtu vzorků přiblížil minulému rekordnímu ročníku, kdy porotci hodnotili 1360 vzorků.   Tradičním doplňkem ke koštování slivovice je v Mikulčicích kysané zelí. Ani pěstitelům zelí se loni příliš nedařilo. Úrodě škodily plísně. Snad proto se dnes sešlo jen 45 vzorků, o dvě desítky méně než naposledy. Nejlepší vzorek kysaného zelí tentokrát pochází přímo z Mikulčic.   Spektrum gastronomických zážitků z koštu v Mikulčicích doplňují různé pochoutky ze zelí a škvarků. Hitem letošního roku jsou sladké patenty - placky z bramborového těsta, které se pečou na sucho na plotně a podávají se například s mákem.   Jan Tomandl dr  