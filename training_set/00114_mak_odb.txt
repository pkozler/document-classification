 Nezaměstnanost v USA klesla v prosinci nejníže od května 2009  Doplnili jsme další podrobnosti ve 3. až 7. odstavci.   --------------------    Washington 7. ledna (ČTK) - Míra nezaměstnanosti v USA loni v prosinci klesla na 9,4 procenta, což byla nejnižší hodnota od května roku 2009. V listopadu nezaměstnanost činila 9,8 procenta. Celkem v prosinci loňského roku vzniklo 103.000 nových pracovních míst, což však bylo méně, než čekali analytici. Vyplývá to z údajů, které dnes zveřejnilo americké ministerstvo práce.   Analytici dotazovaní agenturou Reuters očekávali, že v prosinci vznikne 175.000 nových pracovních míst. Podle analytiků k vysokému poklesu nezaměstnanosti přispěl nejen vznik nových pracovních míst, ale i skutečnost, že někteří lidé přestali hledat práci a vypadli tak z vládních statistik.   Soukromé společnosti v prosinci vytvořily 113.000 nových pracovních míst. Ve státních úřadech naopak 10.000 míst zaniklo. Méně lidí se také hlásilo jako nezaměstnaných. Celkem se počet nezaměstnaných snížil o více než 500.000 pod 14,5 milionu, což byl nejnižší počet od dubna 2009.   Nejvíce pracovních míst vzniklo v sektoru zdravotnictví a turistických službách. Ve zdravotnictví to bylo 36.000 míst a restaurace a hotely najaly 29.000 nových zaměstnanců. V maloobchodu se počet pracovních míst zvýšil o 12.000 a v průmyslu o 10.000. Naopak ve stavebnictví 16.000 míst zaniklo.   Ministerstvo rovněž revidovalo vzhůru údaje za předchozí dva měsíce. V říjnu po revizi vzniklo 210.000 nových pracovních míst místo původně uváděných 172.000. Listopadový údaj byl revidován na 71.000 z 39.000. To ukazuje, že za poslední tři měsíce vzniklo v ekonomice v průměru 128.000 míst měsíčně. Ekonomové upozorňují, že aby se míra nezaměstnanosti výrazně snížila, měl by být tento růst nejméně dvojnásobný.   Za celý rok 2010 ekonomika vytvořila 1,1 milionu pracovních míst. To je v průměru 94.000 měsíčně. Míra nezaměstnanosti se pak drží nad devíti procenty již 20 měsíců, což je nejdelší série za dobu, kdy se tento údaj sleduje, napsaly agentury AP a Reuters.   Ekonomové očekávají, že najímání nových zaměstnanců v letošním roce zrychlí, podle některých by mohl vzniknout až dvojnásobný počet nových pracovních míst než v roce 2010. Výdaje spotřebitelů i firem by se mohly zvýšit díky balíčku daňových úlev.   irl mha vju  