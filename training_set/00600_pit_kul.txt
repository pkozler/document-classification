 Sérii poštovních známek se Čtyřlístkem ve středu uzavře Bobík  --------------------    Ke zpravodajství: FOTO/aktuality   --------------------    Praha 3. května (ČTK) - Česká pošta vydá ve středu samolepicí známku s kreslenou postavičkou prasátka Bobíka. Završí tak úspěšnou sérii známek se členy kultovního dětského komiksu Čtyřlístek, kterých za rok prodala 8,3 milionu. ČTK to dnes sdělila mluvčí pošty Marta Selicharová.   Pošta začala známky s kreslenými postavičkami vydávat loni na jaře. Sérii zahájila psí slečna Fifinka, následovali kocour Myšpulín a zajíc Pinďa. Bobík je ze čtveřice poslední.   Zájem o samolepicí známky, které jsou místo peněžní hodnoty označeny písmenem, poštu překvapil. Jejich náklad vysoce přesahuje prodej běžných známek. "Známky se Čtyřlístkem se neustále dotiskují," uvedla Selicharová. Několik chybně vytištěných aršíků se již stalo předmětem sběratelských spekulací na internetu.   Známka s Bobíkem je označena písmenem A, a je tedy určena pro dopisy, putující pouze do ČR. Zakoupit či objednat lze pouze celý známkový sešitek s deseti známkami, a to za cenu 100 korun. Bobík vychází v nákladu 1,5 milionů kusů, tedy 150.000 známkových sešitků.   Známku navrhl původní autor postaviček Jaroslav Němeček, stejně jako grafický motiv na obálce prvního dne vydání a motiv na příležitostném razítku.   Všechny písmenové známky mají neomezenou platnost. Bez jakýchkoli doplatků s nimi mohou lidé uhradit poštovní službu i v případě, že v budoucnosti dojde k cenové úpravě.   jsa mha  