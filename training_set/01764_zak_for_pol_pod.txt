 Nečas chce jednat s Johnem o výběru policejního prezidenta  Praha 9. ledna (ČTK) - Výběrové řízení na policejního prezidenta podle premiéra a šéfa ODS Petra Nečase zřejmě plně neodpovídá zákonu o služebním poměru. Vadí mu mimo jiné jeho uspěchanost - na přihlášení a přípravu koncepce mají kandidáti fakticky pouze tři dny, řekl dnes premiér v pořadu Partie televize Prima. Nejen o proceduře výběru nového policejního šéfa chce Nečas hovořit s ministrem vnitra Radkem Johnem (VV). Zatím se podle Nečase nesešli, kvůli Johnově zdravotní indispozici.   Premiér je pro zrušení řízení, které je podle něj pouze zinscenovanou kulisou pro dosazení určitého člověka. Je třeba vyjasnit celou proceduru, rozhodnout, zda ministr vybere svého kandidáta, nebo zda se bude dělat objektivní výběrové řízení, nebo budeme hrát frašku na výběr policejního prezidenta, uvedl.   Podle premiéra by bylo lepší, kdyby John vybral vlastního kandidáta, za kterého by se postavil. "Bylo by to čistější..., než dělat jakousi komedii nebo hru, nebo vytvářet křoví pro takzvané výběrové řízení, kde ale všechny výhybky vlaku jsou nastaveny předem do jedné stanice," uvedl premiér.   Podle Nečase jsou kritéria výběru špatně nastavena. Například služební zákon podle něj říká, že policejní prezident má mít magisterský titul, výběrové řízení přitom specifikuje, jaký druh vzdělání má mít. "Proč někdo, kdo je strojní inženýr z vysoké vojenské školy, může být policejní prezidentem, a někdo, kdo má magistra v oblasti psychologie nebo speciální pedagogiky policejním prezidentem být nemůže," uvedl. Znalost angličtiny má podle něj být výhodou, nikoli podmínkou výběru.   Zákon o služebním poměru nesmí být podle premiéra při výběru nástupce policejního prezidenta Oldřicha Martinů porušen. Podle zákona ho jmenuje ministr vnitra s tím, že na základě politické dohody výběr podléhá schválení vládou, zdůraznil.     Nečas v pořadu přiznal, že předvánoční spor o odvolání policejního prezidenta mezi ODS a Věcmi veřejnými v koalici vyvolal nedůvěru, která trvá. Všichni se podle něj musejí snažit obnovit vzájemnou důvěru. Je však přesvědčen, že koaliční vládu spor nerozdělí.      Zájemci o funkci policejního prezidenta se mohou hlásit do pondělního odpoledne. Do výběrového řízení na šéfa policie, které John vyhlásil minulé úterý, budou zařazeni ti, kteří splňují předpoklady a své přihlášky doručí na úřad do 16:00.   Funkce je neobsazená od 1. ledna, poté co ke konci minulého roku skončil Martinů. O novém policejním šéfovi by měla podle Johna rozhodnout komise, jeho jméno by chtěl ministr znát už v polovině ledna. Ministr chtěl, aby ve výběrové komisi usedli i bývalí ministři vnitra František Bublan a Martin Pecina (oba ČSSD), sociální demokraté to však odmítli po slovní přestřelce mezi Johnem a Nečasem.   Premiér už dříve označil složení komise za "paskvil komisi" a "kočkopsa". O místo zatím projevili zájem Johnův náměstek a někdejší zástupce policejního prezidenta Viktor Čech a náměstek policejního prezidenta Ivan Bílek. Spekuluje se o tom, že favoritem Johna je Čech.   rem snm  