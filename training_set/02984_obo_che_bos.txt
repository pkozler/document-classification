 Sasové si podle tisku jezdí pro levnější benzin do ČR a Polska  Berlín 14. ledna (zpravodaj ČTK) - České a polské čerpací stanice u hranic se Saskem čelí v posledních dnech náporu německých motoristů. Upozornil na to dnes lokální deník Chemnitzer Morgenpost, podle něhož kvůli stoupajícím cenám pohonných hmot v Německu začali Sasové ve větším jezdit tankovat levnější benzin do České republiky a Polska.   Na řadě míst Německa se v poslední době cena benzinu Super, který odpovídá českému Natural 95, přehoupla přes 1,50 eura (37 Kč) za litr. "Pro mnoho Sasů tím pohár trpělivosti přetekl a s téměř prázdnou nádrží jezdí teď do Česka nebo Polska," píše list vycházející v Saské Kamenici.   Všimla si toho podle něj i obsluha čerpací stanice OMV, která stojí kousek ze českými hranicemi u Petrovic. "Němců jezdí tankovat hodně, ale od začátku týdne je jich ještě víc," citoval deník jednoho z pracovníků benzinky. Za litr benzinu Super zde totiž zaplatí zhruba 32,60 Kč a dieselu 31,20 Kč, zatímco v nedalekém saském Radebergu dají v přepočtu za Super 37 Kč a za diesel 33,40 Kč.   Chemnitzer Morgenpost připomíná, že v poslední době rostly ceny pohonných hmot i v Česku, cena litru benzinu Super je podle něj ale stále v průměru o 20 centů (asi pět Kč) nižší než za německou hranicí.   "Němci si nosí i kanystr," řekl listu pracovník pumpy OMV na Cínovci. Podle mluvčí celní správy Heike Wilsdorfové si totiž mohou bez poplatku dovézt až 20 litrů pohonné hmoty. Musí to ale být ta samá, kterou natankovali do svého vozu.   Chemnitzer Morgenpost současně upozorňuje, že benzinový turismus se Sasům vyplatí jen do určité vzdálenosti. Při natankování plné nádrže a 20 litrů do kanystru mohou ušetřit zhruba 12 eur (téměř 300 Kč). Koho by cesta do Česka vyšla dráž, ten ať si ji raději odpustí, radí deník.   Německé benzinky by navíc podle něj již o nadcházejícím víkendu mohly své ceny snížit. "U mnoha z asi 15.000 čerpacích stanic v Německu tvoří v současnosti 50 procent jejich obchodu nabídka jejich prodejen. Aby nalákaly lidi, budou také muset uzpůsobit ceny benzinu," tvrdí Karin Retzlaffová z berlínského svazu obchodníků s minerálními oleji.   fln vju  