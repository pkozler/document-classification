 Americká pošta chce kvůli ztrátám uzavřít tisíce poboček  New York 24. ledna (zpravodaj ČTK) - Americká poštovní služba (USPS) kvůli ztrátám zvažuje uzavření tisíců poboček. Společnost již rozhodla o konci zhruba 2500 z nich. Nyní posuzuje osud dalších 16.000 prodělečných pracovišť, což je zhruba polovina celkového počtu. Případné uzavření poboček jí ale bude muset povolit Kongres. Zákon totiž poště nyní neumožňuje uzavřít pobočku jenom proto, že je ztrátová, napsal deník The Wall Street Journal (WSJ).   Firma přitom tvrdí, že její síť asi 32.000 poboček již neodpovídá dnešní době, kdy lidé často platí účty přes internet a poštu si vyřizují pomocí textových zpráv anebo e-mailu. Uzavření poboček by jí pomohlo vypořádat se se ztrátou 8,5 miliardy dolarů (zhruba 151,7 miliardy Kč), kterou společnost zaznamenala ve finančním roce 2010.   Podle WSJ ale pošta ve Spojených státech tradičně hraje roli pojítka odlehlých míst se světem. Její pobočka tam často je srdcem města. Zprávy o záměru USPS tam lidé proto nenesou lehce. Pro mnoho z nich by uzavření pobočky znamenalo velkou zátěž. Zejména pro seniory, pro něž je obtížné cestovat.   The Wall Street Journal podotýká, že zvažované rušení provozoven by venkovské oblasti a malá města zasáhla v poměru ke zbytku země nejvíce. Firma nicméně zatím odmítá uvést, kolik z prověřovaných 16.000 poboček by nakonec opravdu uzavřela. "Chceme to řešit co nejchytřeji, aby byl dopad na jednotlivé komunity co nejmenší," řekl pouze jeden z viceprezidentů firmy Dean Granholm.   Podnik, který je v posledních letech ztrátový, se snaží náklady omezovat i jinak. Od roku 1999 tak snížil počet svých zaměstnanců o třetinu. Ani tento krok, ani zvýšení ceny za jeho služby však nepřinesl výraznou změnu. Společnost tak nyní vkládá velké naděje do rušení poboček. Podle WSJ jí nahrává to, že současný Kongres chce bojovat s vysokými výdaji americké vlády a slovo úspora zní mnoha zákonodárcům slibně.   Rušení poboček je ale politicky citlivé. Není proto vůbec jisté, zda se poště podaří Kongres přesvědčit, aby je umožnil. V současnosti firma může ze zákona svá pracoviště zrušit například kvůli údržbě, anebo kvůli konci nájemní smlouvy. Ztrátovost pobočky ale takovým důvodem není.   USPS je státní firma, funguje ale jako nezávislá agentura. Její ztráty tak nehradí federální pokladna. Může si ale od vlády půjčovat. Společnost se v posledních letech potýká s poklesem doručovaných zásilek. Zatímco v roce 2006 jich doručila 213 miliard, loni to bylo o pětinu méně. Přispěla k tomu recese, ale i stála větší rozvoj internetu a mobilních komunikací. Velkou zátěž pro podnik podle WSJ představují náklady na zdravotní péči pro její bývalé zaměstnance. Ročně na tyto výdaje musí vyčlenit kolem pěti miliard dolarů.   fcz dvd  