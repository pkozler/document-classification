 Ministerstvo zrušilo lokálku Bruntál - Malá Morávka  V 1. a 3. odstavci jsme přidali vyjádření Malé Morávky. Upravili jsme 2. odstavec, přidali jsme 4. odstavec s dalšími informacemi o zrušení tratě, rozšířili jsme 6. odstavec o vyjádření Moravskoslezského kraje.   --------------------    Bruntál 10. ledna (ČTK) - Ministerstvo dopravy (MD) v pátek zrušilo železniční trať z Bruntálu do Malé Morávky. Vyplývá to z dokumentů na úřední desce resortu. Sedmnáctikilometrová trať je první z až jedenáctimístného seznamu tratí, které chce Správa železniční dopravní cesty (SŽDC) zlikvidovat. Obec Malá Morávka se proti rozhodnutí pravděpodobně odvolá.   Rozhodnutí ministerstva ještě není pravomocné a obce a další sdružení se proti němu mohou během 15 dnů odvolat. Všechny dosavadní připomínky ale ministerstvo stejně zamítlo jako příliš obecné. Malá Morávka například namítala, že po trati jezdí zhruba čtyřikrát ročně historické vlaky na kulturní a společenské akce; zrušení trati tak bude mít na jejich konání negativní dopad.   Obec v rekreační oblasti Jeseníků proto chtěla zachovat trať s jejím příležitostným využitím. "Rozklad u ministerstva dopravy chceme podat. Hrozí nám, že přijdeme o turistickou atrakci, což by byla škoda. Nelze však říci, že by tím nějak výrazně klesl cestovní ruch v obci, turisté většinou přijíždějí auty," řekl ČTK tajemník obecního úřadu Svatopluk Gottvald.   Obec také argumentovala tím, že trať je unikátní v rámci střední Evropy svým převýšením. Podle ministerstva, které zamítlo rovněž nesouhlas ze strany Sdružení pro rozvoj kolejové dopravy, byly návrhy na zachování trati obecné a nikdo neprojevil zájem o její provozování ani převzetí. "Jen na zajištění několika akcí ročně by byly veřejné finanční prostředky na udržování a opravy dráhy vynakládány nehospodárně," uvedlo MD.   Ministerstvo umožnilo SŽDC trať zrušit, což podmínilo jen oznámením na stavební úřad. Snahu o kompletní likvidaci tratí přitom loni v říjnu kritizovalo Sdružení železničních společností. Podle něj vyjde likvidace jednoho kilometru tratě na zhruba šest milionů korun, což vydá za údržbu na 60 let. SŽDC tato čísla označila za nepravdivá.   Nákladní doprava na první zrušené trati ze seznamu ustala na konci 90. let. SŽDC nepředpokládá, že by se v regionu budovala logistická centra či průmyslové zóny s vazbou na železniční dopravu. Osobní doprava na trati se od roku 2003 omezila jen na víkendy a v roce 2009 byla zcela zastavena. "Víceméně sezonní trať využívalo velmi málo cestujících. Navíc náhradní autobusová doprava, která je v režii kraje, vyšla levněji," řekl už dříve ČTK náměstek moravskoslezského hejtmana Miroslav Novák (ČSSD).   Podobný osud by mohl letos potkat i další tratě. Správní řízení o definitivním zrušení tratě je vedeno i u tratí Čejč - Uhřice u Kyjova, Hrušovany nad Jevišovkou - Hevlín, Královec - Žacléř, Aš - Aš státní hranice, Obrnice - Čížkovice a Libochovice - Račiněves. Na dalších čtyřech tratích chce ministerstvo zatím jen zastavit dopravu.   jtb hnz snm  