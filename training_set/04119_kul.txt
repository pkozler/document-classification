 Nevěsty k pronájmu Jaye Raniho mají premiéru v klubu Carpe Diem  Praha 31. ledna (ČTK) - Především současní a bývalí herci spolku Kašpar se sdružili v seskupení nazvaném Kacířské divadlo, aby 5. února uvedli v pražském klubu Carpe Diem premiéru komedie Nevěsty k pronájmu. Jejím autorem je americko-český spisovatel a psychiatr původem z Gruzie Jay Rani. ČTK to oznámila mluvčí souboru Silvie Marhoulová.   Na komorním jevišti se představí Tomáš Karger, Jitka Nerudová, Marcela Holubcová, František Kreuzmann ml. a Marek Polar.   Po skončení divadelního představení bude následovat pásmo veršů stejného autora. V rámci večera se uskuteční autogramiáda dramatikovy knihy Kurtizána a psychoanalytik (2010).   "Nevěsty k pronájmu je lechtivá konverzační komedie, která otevřeně a odvážně kritizuje současnou americkou konzumní společnost a dotýká se tématu nezdravých následků přehnaného feminismu," uvedla Marhoulová. Podle Raniho žije dobro a zlo v každém z nás a samozřejmě i ve společnosti.   "Dokonce i feminismus tak může páchat dobro i zlo, někdy i současně," řekl Jay Rani. Píše poezii od svých 17 let, nejdříve rusky a po emigraci anglicky. Narodil se a vyrostl v Gruzii, lékařskou fakultu vystudoval v Rusku. Pak získal psychiatrickou specializaci v komunistickém Československu, odkud utekl do Spojených států. Jako mladý lékař v bývalém Sovětském svazu tajně sbíral materiály usvědčující KGB ze zneužití psychiatrie proti disidentům.   V roce 1977 předal v Paříži tyto materiály Pavlu Tigridovi, který je uveřejnil v časopise Svědectví. Poté, co Rani vystoupil téhož roku na tiskové konferenci v Londýně, se informace dostaly do světových novin. To prý vedlo k veřejnému odsouzení sovětské psychiatrie Světovou psychiatrickou asociací.   Jay Rani se usadil v New Yorku, kde pracoval jako psychiatr a vyučoval na univerzitě. Po celou dobu emigrace se Rani nepřestal věnovat psaní beletrie, ale svá díla nepublikoval. Před několika lety se vrátil do Prahy, kde žije jako kosmopolitní spisovatel a básník.   Podle Marhoulové se počítá s nastudováním dalších Raniho dramatických textů.   bor pba  