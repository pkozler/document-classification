 V Libereckém kraji třídí nejlépe Jablonec nad Jizerou a Bedřichov  Liberec 26. května (ČTK) - V Libereckém kraji třídili loni nejlépe odpad obyvatelé Jablonce nad Jizerou na Semilsku a Bedřichova na Jablonecku. Díky tomu dnes tato sídla zvítězila v krajském kole soutěže Zlatá popelnice 2010. Skokanem roku se staly Pertoltice pod Ralskem na Českolipsku, které loni dokázaly zvýšit výtěžnost tříděného odpadu více než trojnásobně. Zatímco v roce 2009 obec na každého ze svých 400 obyvatel vytřídila v průměru 15 kilogramů skla, papíru a plastů, loni už to bylo zhruba 46 kilogramů, řekl dnes ČTK předseda hodnoticí komise Martin Lochovský z firmy EKO-KOM.   Zlatá popelnice 2010 byla zcela v režii měst a obcí z Českolipska, Jablonecka a Semilska. Mezi deset nejlepších měst ani obcí se nedostal jediný zástupce z Liberecka. "Liberecko i samotný Liberec jsou celkově ve třídění odpadů slabší než ostatní regiony, pro příští období pro nás bude zlepšení situace v regionu prioritou," řekl ČTK regionální manažer EKO-KOM Martin Holubec. Své ale loni podle něj udělaly i povodně, které zasáhly nejvíce právě Liberecko a Frýdlantsko. "Voda odnesla desítky kontejnerů a obce mají jiné starosti než tříděný odpad," uvedl.   Soutěž Zlatá popelnice se v Libereckém kraji uskutečnila pošesté. Poslední tři roky je rozdělena do dvou kategorií, zvlášť se hodnotí města a zvlášť obce. Nejlepší sídla získala vedle poháru také poukazy na herní prvky pro dětská hřiště podle vlastního výběru. "Klíčové pro rozhodování komise není jen množství vytříděného odpadu, ale také další služby pro občany," poznamenal Lochovský.   Nejvíce se podle Lochovského třídí tam, kde mají lidé možnost využít nejen kontejnerů, ale také pytlů. Třeba Jablonec nad Jizerou by bez pytlů nebyl schopen zajistit třídění i v zimě, kdy se v horském městě do některých lokalit nedostanou auta svozových firem, aby vyvezla kontejnery. "Víc se třídí ve městech a obcích, kde občané neplatí za likvidaci odpadu paušální poplatek, ale platí za popelnici," dodal Lochovský.   Rekordmany v třídění odpadů jsou zejména horské obce. Na předních místech se tradičně umisťují Albrechtice v Jizerských horách, kde loni dokázali vytřídit 86,5 kilogramu odpadu na každého ze svých 340 obyvatel, a v jizerskohorském středisku Bedřichov dokonce 88 kilogramů. Horským obcím ale zvyšuje výtěžnost velké množství rekreantů zejména v zimní sezoně a také ubytovatelé. Nejvíc se tam tradičně vytřídí skla a plastů. Podobné je to u měst, mezi těmi měla největší výtěžnost horská Rokytnice nad Jizerou s 50 kilogramy na osobu, vítězný Jablonec nad Jizerou vytřídil na každého ze svých 1810 obyvatel 47,5 kilogramu.   V Libereckém kraji se loni vytřídilo na každého obyvatele zhruba 39 kilogramů, což bylo o čtyři procenta více než loni. Liberecký kraj patří v Česku ke špičce v třídění odpadu, loni skončil čtvrtý. Průměrně se v Česku loni vytřídilo 36 kilogramů na osobu. Od roku 2004 vzrostl objem vytříděného odpadu v kraji více než dvojnásobně. K většímu zájmu o třídění přispívá masivní informační kampaň i propracovanější systémy třídění a hustá síť kontejnerů.     Zlatá popelnice 2010 v Libereckém kraji - umístění města a obce:       pořadí  název města/obce  počet obyvatel     města       1  Jablonec nad Jizerou (Semilsko)  1810     2  Nový Bor (Českolipsko)  12.260     3  Dubá (Českolipsko)  1820     obce       1  Bedřichov (Jablonecko)      310     2  Troskovice (Semilsko)  110     3  Albrechtice v Jizerských horách (Jablonecko)  340           skokan roku  Pertoltice pod Ralskem (Českolipsko)  400     zdroj: Liberecký kraj   ivc snm  