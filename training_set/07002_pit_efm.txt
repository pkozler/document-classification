 Xeroxu klesl čtvrtletní zisk o pět procent na 171 milionů dolarů  New York 26. ledna (ČTK) - Americkému Xeroxu v posledním čtvrtletí minulého roku klesl zisk meziročně o pět procent, zejména kvůli nákladům na restrukturalizaci. Zisk činil 171 milionů dolarů, uvedl výrobce kancelářské techniky v dnešní zprávě.   Akcie společnosti klesly po zveřejnění zprávy o pět procent. Způsobil to také mírný výhled podnikových výsledků a informace o odchodu dlouholetého finančního ředitele podniku Lawrence A. Zimmermana (68). Nahradí ho Luca Maestri (47) ze společnosti Nokia Siemens Networks.   Čtvrtletní tržby Xeroxu vzrostly o 42 procent na téměř šest miliard dolarů. Projevila se v nich loňská akvizice Affiliated Computer Services za šest miliard. Od zveřejnění plánu této akvizice Xerox propustil již 5000 zaměstnanců.   Bez nákladů na restrukturalizaci a dalších mimořádných výdajů dosáhl zisk podniku 29 centů na akcii. To je o cent více, než očekávali analytici v anketě FactSet.   Za celý rok Xerox vytvořil zisk 606 milionů dolarů, což byl proti roku 2009 nárůst o 25 procent. Tržby se zvýšily o 43 procent na 21,6 miliardy, napsala agentura AP.   pok jw  