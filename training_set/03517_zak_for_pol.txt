 Američané uctili minutou ticha oběti střelby v Tucsonu  --------------------    Ke zpravodajství: FOTO/aktuality   Doplnili jsme Obamovy citace ve 3. a posledním odstavci.   --------------------    Washington 10. ledna (zpravodaj ČTK) - Američané v čele s prezidentem Barackem Obamou dnes uctili minutou ticha oběti sobotního útoku v arizonském Tucsonu. Zemřelo při něm šest lidí, dalších 14 je zraněných včetně členky Sněmovny reprezentantů Gabrielly Giffordsové. Zákonodárkyně, kterou dvaadvacetiletý útočník Jared Loughner střelil zblízka do hlavy, v nemocnici stále bojuje o život.   Minutu ticha zahájil v 11:00 místního času (17:00 SEČ) před Bílým domem příslušník americké námořní pěchoty, který třikrát rozezněl zvon. Obama poté s manželkou Michelle stáli minutu před sídlem amerických prezidentů se skloněnou hlavou. Poté se mlčky otočili a vrátili se zpět do budovy.   " V následujících dnech budeme mít čas se nad vším zamyslet, v tuto chvíli je nejdůležitější nabídnout naše myšlenky a modlitby lidem, které (tato tragédie) zasáhla," řekl později Obama během setkání s francouzským prezidentem Nicolasem Sarkozym. Dodal, že jej útok zasáhl nejen jako prezidenta země, ale i jako otce. Jednou z obětí střelby byla devítiletá Christina Greenová, stejně stará jako Obamova mladší dcera Sasha.   Další stovky lidí dnes uctily oběti tragické střelby před americkým Kongresem. Beze slov zde stáli asi třikrát déle, než trvala oficiální minuta ticha. Mezi zabitými byl zaměstnanec Kongresu Gabe Zimmerman, který pracoval jako asistent Giffordsové.   Střelec Loughner v sobotu zaútočil na její mítink v Tucsonu. Zblízka střelil kongresmanku do hlavy a začal střílet do shromážděných lidí. Zabil šest osob, včetně devítileté dívky, a 14 dalších zranil. Giffordsová podstoupila neurochirurgickou operaci a podle lékařů je velká šance, že se ze zranění mozku zotaví.    Už v neděli byl útočník obviněn z vraždy a z pokusu o vraždu člena Kongresu. Dnes ve 22:00 SEČ bude poprvé postaven před soud, který určí začátek předběžného líčení. Pokud bude Loughner usvědčen, může být odsouzen i k trestu smrti. Jeho čin šokoval americkou společnost a vyvolal velkou debatu o tom, zda není politická situace v zemi příliš vyostřená.   Obama dnes vyzdvihl odvahu lidí, kteří se snažili útočníkovi zabránit v další střelbě. "I tváří v tvář takovému nesmyslnému násilí lze říct, že ukázali to, co je v Americe nejlepší," řekl šéf Bílého domu.   fcz šeb  