 Hradecký kraj a H. Králové dál usilují o stavbu cvičiště hasičů  Hradec Králové 19. ledna (ČTK) - Město Hradec Králové a Královéhradecký kraj hodlají dál usilovat o vybudování obřího výcvikového centra hasičů v Hradci Králové. Projekt za 1,8 miliardy korun s dotací EU ve výši 85 procent loni na podzim zrušil ministr vnitra Radek John (VV). Hradecký hejtman a primátor o stavbě dnes jednali na ministerstvu vnitra, informovaly ČTK kraj a magistrát.   "Město i kraj nadále vidí ve vybudování polygonu obrovskou šanci a příležitost v rozvoji královéhradeckého regionu a bude se všemožně zasazovat o realizaci projektu podle původního záměru," uvedl hradecký primátor Zdeněk Fink (Hradecký demokratický klub). Připomněl, že město už na projekt poskytlo za symbolickou cenu pozemky na městském letišti. Podle hejtmana Lubomíra France (ČSSD) může odložením či zastavením projektu dojít k nevratným škodám.   Zrušením projektu výcvikového centra se ve čtvrtek budou zabývat poslanci ze sněmovního kontrolního výboru. Chtějí se dozvědět, proč ministr John financování projektu zrušil. Johna, který bude na služební cestě v Maďarsku, má před poslanci zastoupit náměstek pro vnitřní bezpečnost Jaroslav Salivar.   John v minulosti uvedl, že hledá levnější řešení a nechává prověřit, zda by nemohl vzniknout polygon ve Vyškově, kde by ho využívali hasiči společně s armádou. Ministerstvo také tvrdí, že stát nepřijde o plánované peníze z EU, které měl projekt v Hradci získat. Úřad je chce využít na nákup hasičské techniky, policejního vybavení a na další projekty, které mají zefektivnit činnost Integrovaného záchranného systému.   Moderní výcviková základna dosud záchranářům v Česku chybí a Česko je podle hasičů poslední zemí v EU bez takového centra. Hlavní částí měl být výcvikový polygon, který měl umožnit nácvik likvidace krizových situací a havárií v reálných podmínkách. Pro simulaci nehod měl vzniknout například kus železnice a dálnice i s tunelem. Podle původních plánů měla vlastní stavba začít v roce 2013.   ry mol  