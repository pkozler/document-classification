 Počet návštěvníků Egypta v prvním čtvrtletí klesl o polovinu  Káhira 22. května (ČTK) - Počet zahraničních návštěvníků Egypta se v prvním čtvrtletí propadl o 46 procent. Turisty odradily rozsáhlé nepokoje v zemi. Informoval o tom dnes egyptský statistický úřad. Cestovní ruch je pro Egypt významným zdrojem deviz.   "Turistický průmysl je stále ovlivněn nedávnými událostmi v Egyptě, což vedlo k výraznému poklesu počtu turistů," uvedl úřad. Masové protesty v Egyptě začaly 25. ledna a vyústily 11. února v pád tři desítky let trvajícího režimu prezidenta Husního Mubaraka.   Devizové rezervy Egypta v dubnu klesly na 28 miliard dolarů (483 miliard Kč), tedy na nejnižší úroveň za čtyři roky. Egyptská ekonomika v prvním čtvrtletí podle odhadů klesla o sedm procent. V celém letošním roce počítá Mezinárodní měnový fond (MMF) se zpomalením hospodářského růstu v Egyptě na jedno procento z loňských více než pěti procent.   Egypt se již v minulosti musel kvůli různým událostem několikrát potýkat s odlivem turistů. V roce 1997 zabili ozbrojenci 58 turistů a čtyři Egypťany blízko Luxoru a cestovní ruch se na několik měsíců téměř zastavil. V letech 2004 až 2006 se uskutečnilo několik bombových útoků v oblastech u Rudého moře. Zájem o Egypt však většinou po těchto událostech rychle oživil.   Egypt navštěvuje ročně zhruba 170.000 českých turistů. Země byla před nepokoji sedmou nejpopulárnější českou zahraniční dovolenkovou destinací. Letos ale české cestovní kanceláře hlásí propad zájmu o Egypt a odliv turistů hlavně do Řecka, Turecka a Bulharska.   pmh mol    