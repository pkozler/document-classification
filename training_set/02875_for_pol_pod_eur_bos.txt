 Místo v čele frakce v europarlamentu, kam patří i ODS, se uvolní  Varšava/Brusel 26. ledna (zpravodajové ČTK) - Malá frakce v Evropském parlamentu, jejímž členem je Občanská demokratická strana, bude brzy bez šéfa. Polák Michal Kamiński, který ji doposud vedl, dnes oznámil, že v nejbližších dnech odstoupí. Není vyloučené, že jeho nástupcem by se mohl stát Jan Zahradil z ODS.   Problém s vedením u Evropské konzervativní a reformní skupiny (ECR) souvisí s tím, že Kamiński a několik jeho spojenců loni na podzim odešlo ze strany Právo a spravedlnost (PiS) bývalého polského premiéra Jaroslawa Kaczyńského. Vytvořili vlastní politické uskupení. Bývalí straničtí kolegové před časem Kamińského vyzvali, aby z funkce šéfa frakce odstoupil, protože podle nich po odchodu z Práva a spravedlnosti ztratil nárok zastupovat tuto stranu v Evropském parlamentu.   "Mohl jsem válčit, ale naši přátelé z Evropy by zcela zbytečně byli svědky vzájemné války Poláků," řekl dnes v polské zpravodajské televizi TVN24 Kamiński. "Je důležité, aby se polské peklo nepřenášelo do Evropského parlamentu," dodal. Své rozhodnutí má podle neoficiálních informací ČTK na frakci oznámit příští úterý.   V úterý nejmenovaný zdroj obeznámený se situací ČTK řekl, že je reálná možnost, že by Kamińského v čele frakce mohl vystřídat Jan Zahradil. Sám europoslanec však nechtěl přímo říct, zda se bude o funkci ucházet.   Členem Evropské konzervativní a reformní skupiny jsou kromě ODS a Práva a spravedlnosti také britští konzervatisté. Tato frakce má celkem 54 europoslanců, je pátá největší v Evropské parlamentu.   hab pkt šeb  