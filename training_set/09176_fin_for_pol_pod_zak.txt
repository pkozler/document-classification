 Sněmovna schválila rozšíření pravomocí finančního arbitra  Praha 6. května (ČTK) - Poslanecká sněmovna dnes přijala novelu, která rozšiřuje pravomoci finančního arbitra. Arbitr by měl nově rozhodovat spory týkající se spotřebitelských úvěrů a kolektivního investování, nyní rozhoduje jen spory ohledně převodů peněz a využívání elektronických platebních prostředků, zejména karet. Novela nyní zamíří do Senátu.   Činnost arbitra bude nově financovat ministerstvo financí, dosud to byla Česká národní banka. Arbitra i jeho zástupce bude nově jmenovat vláda na návrh ministra financí, a to na dobu pět let. Sněmovna dnes neprosadila pozměňovací návrh rozpočtového výboru, který chtěl tuto pravomoc ponechat sněmovně. Zpravodaj k novele poslanec ODS Michal Doktor to zdůvodňoval tím, že odpovědnost sněmovně bude znamenat vyšší nezávislost arbitra.   Kvůli rozšíření činnosti se více než zdvojnásobí rozpočet arbitrovy kanceláře a počet zaměstnanců. MF navrhuje, aby se počet odborných zaměstnanců zvýšil z dosavadních šesti na 14. V posledních třech letech činily náklady na činnost arbitra zhruba deset až 11 milionů korun ročně, nově mají činit kolem 26 milionů ročně.   nlm vju  