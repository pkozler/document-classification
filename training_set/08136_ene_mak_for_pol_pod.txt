 Vláda schválila energetický zákon, který liberalizuje trh  --------------------    Ke zpravodajství: FOTO/aktuality; AUDIO   --------------------    Praha 5. ledna (ČTK) - Vláda dnes schválila novelu energetického zákona, která má přinést větší ochranu spotřebitelům a liberalizovat energetický trh. Po skončení jednání kabinetu o tom novináře informoval mluvčí vlády Jan Osúch. Novela souvisí s nutností v letošním roce začlenit takzvaný třetí energetický balíček Evropské unie do českého právního řádu.   Novela energetického zákona zavádí například oddělení plynárenských společností od provozovatele přenosové soustavy. Plynárenská skupina RWE již za tímto účelem počátkem loňského roku ze své dceřiné firmy RWE Transgas Net vytvořila Net4Gas, který provozuje páteřní síť plynovodů v ČR. "Na unbundling přenosových soustav klade Evropská komise velký důraz," řekl předseda Energetického regulačního úřadu (ERÚ) Josef Fiřt.   Nové pravidlo sice umožňuje mateřské společnosti si provozovatele přepravní soustavy ponechat ve svém vlastnictví, výrazně jsou však omezeny její vlastnická práva. Energetický balíček EU předpokládá, že tím bude posílena hospodářská soutěž a bezpečnost dodávek. V případě provozovatele tuzemské elektrické soustavy ČEPS nebylo nutné mnoho měnit, jeho hlavním akcionářem je stát.   Dalším záměrem energetického balíčku je zlepšení ochrany spotřebitele. Novela podle Fiřta klade důraz na zjednodušení procesu změn dodavatele energie. Zvýší se také práva spotřebitelů v přístupu k informacím o cenách energií. Zákazníci budou mít rovněž právo na odstoupení od smlouvy při zvýšení cen energie či při změně jiných smluvních podmínek.   Novela má také posílit pravomoci a nezávislost Energetického regulačního úřadu. ERÚ má dohlížet na hospodářskou soutěž a monitorovat například nespravedlivé smluvní podmínky. Rozhodování spotřebitelských sporů se má podle Fiřta konat na půdě ERÚ.   Novela by měla na základě regulí EU vstoupit v platnost do začátku března, podle předsedy ERÚ to však zřejmě bude o něco později.   lko mha  