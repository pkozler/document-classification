 ECM chce s věřiteli ustanovit prozatímní věřitelský výbor  V 6. odstavci jsme doplnili další informace z insolvenčního rejstříku.   --------------------    Praha 20. května (ČTK) - Zadlužená developerská společnost ECM Real Estate Investments (ECM) jedná se svými významnými věřiteli o ustanovení prozatímního věřitelského výboru. Návrh na zřízení výboru vznesla jako jeden z největších věřitelů také Česká spořitelna. Vyplývá to z dnes zveřejněných informací v insolvenčním rejstříku. ECM je od dubna v insolvenčním řízení.   "V rámci snahy o urychlené ustanovení prozatímního věřitelského výboru dlužník oslovil své významné věřitele, kteří jsou seznámeni se zájmy hlavních skupin věřitelů dlužníka a kteří se v posledních měsících aktivně účastnili společných jednání mezi věřiteli a dlužníkem. V současné době dlužník s těmito věřiteli finalizuje jejich souhlas se jmenováním za členy prozatímního věřitelského výboru," uvedla ECM ve vyjádření, které Městskému soudu v Praze doručila ve čtvrtek.   Ve stejný den doručila soudu návrh na zřízení prozatímního věřitelského výboru Česká spořitelna. Podle informací banky totiž ECM v současnosti jedná o prodeji svého podílu v čínské společnosti China East Investment Limited, stejně jako o prodeji svých projektů City Deco a City Element v Praze na Pankráci. Banka se domnívá, by se na rozhodnutích o významných změnách v majetku ECM měl podílet věřitelský výbor.   "Proto je podle názoru věřitele v zájmu i všech ostatních věřitelů, aby soud rozhodl o jmenování prozatímního věřitelského výboru co nejrychleji," sdělila Česká spořitelna v návrhu. Banka zároveň navrhla sebe jako nejvýznamnějšího věřitele ECM za člena tohoto výboru.   Na začátku nynějšího insolvenčního řízení s ECM byla v dubnu Česká spořitelna. Celková výše pohledávek banky vůči developerovi činí přibližně 194 milionů korun. Následně se ke spořitelně připojila Volksbank CZ, která tvrdí, že jí ECM za dluhopisy a úroky dluží celkem 104,8 milionu korun.   ECM chce řešit své zadlužení reorganizací firmy, což navrhuje i Česká spořitelna a Volksbank CZ. Další z věřitelů Glancus Investments ale pro ECM navrhuje konkurz. Právě Glancus Investments je další firmou, která po České spořitelně doručila soudu návrh, aby byla členem prozatímního věřitelského výboru. Glancus má podle dokumentů v insolvenčním rejstříku vůči ECM pohledávky ve výši 140,8 milionu korun.   Hlavním projektem firmy je v současnosti především bytový výškový dům City Epoque v Praze na Pankráci. Ve stejné lokalitě mají vyrůst také nové kancelářské budovy City Deco a City Element. Podle informací v médiích se ECM snažila v minulých měsících oba tyto projekty prodat skupině CPI miliardáře Radovana Vítka.   ECM založil v roce 1991 podnikatel Milan Janků. V současnosti je podle dostupných informací hlavním akcionářem firmy, současně vykonává funkci generálního ředitele společnosti. Firmu s akciemi na pražské burze kontroluje prostřednictvím společnosti ECM Group.   dnv vju mha  