 Na výplatu dlužných mezd z Unipletu čeká od loňska 94 lidí  Třebíč 28. ledna (ČTK) - Na výplatu tří dlužných mezd a odstupného ve výši tří platů z třebíčského Unipletu čeká od loňska 94 bývalých pracovníků a čtyři členové vedení. Podnik jim dohromady dluží 7,6 milionu korun. Peníze se firma snaží získat prodejem majetku ve veřejné soutěži, která bude uzavřena na konci měsíce, sdělil dnes ČTK v tiskové zprávě senátor Vítězslav Jonáš (ODS).   Zatím ale není jisté, kolik peněz zůstane v případě prodeje budovy a strojů pro bývalé zaměstnance. Podle Jonáše se nyní snaží prosadit přednostní právo na úhradu pohledávek Česká správa sociálního zabezpečení, což podle senátora odporuje dřívější dohodě mezi věřiteli. Jonáš uvedl, že se zástupci této instituce bude o situaci v Unipletu jednat příští týden. "Nevidím důvod, proč by měli být upřednostněni," řekl.   Bývalí zaměstnanci loni požádali politiky o pomoc otevřeným dopisem z obavy, že se svých nároků nedomohou. Uniplet, někdejší velký výrobce pletacích strojů, je od září 2008 v insolvenčním řízení, ale byla mu soudem povolena reorganizace. Propuštění lidé kvůli tomu loni nedostali ani náhrady za dlužné mzdy od úřadu práce. Vzhledem k tomu, že insolvenční řízení začalo už před dvěma lety, všechny lhůty pro předložení žádostí o náhradu jim dávno uběhly.   Mezi loni propouštěnými zaměstnanci byla i Jana Smejkalová, která pracovala v Unipletu od roku 1984. Nové místo se jí zatím sehnat nepodařilo. O bývalých spolupracovnících přesný přehled nemá. "Pokud vím, někdo už práci má, někdo ne," řekla. Vadí jí to, že když už je firma propustila, že se s nimi nedokázala také vyrovnat.   Výroba maloprůměrových pletacích strojů v Třebíči zaměstnávala zhruba před deseti lety kolem 600 lidí. V době prohlášení úpadku měl Uniplet 200 zaměstnanců. Reorganizační plán původně počítal s prodejem velké části majetku a se snížením počtu pracovníků na 65. Situace se ale zhoršila tak, že loni v létě už nebyly ani peníze na výplaty. Koncem minulého roku schválil soud na žádost vedení podniku změnu reorganizačního plánu. Uvádí v něm, že se Uniplet chce nadále věnovat jen produkci náhradních dílů a servisu a že kvůli pohledávkám rozprodá další část majetku.   vst snm  