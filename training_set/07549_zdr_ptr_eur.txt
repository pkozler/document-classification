 V Německu se dál šíří střevní nákaza a přibývají mrtví  Aktualizovali jsme počet onemocnění v Německu (2. odstavec), Španělsko zavřelo dva zemědělské závody (5. odstavec), Rusko zvažuje zákaz dovozu zeleniny z Německa (6. odstavec), vyjádření české Státní zemědělské a potravinářské inspekce v předposledním odstavci.   --------------------    Berlín/Madrid 27. května (zpravodaj ČTK) - Němečtí experti pokračují v horečném pátrání po původci smrtící střevní infekce, která v zemi už zřejmě zabila šest lidí. Za poslední den přibylo nejméně 60 vážných případů. Zdrojem nebezpečné střevní nákazy jsou podle všeho salátové okurky ze Španělska, v nichž už byl virus nalezen. Madrid nález německých úřadů ale zpochybnil a varoval před vrháním podezření na všechny španělské zemědělské produkty.   Počet osob nakažených průjmovou chorobou se v Německu vyšplhal už na přibližně tisícovku. Nejvíce jich je na severu země, kde nynější nákaza v polovině května vypukla. "Šíření pokračuje dál. Od čtvrtka do dneška přibylo zhruba 60 nových případů s hemolyticko-uremickým syndromem, tedy s těžkým průběhem infekce EHEC," oznámil dnes ředitel Institutu Roberta Kocha Reinhard Burger. Ve čtvrtek ústav evidoval 214 lidí s tímto syndromem.   Roste také počet obětí bakterie zvané enterohemoragická Escherichia coli (EHEC), známější pod zkráceným názvem E.coli. K dosud třem prokázaným se dnes připojily dvě ženy z dolnosaského Cuxhavenu, u nichž laboratorní testy také potvrdily souvislost mezi jejich smrtí a nákazou bakterií EHEC. První testy odhalily E.coli také u 38letého muže, jenž byl nalezen mrtvý ve svém hamburském bytě.   Pátrání po původu infekce v noci na dnešek vyhlásilo i španělské ministerstvo zdravotnictví. V pyrenejském království jsou v podezření dvě farmy v provinciích Málaga a Almería, z nichž mohou kontaminované okurky pocházet. Majitel jedné z nich se ale proti podezření energicky ohradil. "Nejspíš potřebují obětního beránka," řekl ředitel zemědělské farmy v Málaze. Nevyloučil, že okurka byla kontaminována při nesprávné manipulaci v Německu. Podobně reagovalo španělské ministerstvo zemědělství. Madrid si na informační politiku Německa stěžoval u EU, ale večer byly dva nejmenované zemědělské podniky ve Španělsku kvůli nákaze zavřeny.   Gerd Sonnleitner, šéf německého Svazu zemědělců, se vyslovil pro zpřísnění pravidel pro dovoz zeleniny. Pravidla, která jsou v samotném Německu velmi přísná, by podle něj měla platit i pro dovoz ze třetích zemí.   Hlavní ruský hygienik Gennadij Oniščenko dnes podle agentury Interfax řekl, že Rusko možná zakáže dovoz zeleniny z Německa.   Podle sdělení Evropské komise experti zkoumají další možný zdroj nákazy, tentokrát okurky z Nizozemska. Tamní úřady ale toto podezření dnes označily za nepodložené.   Střevní infekce se už z Německa rozšířila do Švédska, jež má k dnešnímu dni 25 nemocných, do Dánska, kde je jich hlášeno sedm, do Británie se třemi postiženými a Nizozemska s jedním. Všichni podle dostupných informací v nedávné době pobývali v Německu. S krvácivým průjmem byli podle dnešní zprávy agentury APA hospitalizováni rovněž dva muži ze severního Německa v Horních Rakousech.   Podle DPA vyřadily mnohé německé restaurace, jídelny, nemocnice a školy čerstvou zeleninu dočasně z jídelníčků. Dovozci španělské okurky bojkotují, "salátovky" zmizely z mnoha německých obchodů.   České ministerstvo zemědělství oznámilo, že situaci bedlivě sleduje. Česká Státní veterinární správa (SVS) dnes sdělila, že od začátku roku zatím provedla testy zhruba u 30 vzorků potravin živočišného původu, které podobně jako ovoce a zelenina či ořechy mohou být zdrojem nákazy. Všechny testy byly negativní.   Česká Státní zemědělská a potravinářská inspekce (SZPI) zahájila v tuzemských obchodech kontrolu salátových okurek a namátkově i další zeleniny původem ze Španělska. Podle posledních zpráv kontaminované okurky z Německa do ČR dovezeny nebyly, informoval dnes ČTK mluvčí SZPI Michal Spáčil. Podle něj většina velkých obchodních řetězců na našem území preventivně stahuje okurky ze Španělska ze svých provozů.   Němečtí vědci zjistili, že onemocnění způsobuje bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát. Lidé by je neměli jíst syrové.   zdp fln mjr jas mik    