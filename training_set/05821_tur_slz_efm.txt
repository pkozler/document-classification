 CK Fischer loni klesl zisk skoro o polovinu na 43 milionů korun  Praha 4. května (ČTK) - Zisk cestovní kanceláře Fischer se v loňském roce meziročně snížil téměř o polovinu na 43 milionů korun. Společnosti loni klesly i tržby na 2,13 miliardy korun z 2,58 miliardy o rok dřív. Novinářům to dnes oznámili zástupci CK Fischer na tiskové konferenci. Společně s kanceláří Nev-Dama, kterou CK Fischer koupila, hodlá do roku 2013 zvýšit obrat skupiny na 3,6 miliardy korun.   "Loňský rok byl pro cestovní ruch vůbec nejtěžším rokem v novodobé historii," řekl výkonný ředitel CK Fischer Jiří Jelínek. Vloni se podle něj naplno projevil dopad ekonomické krize, negativně na leteckou charterovou dopravu zapůsobil výbuch islandské sopky, který omezil letecký provoz nad Evropou. Loňský zisk kanceláře za těchto okolností považuje za dobrý výsledek.   Kromě tržeb a zisku klesl loni také počet zákazníků, kteří využili služby CK Fischer. Proti roku 2009 se jejich počet mírně snížil zhruba o 9000 na 131.000. CK Fischer se zaměřuje na prodej leteckých zájezdů.   Nákupem cestovní kanceláře Nev-Dama, která se specializuje na prodej lyžařských zájezdů a je ve svém oboru největší na českém trhu, značka Nev-Dama nezanikne, uvedl Jelínek. Spojení společností bude posuzovat Úřad pro ochranu hospodářské soutěže (ÚOHS), což by podle předsedy představenstva CK Fischer Miloše Vyhnala mělo trvat přibližně dva měsíce. Celkovou sumu akvizice společnost neuvedla, podle informací médií se cena transakce pohybovala kolem 150 milionů korun.   Letošní sezona bude podle Jelínka pro cestovní kanceláře působící v segmentu leteckých zájezdů obdobně obtížná jako ta loňská. Pro mnoho cestovních kanceláří bude obtížné získat dostatečné množství ubytovacích kapacit. Za tím stojí výpadek poptávky po Egyptu a Tunisku, které ostatní turistické destinace nebudou moci plně pokrýt. Pro nabídku na poslední moment tak zřejmě zůstanou volné kapacity právě jen v Tunisku a Egyptě, odhadl Jelínek.   cfr dvd  