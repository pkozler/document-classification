 V okolí Bezdězu dnes vznikl lesnický park, třetí v Česku  --------------------    Ke zpravodajství: FOTO/aktuality; AUDIO   --------------------    Ralsko (Českolipsko) 11. května (ČTK) - Na rozhraní Libereckého a Středočeského kraje dnes vznikl nový lesnický park. Park Bezděz na ploše bezmála 18.000 hektarů je po lesním parku Křivoklátsko a Masarykově lese u Brna třetí v Česku. Svou rozlohou je však největší. Rozkládá se v lesích kolem Bezdězu na Českolipsku a Mladoboleslavsku. Dohodu o jeho vzniku dnes v Hradčanech nedaleko Mimoně podepsali zástupci Bělé pod Bezdězem, Zákup, Bezdězu a Doks, Lesů ČR a Vojenských lesů a statků ČR. Právě státním podnikům většina plochy patří.   "Park bude zařazen do systému modelových lesů vznikajících nejen v okolních zemích, ale již také v České republice," řekl ředitel vojenských lesů Jiří Janota. Cílem založení lesnického parku je vhodně kombinovat hospodářskou i rekreační funkci lesa a současně dbát na ochranu přírody.   Vyhlášení parku ale neznamená, že by se na jeho území například přestalo těžit, přístup lesníků však bude citlivější. "Protože jsme si lesnický park Bezděz vybrali jako území, které je specifické přírodně, ale i historií hospodaření, tak v něm chceme hospodařit jaksi nadstandardně a především chceme lesnické hospodaření prezentovat veřejnosti," vysvětlil liberecký krajský ředitel Lesů ČR Ludvík Řičář.   "Lesnický park Bezděz vzniká hlavně proto, aby v této krajině ochránil jednu věc, a to je lesnictví na vysoké úrovni," poznamenal starosta Zákup Radek Lípa. Příprava založení parku trvala přibližně rok.   Lesy kolem Bezdězu, hospodářsky využívané už od středověku, byly dříve součástí vojenského prostoru Ralsko, kam neměla veřejnost přístup. Díky tomu se podařilo tamní přírodní bohatství uchránit. Součástí parku je i několik přírodních rezervací a památek nebo evropsky významných lokalit. Na jeho území se vyskytují například orel mořský a ledňáček říční. Turisté v parku mohou obdivovat i mnohasetleté bukové porosty. Je zde i množství turistických a cyklistických tras nebo stezek pro milovníky jízdy na koni.   jem mol  