 Jedlík špenátu Pepek námořník je v Brně hrdinou rodinné inscenace  --------------------    Ke zpravodajství: AUDIO   --------------------    Brno 11. ledna (ČTK) - Nejslavnější jedlík špenátu Pepek námořník je hlavním hrdinou nového rodinného představení v brněnském Divadle Radost. Kombinuje činoherní a loutkové divadlo, závěr představení tvoří projekce animovaného filmu s Pepkem námořníkem, řekl dnes novinářům autor a režisér Vlastimil Peška. Kromě zábavy, humoru a písniček slibují divadelníci také příběh o vzniku kresleného filmu a zrození jedné z nejznámějších postaviček animovaných grotesek.   "Představení připravujeme jako rodinnou podívanou, na kterou se lidé přijdou především pobavit. Hra se vrací k vzniku kresleného filmu. Měla by 'vonět' atmosférou 30. let," uvedl Peška.   V představení nemohou chybět Pepkovy souboje o přízeň milované dívky. Zároveň je inscenace podle Pešky také "encyklopedickým heslem", které zábavnou formou představuje dobové souvislosti. Autoři používají různé výrazové prostředky. "Je to důsledná kombinace činoherního divadla a různých loutek. Pracujeme i s prvky černého divadla," řekl Peška.   Texty písní napsal Jaroslav Wykrent, autorem hudby je Peška a Samuel Lerner. Výpravu včetně loutek navrhla Michaela Savovová. V roli Pepka se představí Jiří Valůšek, padoucha Bluta hraje Milan Potůček. Pepkovu dívku Olívii ztělesní Kateřina Höferová. Premiéra bude 15. ledna.   Pepek námořník se poprvé objevil v roce 1929 v komiksovém seriálu Thimble Theatre, který vydával jeden z newyorských listů. Na filmové plátno Pepek Námořník vstoupil v roce 1933. Kreslíř Elzie Segar se při malování Pepka údajně inspiroval skutečnou postavou siláka z Texasu. O jeho zálibě ve špenátu prý kolovaly legendy a fajfku neodkládal ani v koupelně.   Divadlo Radost shodou okolností není jediným brněnským souborem, který čerpal inspiraci v příbězích o nezdolném pojídači špenátu. HaDivadlo v roce 2009 nastudovalo představení pro dospělé nazvané Intimní život Pepka námořníka a Oliv Olivové. Hru Luboše Baláka, která se odehrává v obývacím pokoji po mnohaletém soužití Pepka a Oliv, v HaDivadle s nadsázkou označovali jako erotický thriller o tom, co obě postavy dělají, když se zrovna nevěnují svým groteskním eskapádám.   Jan Tomandl sap  