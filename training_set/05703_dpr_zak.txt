 Dva lidé byli těžce zraněni při nehodě v Rapoticích  Rapotice (Třebíčsko) 18. ledna (ČTK) - Dva lidé byli dnes ráno těžce zraněni při nehodě v Rapoticích na Třebíčsku. Řidič osobního auta tam na přechodu pro chodce srazil patnáctiletou dívku. Když jí poskytoval první pomoc, srazil ho další osobní automobil. ČTK to řekla krajská policejní mluvčí Dana Čírtková.   Nehoda se stala kolem 06:15 na křižovatce u nádraží. Dechová zkouška podle mluvčí u obou řidičů vyloučila požití alkoholu před jízdou. Zraněná dívka byla převezena s mnohačetnými zraněními do úrazové nemocnice v Brně - Bohunicích. "Pětatřicetiletý zraněný řidič skončil rovněž s mnohačetnými zraněními v brněnské nemocnici U svaté Anny," uvedl primář záchranné služby na Vysočině Miroslav Havlík.   bjr mol  