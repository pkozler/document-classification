 Fakultní nemocnice v Olomouci o většinu lékařů i nadále stojí  --------------------    Ke zpravodajství: FOTO/aktuality; AUDIO   --------------------    Olomouc 31. ledna (ČTK) - Vedení Fakultní nemocnice v Olomouci i nadále stojí o většinu lékařů, kteří podali v rámci protestní akce výpověď. Pokud se odbory s ministerstvem zdravotnictví podle rýsující se dohody domluví, budou moci zůstat na svých místech. Přesto jsou výjimky, u kterých nemocnice setrvání zvažuje. Podle ředitele porušili tito lékaři zásady slušného chování. Odboráři však žádné takové případy neznají. V nemocnici i nadále ponechávají lékaři 133 výpovědí z celkového počtu 620 lékařských úvazků. Obě strany vyčkávají, jak se situace bude vyvíjet.   Podle vedení nemocnice by při případné dohodě mohla většina lékařů i přes výpovědi zůstat na svých místech. Ředitel Radomír Maráček však již ve čtvrtek uvedl, že u některých lékařů by však otázku jejich setrvání vedení nemocnice zvažovalo. Důvodem je údajně jejich nevhodné chování. Podle mluvčího nemocnice Egona Havrlanta se na tom dosud nic nezměnilo. "Stále o většinu stojíme. Někteří se však během jednání nechovali hlavně k ošetřovatelskému personálu podle zásad slušného chování. Jde o jednotlivce," řekl dnes ČTK Havrlant.    Předseda tamního lékařského odborového svazu Petr Šafránek však ČTK dnes řekl, že o takových případech neví. "Vůbec nevím, o co se jedná. Kdo tady porušuje a neporušuje zásady slušného chování nevím, myslím, že si tady v nemocnici nenadáváme. Podle mne z těchto lékařů nikdo zásady slušného chování neporušuje, nevím, co má toto prohlášení znamenat," uvedl Šafránek. Podotkl, že lékaři zatím vyčkávají, žádná ze 133 výpovědí nebyla dosud stažena. "V úterý bude schůzka předsedů a krajských koordinátorů lékařských odborových klubů, kde se domluvíme na dalším postupu," doplnil Šafránek. Uvedl, že pokud dojde k nějaké dohodě, budou zdejší lékaři preferovat, aby v nemocnici zůstali. Podle něj je ale spousta tamních lékařů dobře jazykově vybavena a možnost najít práci v zahraničí mají velkou.   Vedení nemocnice na sklonku minulého týdne oznámilo, že kvůli výpovědím lékařů bude tento týden vypisovat výběrová řízení a oslovovat i personální agentury. Zároveň se chtělo po vhodných adeptech poohlédnout i v zahraničí. Podle mluvčího nemocnice se však výběrová řízení zatím vypisovat nebudou. "V tomto týdnu proběhnou důležitá jednání i s odboráři, uvidíme, jak to dopadne. Více budeme vědět ve čtvrtek," doplnil Havrlant. Stejně tak zatím podle něj nemocnice nejedná o tom, zda si z případné uvolněné částky ministerstvem zdravotnictví polepší na platech nejen lékaři, ale i sestry. Stejně tak neřeší zatím ani otázku zrušení akutních lůžek. "Momentálně musíme vyřešit otázku s lékaři a stabilizovat situaci," dodal mluvčí nemocnice.     Vedení nemocnice již minulý týden ujistilo, že i přes výpovědi lékařů během března nebude omezena péče o nedonošené děti. Tři z šesti lékařů, kteří na oddělení zůstali, by posílili lékaři z dětské kliniky. Péči se podařilo zajistit nemocnici na první krizové týdny také na neurologii a hematoonkologii, které jsou plánovaným odchodem lékařů rovněž nejvíce postiženy. Pacienty však připravili na to, že se již během února začnou některé operace, jako například operace žlučníků, kýl, či náhrad kloubů, omezovat. Lidé by na ně museli čekat až o tři měsíce déle.     Na území Olomouckého kraje je osm nemocnic akutní lůžkové péče. Výpovědi lékařů v Olomouckém kraji se týkají pouze olomoucké fakultní nemocnice. Odejít odtud chce 133 lékařů z celkem deseti pracovišť, přičemž u pěti se jedná o počty, které mohou omezit poskytovanou péči.   Alena Petrželová jpt  