 Nejchutnější odrůdou jablek je Rozela, řekli degustátoři  --------------------    Ke zpravodajství: FOTO ve Fotobance  ID foto: P201101060655401, P201101060666901, P201101060654401   --------------------    Hořice (Jičínsko) 10. ledna (ČTK) - Nejchutnější odrůdou jablek z loňské úrody je podle výsledků čtvrteční degustace v Hořicích na Jičínsku odrůda Rozela. Za ní se umístily odrůdy Andera a Angold. O pořadí rozhodlo na 120 degustátorů. ČTK to dnes řekl ovocnář František Paprštein z Výzkumného a šlechtitelského ústavu ovocnářského z Holovous na Jičínsku. Pravidelnou degustaci ústav pořádal po 41.   "Zajímavé je, že mezi prvními deseti nejchutnějšími jablky nebyla žádná zahraniční odrůda. To se ještě nestalo," řekl Paprštein. Odrůdu červené barvy Rozela vyšlechtili ovocnáři z Ústavu experimentální botaniky Akademie věd ČR. Andera a Angold jsou výsledkem práce holovouských výzkumníků.   Vzorky mladé odrůdy Rozela, která byla zapsána do listiny odrůd v roce 2007, dosáhly vysoce nadprůměrného hodnocení v pěti ze šesti sledovaný parametrů. Nejvíce odrůda zaujala vzhledem, konzistencí dužniny, šťavnatostí a celkovou chutí, která je u ní navinule sladká a výrazně aromatická. Degustátoři vedle toho stupnicí od jedničky do devítky hodnotili i vůni a slupku. Odrůdy hodnotili takzvaně naslepo, jejich název neznali.   Do celkového hodnocení se tradičně nezapočítávalo hodnocení podle kyselosti. "Nepotvrdily se přitom původní předpoklady, že by jablka byla kvůli loňskému méně slunečnému počasí kyselejší. V parametru kyselosti byla srovnatelná s minulými roky," řekl Paprštein.   O přízeň degustátorů se letos ucházelo 43 odrůd z jabloní pěstovaných holovouským výzkumným ústavem. Mezi nimi bylo 17 odrůd původem z ciziny, například až z Japonska, USA či Nového Zélandu. Zhruba 15 procent odrůd bylo hodnoceno vůbec poprvé. Asi čtvrtina vzorků patřila novým odrůdám, takzvaným hybridům, které nemají ještě ani jméno. Právě degustace mají ukázat, jak populace reaguje na nové odrůdy.   Jedna ze starých a tradičních odrůd, Coxova, v letošním hodnocení chuti propadla na poslední místo. "V zemi svého původu, v Anglii, je však tato odrůda považována za jednu z chuťově nejlepších a prodává se za nadprůměrné ceny," řekl Paprštein. Odrůda Coxova pochází z první ploviny 19. století.   Jablka jsou v Česku ovocem s nejvyšší spotřebou. Průměrný Čech ročně sní kolem 25 kilogramů jablek či výrobků z nich. Za jablky následují se spotřebou kolem 14 kilogramů na osobu a rok pomeranče a mandarinky. Celková spotřeba čerstvého ovoce v Česku je kolem 90 kilogramů na osobu a rok.   Zdeněk Rychtera jpt  