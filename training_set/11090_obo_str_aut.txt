 Zájem o nová auta na Slovensku byl loni nejnižší od roku 2004  Bratislava 10. ledna (ČTK) - Odbyt nových osobních a malých užitkových automobilů na Slovensku loni spadl na nejnižší úroveň od roku 2004. Celkový počet registrací se proti roku 2009 snížil o více než pětinu na 70.951 vozů. Nejsilnější postavení na trhu měla tradičně Škoda Auto, zhruba každé páté nové auto na Slovensku neslo znak největší české automobilky. Vyplývá to z údajů, které dnes ČTK poskytlo slovenské sdružení automobilového průmyslu.   Na loňském propadu prodeje aut v zemi se podepsalo i vyprchání efektu státních dotací, kterými se vláda v roce 2009 snažila podpořit automobilový průmysl kvůli dopadům hospodářské krize. Nárok na takzvané šrotovné tehdy uplatnilo více než 39.000 řidičů.   Na rozdíl od Slovenska, v Česku celkové registrace osobních a lehkých užitkových automobilů v minulém roce klesly jen nepatrně na 180.812 vozidel.   Škoda Auto umístila loni na Slovensku 13.631 osobních a malých užitkových vozů. Oproti roku 2009 to znamená pokles o desetinu, navzdory tomu si však automobilka podíl na trhu zvýšila. V kategorii osobních aut se zaregistrovalo také 5675 octavií a 4766 fabií.   S odstupem za Škodou na druhém místě prodeje na Slovensku skončil Renault se sedmiprocentním podílem na trhu. Zhruba stejné výsledky vykázal i Volkswagen, který se v bratislavském závodu zaměřuje zejména na montáž luxusnějších sportovně-užitkových vozidel.   boa dvd  