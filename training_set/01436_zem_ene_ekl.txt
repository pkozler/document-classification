 Ve Zlínském kraji přibylo míst napojených na kanalizaci a vodovod  Zlín 12. května (ČTK) - Ve Zlínském kraji v uplynulém roce mírně přibylo míst napojených na vodovod a kanalizaci. V domácnosti s vodovodem loni žilo 91,9 procenta obyvatel regionu, meziročně o 0,8 procentního bodu více. Zvýšil se i podíl obyvatel domácností napojených na kanalizační síť, a to o 0,2 procentního bodu na 85,6 procenta. Vyplývá to z informací Českého statistického úřadu.   Z hlediska co nejvyššího počtu domácností napojených na vodovod kraj zaujal až deváté místo, pokud jde o napojení na kanalizační síť, patří mu páté místo. V celé zemi je pitnou vodou z vodovodu zásobováno 93,1 procenta, na kanalizační síť je napojeno 81,9 procenta obyvatel.   Rozvoj vodovodní sítě ve Zlínském kraji umožnily v posledních letech vysoké investice vodohospodářských společností, sdružení a krajů do vodovodů a kanalizací. Výše investic do vodohospodářské soustavy je ale i jedním z faktorů, který ovlivňoval růst ceny vody pro přibližně 543.000 obyvatel regionu zásobovaných z veřejných vodovodů. Například loni na Zlínsku lidé zaplatili za vodné a stočné 71,16 koruny za metr krychlový. Letos se cena zvýšila na 73,15 koruny, což je nejvíce v kraji. Ovšem nejvýrazněji se voda zdražila obyvatelům Vsetínska, kde je letos vodné a stočné 65,78 Kč. Loni to bylo 59,73 Kč.   Vodárny tak reagují i na skutečnost, že spotřeba vody rok od roku klesá. Vloni se ve Zlínském kraji celkový objem fakturované vody snížil o 2,2 procenta na 24 milionů metrů krychlových. Kvůli zdražení ale výběr vodného vzrostl o takřka pět procent na 732,2 milionu korun.   slu hj  