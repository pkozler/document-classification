 LN: Čech se uchází o post pověřence pro otázky jaderných zařízení  České Budějovice 3. května (ČTK) - Bývalý poradce ministra životního prostředí Dalibor Stráský se uchází o funkci hornorakouského pověřence pro otázky jaderných zařízení v sousedních zemích. Informují o tom dnešní Lidové noviny (LN). Podle rakouských médií má ze všech kandidátů největší šanci. Hornorakouská kampaň je mimo jiné zaměřena proti dostavbě jaderné elektrárny Temelín.   Stráský byl předsedou republikové rady Strany zelených, stále je členem krajské rady zelených v jižních Čechách. Vystudoval jadernou fyziku, na konci 80. let pracoval ve společnosti ČEZ. V současnosti se živí jako energetický poradce.   Stráský LN řekl, že se s protiatomovou kampaní Horních Rakous ztotožňuje. "Jaderná energetika z bezpečnostních i provozních důvodů je jako energetický zdroj už dávno překonaná a nemá budoucnost," uvedl. Už za sebou má první slyšení v zemské radě pro životní prostředí. Na základě tohoto pohovoru rakouská média Stráského favorizují.   Post hornorakouského zmocněnce se uvolnil po odchodu Radka Pavlovce. Ten odešel po 13 letech.     kpe jpt  