 V ČR roste prodej e-knih, klasické knihy ale zatím neohrožují  Praha 16. ledna (ČTK) - Prodej elektronických knih a jejich čteček na tuzemském trhu rychle roste a e-knihy nabízí stále více nakladatelství. Speciální čtečky vlastní už několik desítek tisíc Čechů, kteří si mohou vybírat z několika stovek knižních titulů převedených do elektronické podoby. Odborníci míní, že navzdory rostoucí popularitě elektronických knih klasickým knihám s pevnou vazbou v Česku ještě zdaleka neodzvonilo. Ve Spojených státech u některých velkých prodejců elektronické knihy už loni v prodeji předstihly klasickou pevnou vazbu.   "Odhadujeme, že čeští čtenáři v tuzemsku a zahraničí nakoupili zhruba 50.000 čteček knih a poptávka stále roste. Náš prodej se měsíčně zvyšuje o zhruba 35 procent," řekl ČTK Petr Mareš z portálu eReading, který prodává čtečky a elektronické knihy.   Na rostoucí poptávku po elektronických knihách reagují nakladatelství. eReading nyní nabízí ke stažení už bezmála tři stovky elektronických knih a jejich počet hodlá dál zvyšovat. Nakladatelství Fragment, které patří k prvním prodejcům elektronických knih v Česku, plánuje pro letošní rok každý měsíc vydat v digitální verzi přibližně 20 svých titulů.   Od začátku loňského prosince k vydávání e-knih přistoupilo také nakladatelství Portál, které se zaměřuje zejména na odbornou literaturu. "Reagujeme na zájem trhu, na to, že čím dál více lidí vlastní čtečky," řekla ČTK Jitka Pourová z Portálu. Finanční přínos pro nakladatelství si zatím netroufá odhadnout, analýzy se teprve chystají, firma ale v potenciál elektronických knih věří. Portál nyní nabízí k prodeji v e-podobě například knihy Jana Sokola Člověk a náboženství nebo Filosofická antropologie.   Nejlevnější čtečky e-knih stojí v tuzemských obchodech zhruba 3000 korun. Investice do čtečky se podle odborníků vyplatí, jelikož e-knihy jsou zpravidla výrazně levnější než klasické knihy s pevnou vazbou. Například tištěná kniha Ropa a krev od Martina Nováka stojí 302 koruny, za její elektronickou verzi čtenář zaplatí 69 korun.   Zatímco ve Spojených státech jsou elektronické knihy hitem už několik let, Češi byli konzervativní a dávali přednost knihám s pevnou vazbou. Zlom nastal loni, kdy se v Česku výrazně zvýšil počet prodaných čteček a nakladatelství zároveň začala rozšiřovat nabídku elektronických knih. Podle Mareše poptávka po čtečkách i e-knihách prudce vzrostla zejména v závěru loňského roku. "Před vánočními svátky jsme jich prodali stovky kusů. Byl to společně s elektronickou knihou poměrně častý vánoční dárek, což nás docela překvapilo," podotkl.   Elektronické knihy ale zatím mají minimální podíl na tuzemském trhu s knihami. Jeho velikost odborníci s odkazem na údaje Českého statistického úřadu odhadují na minimálně 4,5 miliardy korun, ačkoliv knihkupci sami prezentují čísla až dvojnásobně vyšší.   I když poptávka po e-knihách prudce roste, poklesu trhu s tradičními knihami se nakladatelé nebojí. "Domnívám se, že ještě mnoho let tento nový kanál tištěné knihy neovlivní. Typickým zákazníkem, který kupuje e-knihu, je totiž spíš člověk v marketingové terminologii nazývaný inovátor, kterému na klasické knihy nezbývá moc času, a proto si jich ani moc nekupuje. Tyto čtenáře tak naopak elektronická kniha může navrátit zpátky ke knize tištěné," míní ředitel nakladatelství Fragmenty Pavel Nýč.   S dobou jdou i knihovny. Městská knihovna v Praze začala loni svým čtenářům půjčovat čtečky. Poskytuje je na 14 dní čtenářům nad 18 let, kteří jsou v knihovně zapsáni přes rok a nemají vůči ní závazky. Knihovna má k dispozici 14 čteček různého typu a funkcí, dvě k vyzkoušení v knihovně, 12 se půjčuje domů. Na čtečky je pravidelně kolem deseti rezervací, čtenáři na ně musí čekat. Knihovna proto uvažuje o rozšíření projektu.   E-knihy knihovna "půjčuje" či lépe řečeno zpřístupňuje už od roku 2009. Elektronické knihy je možné si stáhnout do počítače, čtečky, na flash disk nebo do mobilu. Ke stažení knihovna nabízí přes 150 titulů. Převážně jde o díla volná podle autorského zákona, například detektivní příběhy se Sherlockem Holmesem nebo pohádky Boženy Němcové.   beh hck jw  