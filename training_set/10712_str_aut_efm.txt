 Automobilka Hyundai vykázala rekordní čtvrtletní zisk  Soul 27. ledna (ČTK) - Jihokorejské automobilce Hyundai Motor stoupl ve čtvrtém čtvrtletí čistý zisk o 48 procent na rekordních 1,4 bilionu wonů (22,1 miliardy Kč). Výsledky podpořil růst tržeb a prodeje aut. Uvedla to společnost v dnešním prohlášení.   Tržby za tři měsíce do konce prosince se zvýšily o 3,1 procenta na 9,94 bilionu wonů. Provozní zisk vzrsotl o 8,6 procenta na 908,8 miliardy wonů. Také provozní zisk a tržby byly rekordní. Automobilka prodala 943,791 vozů, o 5,1 procenta více než ve stejném období předloni.   Za celý loňský rok se čistý zisk automobilky zvýšil o 78 procent na 5,27 bilionu wonů. Prodej aut vzrostl o 16,3 procenta na 3,61 milionu vozů. Rovněž tyto údaje jsou podle automobilky rekordní, napsala agentura AP.   Hyundai je spolu s dceřinou firmou Kia Motors pátým největším výrobcem aut na světě. Hyundai v listopadu 2008 oficiálně zahájila sériovou produkci osobních aut v Nošovicích na Frýdecko-Místecku. Kia spustila v prosinci 2007 sériovou výrobu osobních vozů u slovenské Žiliny.   irl jw  