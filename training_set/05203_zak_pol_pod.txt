 Soud s exposlancem Vondruškou byl odročen na duben  --------------------    Ke zpravodajství: FOTO/aktuality; AUDIO   --------------------    Liberec 21. ledna (ČTK) - Výpověďmi svědků a znalce dnes před libereckým okresním soudem pokračovalo projednávání případu někdejšího dozorce z věznice v Minkovicích a komunistického exposlance Josefa Vondrušky. Soud vyslechl mimo jiné bývalého velitele věznice a dalšího z vězňů, kteří s Vondruškou přišli do kontaktu. Soudce Pavel Pachner poté jednání odročil na polovinu dubna. Někdejší komunistický poslanec čelí obžalobě ze zneužívání pravomoci veřejného činitele. V 80. letech v Minkovicích údajně bil politického vězně Jiřího Wolfa.   Podle Jiřího Gruntoráda, který byl v Minkovicích vězněn v letech 1981 až 1983, byli odsouzení trestáni zejména při neplnění náročných pracovních norem, které by i silný a zdravý člověk zvládal jen s vypětím všech sil. Byli prý šikanováni nebo dostávali práci navíc.   Ve vězení byl Vondruška Gruntorádovým vychovatelem. "Na mě působil jako vyloženě zlý člověk, který má potěšení, když může někomu ublížit," řekl před soudem Gruntorád. Násilí se na něm ale Vondruška nedopustil a nebyl jej svědkem ani v případě dalších vězňů. "Takový poznatek nemám," uvedl na dotaz soudu.   Někdejší prokurátor Karel Kostelecký, který na věznici dohlížel, dnes prohlásil, že se naprostá většina stížností vězňů týkala práce. Připustil sice, že si někteří mohli stěžovat i na násilí ze strany dozorců, prý si ale už nevzpomíná. "Je to možné... Ale podstata problémů v Minkovicích byla práce. To byla alfa a omega všeho. Nikoliv brutalita," tvrdil Kostelecký.   Podle tehdejšího velitele věznice Miroslava Šimka míval Vondruška na vězně ve zvyku řvát. "Byl náročný, přísný, zvyšoval hlas, ale nic jiného se ke mě nedoneslo," řekl před soudem téměř jedenaosmdesátiletý muž. Vondruška podle něj v některých případech jednal neadekvátně, ale ne protizákonně.   Vondruška, jehož případ začal soud projednávat loni v listopadu, obvinění odmítá. "Vy všichni přicházíte a priori s tím: Političtí vězni tvrdí. A je to svatá pravda. A z toho nejste nikdo z vás schopen uhnout ani o krok. No tak si věřte na zjevení a neptejte se na nic mě," rozčiloval se o přestávce při debatě s některými z přítomných, mezi kterými nechyběl například aktivista a antikomunista Jan Šinágl.   Soud se chystá vyslechnout ještě další svědky, mimo jiné někdejšího disidenta Petra Cibulku, který ale do Liberce nepřijede a svědectví podá v Praze. U libereckého soudu bude jednání pokračovat ve středu 13. dubna.   jem mol  