 Dobeš: Státní maturity se posunou už na duben, i kvůli VŠ  --------------------    Ke zpravodajství: AUDIO   Doplnili jsme o stanovisko zástupců Univerzity Palackého v 5. odstavci.   --------------------    Olomouc 12. května (ČTK) - Státní maturity budou podle ministra školství Josefa Dobeše (VV) skládat středoškoláci od příštího roku dříve a v opačném pořadí. Studenti začnou písemnými zkouškami už v dubnu, v květnu budou následovat zkoušky ústní. Důvodem jsou především problémy s přijímacími zkouškami na vysoké školy. Ačkoliv se někdy konají už na přelomu května a června, studenti se letos budou moci prokázat maturitním vysvědčením až 20. června. Dobeš to dnes řekl novinářům. Na problémy státních maturit a přijímacích řízení na vysoké školy upozornili dnes ČTK i maturanti.   "Po schůzce mimo jiné na Univerzitě Palackého v Olomouci chci deklarovat, že otočíme podobu maturit. Nejdříve budou centrálně na konci dubna písemky, z nich budou výsledky pro vysoké školy. Poté budou v květnu na školách probíhat ústní zkoušky. Posunout chceme také opravné termíny z října na září, aby studenti, kteří selhali jen proto, že neunesli stres, měli možnost k přijetí na vysokou školu," uvedl ministr.   Zkoušky na vysoké školy se někde dělají na přelomu května a června, dříve než maturity. Problémy to přináší na obou stranách. "Rozdělení maturit je pro nás nepříjemné. Maturitní vysvědčení budeme mít 20. června, ale už 21. června musíme předložit jeho kopii. Některé vysoké školy po nás chtěly maturitní vysvědčení třeba už 15. června. Je kolem toho zmatek, systém je špatně nastaven," řekl dnes ČTK devatenáctiletý maturant ze Slovanského gymnázia v Olomouci Martin Hovorka, který zrovna skládal ústní zkoušku z českého jazyka. Společně se studenty, kteří úspěšně projdou ústní částí, jej čekají od 30. května ještě písemné testy.   Jeho slova potvrdila zástupkyně školy Eva Pavlíčková. "Studenti jsou na vysoké školy přijati s podmínkou, že předloží maturitní vysvědčení. Některé vysoké školy trvají na tom, že přijímací řízení uzavřou až po státních maturitách, což je ze zákona den 20. června. To docela komplikuje situaci vysokým školám i studentům," řekla dnes ČTK Pavlíčková.   Na problém poukazují i vysoké školy. "Problém bude v tom, že když dříve uchazeči přišli k přijímačkám, měli v ruce maturitní vysvědčení. My jsme si u prezence mohli udělat poznámku, že má splněnou zákonnou podmínku ukončené středoškolské vzdělání. Pak už záleželo čistě na tom, jak udělá zkoušky. Kdežto letos budou mít vysvědčení až 20. června, letošní maturanti jej tak v ruce mít u přijímaček nebudou. My tak budeme muset čekat až na to, kdy nám doloží, že mají maturitu zvládnutou, abychom jim mohli vydat rozhodnutí o přijetí ke studiu," řekla ČTK Alena Cholinská ze studijního oddělení olomoucké fakulty zdravotních věd. "Zkomplikuje to uzavření přijímacích zkoušek," doplnila.     Ministr Dobeš na dotaz ČTK problémy připustil. "Nesmyslnost vůči vysokým školám je velká. Špatně je i to, že se prolíná státní maturita s přijímačkami. Například na Univerzitě Palackého v Olomouci musejí vypisovat přijímací řízení i o víkendu. Jsou to špatné stránky státních maturit, co se týče vysokých škol. Proto harmonogram posuneme, zkrátíme a uděláme v jiném termínu," uvedl Dobeš. "Pro vysoké školy i Palackého univerzitu je ideální, když koncem dubna uděláme státní písemnou část a do týdne zveřejníme výsledky. Toto jim stačí pro nastavení kritérií pro přijímací řízení," doplnil ministr školství.   Podle Dobeše bude podoba státních maturit zafixována na dva roky. Studenti tak budou maturovat z českého jazyka a volit poté mohou mezi matematikou a pěti cizími jazyky. "Za tři roky bych byl rád, kdyby byla povinná matematika. Za čtyři roky je potřeba udělat elektronickou, jednoduchou, neadministrativní státní maturitu. Zde překlopíme už fungující model ze základních škol na střední školy," dodal ministr.     Od roku 1998 přišla příprava nových maturit na 680 milionů korun, z toho téměř 250 milionů šlo z evropských fondů. V prvním roce se jich zúčastní téměř 99.000 studentů. K dnešnímu dni podle Dobeše odmaturovalo zhruba 3000 středoškoláků, u ústní části státních maturit zatím neuspělo 13 procent žáků.   Alena Petrželová snm  