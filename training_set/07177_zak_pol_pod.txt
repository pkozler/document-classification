 Budoucnost některých hasičských stanic na jihu Moravy je ohrožena  Brno 12. ledna (ČTK) - Budoucnost některých hasičských stanic bude již v roce 2012 nejistá. Ještě před časem hrozilo šesti z nich zrušení kvůli úsporným opatřením vyvolaným hospodářskou krizí. Zachovány byly jen kvůli tomu, že Jihomoravský kraj vyčlenil na jejich letošní provoz mimořádnou desetimilionovou dotaci. Co ale bude v příštím roce, to se neví, řekl dnes ČTK ředitel jihomoravského hasičského sboru Jiří Pelikán. Hejtmanství s příspěvkem v příštím roce nepočítá.   "Mojí prioritou samozřejmě bude, aby stanice zůstaly zachovány. Zda se to podaří, to ale netuším," uvedl. Připomněl nedávná slova jihomoravského hejtmana Michala Haška (ČSSD), podle něhož si kraj nemůže dovolit trvale financovat zařízení státu. Kraj byl přitom zásadně proti rušení stanic s poukazem na to, že by tím byla ohrožena bezpečnost obyvatel.   V ohrožení byly hasičské stanice v Kunštátě na Moravě, Ivančicích, v Moravském Krumlově, Hrušovanech nad Jevišovkou, ve Slavkově u Brna a v Brně-Starém Lískovci. Důvodem ke zrušení byly statistiky, podle nichž mají nejméně zásahů než ostatní.   Jihomoravský hasičský sbor, stejně jako další sbory v republice, šetří. Původní rozpočet mu byl zkrácen o 15 milionů na 63 milionů korun. Další pětimilionovou úsporu dosáhli hasiči drobnými škrty. Ani vnitřní úspory by podle Pelikána nebyly schopny v budoucnu zachránit hasičské stanice před zrušením.   Vladimír Klepáč sap  