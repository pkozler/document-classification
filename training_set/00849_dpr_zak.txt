 Nehody na Vysočině: Loni 51 mrtvých, o 16 víc než v roce 2009  Jihlava 5. ledna (ČTK) - Loni zemřelo na silnicích kraje Vysočina 51 lidí, to je o 16 víc než v roce 2009. Nejvíc nehod se stalo na vysočinském úseku dálnice D1, obětí nehod bylo nejvíc na Jihlavsku. Proti předloňsku se zvýšila i způsobená škoda. Vyplývá to z policejních statistik.   "Ve 216 případech policisté při vyšetřování nehod zjistili, že řidiči před jízdou požili alkoholické nápoje," uvedla krajská policejní mluvčí Dana Čírtková. Počet nehod, při nichž figuroval alkohol, se však meziročně snížil o 16. Snížil se také počet těžkých zranění.   Podle Petra Halána z krajské dopravní policie nejvíc nehod loni způsobil nesprávný směr a způsob jízdy, nepřiměřená rychlost, nedodržení bezpečné vzdálenosti, nedání přednosti v jízdě a nesprávné předjíždění. "Nedodržení bezpečné vzdálenosti bývá většinou příčinou nehod ve městech, kde je vyšší hustota provozu," uvedl Halán. Největší počet nehod s tragickými následky podle něj způsobilo nedání přednosti v jízdě.   Jedna z tragických loňských nehod se stala začátkem března u Stonařova na Jihlavsku. Zemřela při ní osmiletá dívka. Zraněny byly také o rok starší dívka a dvaatřicetiletá řidička, obě skončily v nemocnici. Automobil vyjel ze silnice na pole, několikrát se otočil a zůstal ležet na střeše. Cestující byli cizinci.   Začátkem listopadu zahynul osmatřicetiletý řidič kamionu a jeho o dva roky mladší spolujezdec při srážce dvou kamionů mezi obcemi Kámen a Habry na Havlíčkobrodsku. Sedmadvacetiletý slovenský řidič druhého kamionu utrpěl středně těžké zranění a skončil v jihlavské nemocnici.     Porovnání nehod v kraji Vysočina v letech 2009 a 2010      2009  2010     počet nehod  1566  2363     úmrtí  35  51     těžká zranění  174  119     škoda v mil.Kč  140,9  190,9     alkohol  232  216     zdroj: Krajské ředitelství policie kraje Vysočina   bjr jpt    