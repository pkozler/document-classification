 Inspekce:Policista sliboval ženám beztrestnost za sexuální služby  Česká Lípa 19. ledna (ČTK) - Policejní inspekce navrhla stíhání kriminalisty z územního odboru v České Lípě, který prý vyšetřovaným ženám sliboval beztrestnost za sexuální služby. Návrh je výsledkem ukončené akce s názvem Loudil. Policista je podezřelý z přijetí úplatku a ze zneužití pravomoci úřední osoby, informovala dnes ČTK mluvčí inspekce Martina Lídlová.   Muž podle ní od mladých žen a dívek po výsleších požadoval intimní schůzky. Šlo zpravidla o ženy, které se dostaly do problémů. "Policista je opakovaně telefonicky kontaktoval a sliboval jim beztrestnost v případě, že svolí k sexuálnímu styku," dodala mluvčí inspekce.   Okresnímu státnímu zastupitelství v Liberci byl podán návrh na zahájení stíhání podezřelého policisty a státní zástupce jej akceptoval.   jem mol  