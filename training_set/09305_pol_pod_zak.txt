 Radnice se obává, že se v Českém Těšíně opět budou kupovat hlasy  Doplnili jsme v 1. odstavci větu "Poprvé v České republice bude volby do obecního zastupitelstva sledovat i organizace Transparency International." Doplnili jsme 5. odstavec s vyjádřením Stanislava Beránka z Transparency International.   --------------------    Český Těšín (Karvinsko) 5. ledna (ČTK) - Vedení radnice Českého Těšína na Karvinsku se obává toho, že by se při opakovaných volbách do městského zastupitelstva v sobotu 8. ledna opět mohlo kupčit s hlasy voličů. ČTK to dnes řekla mluvčí radnice Dorota Havlíková. Opakování hlasování nařídil soud na podzim kvůli masivnímu skupování hlasů pro SOS pro Český Těšín. Karvinská policejní mluvčí Zlatuše Viačková ČTK řekla, že policie zatím nedostala žádné oznámení, které by souviselo se sobotními volbami. Poprvé v zemi bude volby do obecního zastupitelstva sledovat i nevládní organizace Transparency International (TIC).   "Lidé, kteří v říjnu dostali peníze za to, že šli volit, tvrdí, že mají odměnu slíbenou zase. Dokonce mají dostat ještě více peněz," řekla Havlíková. Podle ní o tom má vedení města signály z více stran. "O hlasy se zajímají stejní lidé jako na podzim. Mají kontakty na lidi, kteří svůj hlas za peníze odevzdali už minule. Teď se k nim přidají i ti, kteří tehdy nevěřili, že jim někdo za volební hlas opravdu zaplatí," řekla Havlíková.   Informaci o nabídce peněz za volební hlas ČTK potvrdil muž, který peníze inkasoval už při říjnových volbách. Uvedl, že peníze mu nabídl stejný člověk jako loni. "Teď mám dostat 1000 korun. A prý to mají vymyšlené líp než předtím," řekl obyvatel azylového domu, který nechtěl zveřejnit své jméno.   Viačková uvedla, že v sobotu v Českém Těšíně bude zvýšený počet policistů, kteří budou dohlížet na to, aby nebyl porušen zákon ani nikdo nenarušoval pořádek. Podle policejní mluvčí jejich počet bude dostatečný a jejich stavy posílí i členové speciální pořádkové jednotky. V ulicích budou i kriminalisté v civilu. "Pokud bude mít kdokoliv z občanů nějaký podnět nebo stížnost, může se obrátit na kteréhokoliv policistu na ulici, na obvodní oddělení nebo zavolat na linku 158," řekla Viačková.   Volby bude monitorovat tým nevládní organizace Transparency International, jejímž posláním je zjišťovat stav korupce a aktivně přispívat k jejímu omezování. "Na místě zkusíme prověřit podezření na manipulaci s volebními hlasy a následně to zadokumentujeme," potvrdil ČTK projektový vedoucí TIC Stanislav Beránek. Uvedl, že co se týče voleb, organizace v Česku zatím jen prověřovala podněty, které z nich vzešly. "Teď máme příležitost ověřit si své zkušenosti na místě přímo v průběhu voleb," řekl Beránek.   Obyvatelé Českého Těšína už hlasovací lístky dostali do schránek, i když vedení města původně chtělo, aby je lidé obdrželi až ve volebních místnostech. "Jednak by se ušetřilo desítky tisíc korun za roznos, ale především by se tím podstatně omezilo kšeftování s hlasy. Lidé by už nemohli přijít do místnosti s lístkem, který jim někdo vyplnil, ale museli by si jej upravit sami na místě. Ministerstvo s tím nesouhlasilo," uvedl místostarosta Stanislav Folwarczny (ODS).   Podle svědků dostávali v říjnu voliči za hlas pro SOS pro Český Těšín odměnu 300 až 700 korun. Lídr kandidátky Marian Kuś tvrdí, že s vyplácením peněz neměl on ani jeho kolegové nic společného. Podle původních výsledků skončila SOS pro Český Těšín ve volbách s 19 procenty hlasů na druhém místě za ČSSD s 23 procenty. Skupováním hlasů se nadále zabývá policie.   Vlastimil Vyplel snm  