 ČR zaplatí 170 milionů za modernizaci systému letadel AWACS.  --------------------    Ke zpravodajství: AUDIO   --------------------    Praha 11. ledna (ČTK) - Česká republika do roku 2013 zaplatí celkem 170 milionů korun na modernizaci vzdušného systému včasné výstrahy NATO, který provozuje radarová letadla AWACS. Zároveň se bude podílet průměrným ročním příspěvkem 90 milionů korun na financování provozu a nasazení systému. Informace o programu nazvaném NAEWC (NATO Airborne Early Warning &amp; Control) ve středu předloží ministr obrany Alexandr Vondra vládě.   Obrana si od přístupu k programu včasné výstrahy slibuje větší zapojení do rozvoje obranyschopnosti celé Severoatlantické aliance. Svým partnerům v NATO tím ČR vyšle signál, že je odpovědnou a spolehlivou členskou zemí, píše se v materiálu ministerstva obrany.   Účast státu v programu může být také injekcí pro český průmysl. Alianční agentura NAPMA, která za systém zodpovídá, garantuje účastnickým zemím téměř 100 procentní návratnost peněz, které do systému vložily, formou přímé nebo nepřímé účasti domácích podniků na modernizačním programu. O formě a rozsahu zapojení českých forem do programu se již jedná. Podniky by měly začít s výrobou součástí systému v roce 2012, uvedlo ministerstvo obrany.   Vondra podepsal přístupové dodatky ke smlouvě loni v září poté, co byly podepsány posledním účastnickým státem programu NAEW&amp;C - Spojenými státy americkými. Dokument vstoupil v platnost v polovině prosince, čímž se ČR stala plnoprávným členem vzdušného systému včasné výstrahy.   Programu NAEW&amp;C se nyní účastní sedmnáct členských zemí NATO, z nichž šestnáct se finančně podílí na provozu a modernizaci radarových letounů a aliančního vzdušného systému včasné výstrahy. Sedmnáctým členským státem je Velká Británie, která na své náklady provozuje vlastní radarové letouny E-3D.    tmn mal  