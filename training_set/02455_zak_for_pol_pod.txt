 Nečas chce jednat s Johnem o výběru policejního prezidenta  Zprávu jsme upravili, v 5. a 6. odst. jsme doplnili reakci ministra dopravy Víta Bárty (VV), v 7., 8., 11. a 12. odst. informace ministerstva vnitra.   --------------------    Praha 9. ledna (ČTK) - Výběrové řízení na policejního prezidenta podle premiéra a šéfa ODS Petra Nečase zřejmě plně neodpovídá zákonu o služebním poměru. Vadí mu mimo jiné jeho uspěchanost - na přihlášení a přípravu koncepce mají kandidáti fakticky pouze tři dny, řekl dnes premiér v pořadu Partie televize Prima. Nejen o proceduře výběru nového policejního šéfa chce Nečas hovořit s ministrem vnitra Radkem Johnem (VV). Zatím se podle Nečase nesešli, kvůli Johnově zdravotní indispozici.   Premiér je pro zrušení řízení, které je podle něj pouze zinscenovanou kulisou pro dosazení určitého člověka. Je třeba vyjasnit celou proceduru, rozhodnout, zda ministr vybere svého kandidáta, nebo zda se bude dělat objektivní výběrové řízení, nebo budeme hrát frašku na výběr policejního prezidenta, uvedl.   Podle Nečase by bylo lepší, kdyby John vybral kandidáta, za kterého by se postavil. "Bylo by to čistější (...) než dělat jakousi komedii nebo hru, nebo vytvářet křoví pro takzvané výběrové řízení, kde ale všechny výhybky vlaku jsou nastaveny předem do jedné stanice," uvedl premiér.   Nečas už dříve označil složení výběrové komise za "paskvil" a "kočkopsa". Později dodal, že způsob výběru policejního prezidenta působí jako stafáž pro předem určeného kandidáta. Spekuluje se o tom, že favoritem Johna je jeho náměstek a někdejší náměstek policejního prezidenta Viktor Čech. John reagoval s tím, že premiér má upřesnit, který občanský demokrat se má účastnit práce výběrové komise místo Johnova náměstka Jaroslava Salivara.   Ministr dopravy Vít Bárta (VV) v dnešních Otázkách Václava Moravce České televize uvedl, že ještě nikdy nebyl policejní prezident vybrán v "oficiálním transparentním výběrovém řízení". "Celou věc považuji za to, že tady je obava kohosi z toho, že když bude veřejně nějaká komise o něčem debatovat a rozhodovat, když to bude otevřený proces, tak že prostě ten proces někdo nemá pod kontrolou," prohlásil Bárta.   Nerozumí prý tomu, že Nečas zpochybňuje "právní podstatu" procedury výběru s několikadenním časovým odstupem. "Pro mě je spíš kočkopes to, co se tady jako bere za argumentaci než obsah toho problému," dodal Bárta.   Podle Nečase jsou kritéria výběru špatně nastavena. Například služební zákon podle něj říká, že policejní prezident má mít magisterský titul. Podle dokumentu zveřejněného na  webu  ministerstva úřad požaduje "vysokoškolské vzdělání v magisterském studijním programu právnického, ekonomického nebo technického zaměření". "Proč někdo, kdo je strojní inženýr z vysoké vojenské školy, může být policejní prezidentem, a někdo, kdo má magistra v oblasti psychologie nebo speciální pedagogiky, policejním prezidentem být nemůže," uvedl Nečas.   Znalost angličtiny má podle něj být výhodou, nikoli podmínkou výběru. Podle ministerstva má kandidát na pozici absolvovat rozhovor v cizím jazyce, na výběr má mít z angličtiny, němčiny, francouzštiny a španělštiny. "Rozhovor bude z témat, která odpovídají prvnímu stupni jazykové zkoušky," sdělil ČTK úřad.   Zákon o služebním poměru nesmí být podle premiéra při výběru nástupce policejního prezidenta Oldřicha Martinů porušen. Podle zákona ho jmenuje ministr vnitra s tím, že na základě politické dohody výběr podléhá schválení vládou, zdůraznil.   Nečas v pořadu přiznal, že předvánoční spor o odvolání policejního prezidenta mezi ODS a VV v koalici vyvolal nedůvěru, která trvá. Všichni se podle něj musejí snažit obnovit vzájemnou důvěru. Je však přesvědčen, že koaliční vládu spor nerozdělí.   Ministerstvo vnitra dnes uvedlo, že zákon o služebním poměru předpokládá dvě možnosti obsazení postu policejního prezidenta. Ministr může do této funkce ustanovit příslušníka zařazeného do 11. tarifní třídy, v praxi jde výhradně o náměstky policejního prezidenta, uvedl úřad. "Tato možnost je pouze fakultativní. Služební funkcionář (v tomto případě ministr vnitra) takto může, ale nemusí postupovat," sdělilo ministerstvo.   Druhou možností je výběrové řízení, kam se mohou v první fázi přihlásit příslušníci bezpečnostních sborů v 10. tarifní třídě, kteří splňují další stanovené požadavky. O výběru má v prvním případně rozhodnout poradní a v druhém výběrová komise. Personální složení obou je totožné. "Jednání poradní a výběrové komise bude zahájeno dne 18. ledna 2011," uvedl úřad.   rem har snm  