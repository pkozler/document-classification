 Výstava fotografií přibližuje židovskou čtvrť v Boskovicích  Boskovice (Blanensko) 13. května (ČTK) - Proměny židovské čtvrtě v Boskovicích v období od 20. do 70. let minulého století přibližuje dnes zahájená výstava fotografií, která se koná v tamním muzeu. Na nejstarších snímcích diváci spatří čtvrť ještě s původními obyvateli, z nichž drtivá většina zahynula ve druhé světové válce v koncentračních táborech, řekli ČTK pořadatelé akce ze sdružení Halebla. Fotografie na výstavu si zapůjčili od nejstarších obyvatel města a z archivů.   Židovská čtvrť je památkovou zónou, do níž každoročně míří tisíce turistů. Za první republiky byla chudinskou částí města. Z bezmála 500 Židů odvlečených do koncentračních táborů se jich vrátilo po válce domů jen 14. Čtvrť začala chátrat.   Po nástupu komunismu se některé domy v této lokalitě začaly kvůli nedostatečné údržbě rozpadat. Na snímcích lze spatřit četné domy, které musely být strženy a zlikvidovány. Teprve počátkem 90. let se začalo s obnovou čtvrtě.   Na většině snímků jsou především malé děti zachycené při procházkách s rodiči touto historickou částí Boskovic. Všechny snímky jsou amatérské a měly by vypovídat i o životních osudech těch, kteří ve čtvrti žili. Proto je výstava nazvaná Příběhy, které se tu odehrály.   Vladimír Klepáč hj  