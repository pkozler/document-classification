 Maloobchodní tržby v USA za duben vzrostly desátý měsíc za sebou  Washington 12. května (ČTK) - Maloobchodní tržby ve Spojených státech za duben vzrostly desátý měsíc za sebou. Jejich růst z velké části způsobily vyšší ceny benzinu, americké ministerstvo obchodu dnes uvedlo, že spotřebitelé v dubnu utráceli více za benzin, oděvy a auta.   Obrat maloobchodů stoupl v dubnu o polovinu procenta, zatímco v březnu se zvýšil o 0,9 procenta. Bez benzinu, kde tržby vzrostly o 2,7 procenta kvůli cenám, se obrat zvýšil jen o 0,2 procenta.   Ceny pohonných hmot rostly v USA v posledních měsících a celostátní průměr se drží blízko čtyř dolarů za galon. Ekonomové se obávají, že motoristé budou kvůli vyšším palivovým nákladům utrácet méně za jiné zboží, což zpomalí hospodářský růst USA, napsala agentura AP.   pok jw  