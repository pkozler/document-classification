 Kraj propustí téměř polovinu pracovníků správy a údržby silnic  Praha 9. ledna (ČTK) - Středočeský kraj se rozhodl propustit téměř polovinu nynějších pracovníků správy a údržby silnic (SÚS). Zároveň sloučil dosavadní čtyři střediska SÚS v Benešově, Kladně, Kutné Hoře a Mnichově Hradišti do jedné organizace, která bude sídlit v budově krajského úřadu v Praze. Důvodem jsou úspory v administrativním aparátu, řekl ČTK hejtmanův náměstek pro dopravu Robin Povšík (ČSSD).   "V současné době dochází k propouštění přibližně 45 procent stávajících zaměstnanců správ a údržeb, což je asi 70 lidí," uvedl náměstek. Odcházejí podle něj zejména pracovníci v ekonomické sféře a oblasti správního rozhodování. "To znamená, že se v podstatě ruší správní cestmistři, kteří realizovali správní úkony, kdy se jednalo například o věcná břemena a podobně," dodal.   Jejich práce podle něj přejde na výrazně menší počet zaměstnanců. Spolu se sloučením středisek zanikla i čtyři ředitelská místa. "Ředitel je v současné době pouze jeden, který je pouze pověřen řízením celé organizace, a na konci března krajská rada rozhodne, jakým způsobem se bude pokračovat dál," uvedl náměstek. Dispečinky v Benešově, Kladně, Kutné Hoře a Mnichově Hradišti podle něj zůstanou zachovány, zastřešovat je bude jedna organizace.   Vedle pracovníků SÚS odcházejí také zaměstnanci krajského úřadu. Hejtman David Rath (ČSSD) počátkem prosince prohlásil, že kraj propustí 75 ze 670 současných úředníků. Důvodem je krácení peněz na výkon státní správy. Bez náhrady má být zrušeno například celé oddělení, které kontroluje rozpočty obcí, nebo oddělení koncepcí školství. Opoziční ODS toto rozhodnutí kritizuje.   khj mha  