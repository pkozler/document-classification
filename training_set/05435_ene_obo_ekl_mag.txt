 Ruští výrobci obcházejí zákaz prodeje stowattových žárovek  --------------------    Ke zpravodajství: ilustrační FOTO ve Fotobance  ID foto: F201003180307901, F201003220133001   --------------------    Moskva 19. ledna (zpravodaj ČTK) - Ruští výrobci vymysleli jednoduchý způsob, jak obejít zákaz prodeje stowattových žárovek platný od Nového roku. Podniky z Tveru a Tomska nyní dodávají na trh žárovky o příkonu 95 wattů. Vzhledem k tolerancím technické normy může skutečný výkon dokonce mírně přesahovat zakázané předchůdce.   "Takové žárovky jdou doslova na dračku," uvedl dnes v listu Vedomosti manažer moskevské firmy, která zajišťuje distribuci výrobků z Tomsku v metropoli. Ve skladu má už méně než 500 žárovek, další zásilka dorazí za dva týdny.   Zákaz stowattových žárovek prosadil prezident Dmitrij Medveděv, pro kterého se úspory energie staly jednou z "vlajkových lodí" programu modernizace země. Rusko tak následovalo příklad Evropské unie, která prodej klasických žárovek o příkonu 100 wattů a vyšším zakázala již od 1. září 2009, s výjimkou doprodeje zásob.   Příslušný zákon v Rusku vstoupil v platnost počátkem měsíce. Se sankcemi ale dosud nepočítá, i když úřady by případně mohly sáhnout třeba po paragrafu trestního zákona o nezákonném podnikání. Výrobci jsou však přesvědčeni, že výrobou žárovek o příkonu 95 wattů zákon neporušují, a za pravdu jim podle listu dávají spotřebitelské organizace i anonymní zdroje z prezidentské kanceláře.     Ještě vpředvečer zákazu stowattových žárovek se Rusové předzásobili a vykoupili zásoby ve velkých sítích obchodů. Na zakázané zboží tak lze jen sporadicky narazit v malých prodejnách. Dosud neprodané zásoby stowattových žárovek hodlají výrobci vyvézt na Ukrajinu a do Běloruska.   Chování spotřebitelů je možné vysvětlit snahou ušetřit. Zatímco klasická žárovka stojí okolo 10 až 20 rublů (asi šest až 12 Kč), úsporná alternativa se prodává za 150 až 300 rublů (přibližně 90 až 180 Kč). Loni se v zemi podle dostupných údajů prodalo okolo miliardy žárovek, z toho pětina stowattových, a jen zhruba 40 milionů úsporných zářivek.   Klička, kterou výrobci obcházejí zákaz, nemusí mít dlouhé trvání. Už za dva roky se má zákaz vztahovat i na žárovky o příkonu 75 wattů.   Jak obejít omezení pro prodej žárovek v EU vymyslel už loni německý podnikatel Siegfried Rotthäuser. Klasické žárovky s vyšším než povoleným příkonem nabízí jako "malá topná tělesa" a prodává pod názvem "tepelné koule". Edisonovy žárovky totiž produkují mnohem více tepla než světla.   msk dvd  