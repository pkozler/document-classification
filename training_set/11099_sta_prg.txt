 Developeři hlásí vyšší prodeje bytů,může ale přijít další pokles  Praha 10. ledna (ČTK) - Nové byty šly loni v Praze a okolí na odbyt lépe než v roce 2009, vyplývá z údajů většiny velkých stavitelů oslovených ČTK. Podle dnes zveřejněných statistik společnosti Ekospol, která patří mezi čtyřku největších pražských developerů, prodali loni stavitelé v projektech s 50 a více jednotkami celkem 2691 nových bytů, což je meziroční nárůst zhruba o 39 procent. Podle analytika Aleše Michla z Raiffeisenbank ale realitní trh ještě zdaleka vyhráno nemá.   "Když vidím, že míra nezaměstnanosti je v ČR na 9,6 procentech, tak stále může přibývat nucených dražeb zástav nesplácených úvěrů - tlak na pokles cen nemovitostí může být ještě velký. V celém regionu střední Evropy nezaměstnanost stále neklesá, realitní trh to může ještě schytat," upozornil Michl.   Někteří developeři naproti tomu nešetří optimismem. "Odhaduji, že počet prodaných bytů za rok 2011 přesáhne hranici 3000," uvedl generální ředitel Ekospolu Evžen Korec. "Vzhledem ke stále nízké sazbě DPH, akčním nabídkám developerských společností a hypotečních bank předpokládáme v tomto roce obdobný až mírně vzrůstající zájem o nákup nemovitostí," řekla ČTK manažerka Naděžda Ptáčková ze společnosti Skanska.   Obchodní ředitel Central Group Jiří Vajner považuje za motor nadcházející poptávky obavy ze zvyšování snížené sazby DPH, potom podle něj může přijít znovu pokles prodejů bytů. Růst poptávky před daňovými změnami očekává také mluvčí Finepu Petra Kopecká.     Oficiální čísla o prodejích bytů v Česku nejsou a data developerů se můžou týkat různých skutečností. Někteří označují za prodané byty takové, na které je podepsaná rezervační smlouva, další za prodané jednotky považují až ty, které předají klientům.   Jeden byt se navíc může prodávat i několik let. "Klient podepíše koncem roku 2009 rezervační smlouvu na byt. Projekt je ve fázi předprodeje a stavět se začne v roce 2010. V roce 2010 podepíše smlouvu o smlouvě budoucí a kupní smlouvu podepisuje až v roce 2011, kdy je projekt dokončen. Ale byt je veden od roku 2009 jako prodaný," uvedla příklad Kopecká z Finepu.   Problematické je podle Kopecké i hodnocení trhu podle počtu uzavřených smluv. K jednomu bytu se totiž můžou vázat až tři smlouvy, jako je rezervační smlouva, smlouva o smlouvě budoucí a kupní smlouva.     Daniel Novák jw  