 Do Prahy se sjeli seniorští studenti ze světa na trénování paměti  Praha 18. května (ČTK) - Do Prahy se sjeli seniorští studenti z celého světa, setkání konané v rámci univerzity třetího věku je zaměřené na trénink paměti a aktivaci starých lidí. Akci pořádá Centrum celoživotního vzdělávání při pražském KC Vltavská, podle šéfky centra Dany Steinové zde každý semestr studuje na 4000 převážně starých lidí. Kromě univerzity třetího věku si mohou zájemci vybrat také ze vzdělávacích kurzů pro prarodiče a vnoučata nebo programy univerzity volného času.   "Mě to baví, já nejsem ten člověk, který sedí doma," řekla ČTK nejstarší studentka Jaša Kostlánová, proč do centra dochází už od 80. let. V současnosti studuje 92letá důchodkyně geometrii a alternativní medicínu, zároveň se stále účastní kurzů na trénování paměti. V rámci mezinárodního setkání seniorských studentů bude také v těchto dnech provádět po Praze skupinu 47 seniorských studentů z Austrálie, JAR, Velké Británie a Kanady.   Při výměnném pobytu bydlí část zahraničních studentů v hostitelských rodinách, součástí programu jsou i cvičení na trénování paměti. Podle Steinové tak chtějí ukázat psychický a fyzický potenciál starých lidí, mnohým účastníkům je přitom už přes 80 let. Přínosem studia a výjezdů je také to, že často opuštění staří lidé si najdou nové přátele a náplň života.   Centrum celoživotního vzdělávání na Vltavské nabízí každoročně až 45 studijních oborů, například psychologie, historie pražských památek nebo přírodní vědy. "Každý obor obsahuje osm přednášek konajících se ve 14denním intervalu," uvedla Steinová s tím, že zápisné na semestr činí 200 korun. V centru přednášejí odborníci z mnoha vysokých škol, na univerzitu třetího věku se sem prý kvůli tomu sjíždějí senioři z celé republiky. Studium je však otevřeno i invalidním důchodcům.   Staří lidé ale mohou do studia zapojit i svá vnoučata, v rámci takzvané experimentální univerzity se pro ně od roku 2004 pořádají sobotní kurzy například astronomie nebo egyptologie. V příštím akademickém roce se pro babičky a dědečky s vnoučaty otevře obor meteorologie a klimatologie, zápisné za dvojici činí 600 korun na rok.   Nejen senioři, ale také lidé na rodičovské dovolené se pak mohou hlásit také na takzvanou univerzitu volného času. Sem mohou chodit třeba na přednášky o pražské architektuře nebo divadelním a filmovém umění. Další kurz radí seniorům, jak si udržet fyzickou a duševní kondici do vysokého věku. Zájemci o studium pro příští akademický rok najdou přihlášky a podrobnější informace na webu  www.vltavska.cz .   kli mkv  