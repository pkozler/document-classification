 Sebevražedný útok v afghánské metropoli zabil čtyři lidi  --------------------    Ke zpravodajství: FOTO/aktuality   --------------------    Kábul 12. ledna (ČTK) - Čtyři lidé zahynuli a nejméně 20 dalších utrpělo zranění při dnešním útoku sebevražedného atentátníka v afghánské metropoli Kábulu. Podle agentur se k útoku zatím nikdo nepřihlásil.   Útočník s výbušninou připevněnou na motocyklu si za terč vybral autobus s příslušníky afghánské rozvědky, který projížděl západní částí hlavního města. Atentátník se odpálil před psychiatrickou klinikou na významné tepně této části metropole.   Mluvčí ministerstva vnitra Zamirí Bašary upozornil, že bilance obětí se může ještě zhoršit. "Většina obětí jsou civilisté," přestože terčem byl autobus afgánské rozvědky, zdůraznil.   Mluvčí ministerstva zdravotnictví uvedl, že v nemocnici poblíž místa atentátu bylo registrováno 29 zraněných.   Exploze, která byla slyšet až v centru Kábulu, poškodila kromě autobusu také další vozidla a vytloukla okna desítek okolních domů na rušné ulici. Celou oblast policie obklíčila.   Předchozí atentát v Kábulu se odehrál začátkem ledna v jeho centru: zahynul jeden policista a tři další utrpěli zranění, když se pokoušeli zneškodnit nastraženou nálož. Kábul byl dějištěm sebevražedného útoku také 19. prosince, kdy přišlo o život pět vojáků.   Sebevražedné útoky a nastražené nálože jsou oblíbenými prostředky povstalců z extremistického hnutí Taliban, které bojuje proti vládě prezidenta Hamída Karzáího a zahraničním silám, jež ho svrhly v roce 2001. Hlavním terčem jejich útoků jsou právě ozbrojené složky, ale často se oběťmi stávají civilisté.   hit hej  