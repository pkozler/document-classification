 Benzin a nafta zdražily zhruba o deset haléřů  Praha 6. června (ČTK) - Ceny pohonných hmot u čerpacích stanic v Česku se v uplynulém týdnu po předchozím poklesu vrátily k růstu. Benzin Natural 95 zdražil v průměru o deset haléřů na 34,95 koruny za litr. Cena nafty vzrostla o 12 haléřů na 34,16 Kč/l. Vyplývá to z údajů společnosti CCS, která ceny pohonných hmot dlouhodobě sleduje.   Podle analytika Petra Čermáka ze společnosti Colosseum byl růst způsoben zdražením komodit na burze v Rotterdamu. Zároveň podle něj zlevnění brání vyšší distribuční marže. "Koruna vůči americkému dolaru posílila. Díky tomu bychom se v následujících dnech mohli dočkat mírného zlevnění. Navíc zde stále existuje prostor pro pokles distribučních marží," uvedl Čermák.   Nejdražší byl v neděli benzin v Jihomoravském kraji. Jeho cena zde nicméně v uplynulém týdnu klesla o deset haléřů na 35,43 Kč/l. Následovala Praha, kde se cena zvýšila o 23 haléřů na 35,42 Kč/l. V Moravskoslezském kraji platili řidiči za litr benzinu 35,20 Kč.   Nejlevnější byl benzin v Jihočeském kraji. Jeho cena zde během týdne vzrostla o 12 haléřů na 34,53 Kč/l. Následoval Ústecký kraj s cenou 34,56 Kč/l. V Libereckém kraji platili motoristé 34,59 Kč/l.   Nafta byla nejdražší stejně jako benzin v Jihomoravském kraji. Litr zde stál průměrně 34,75 koruny. Následoval Zlínský kraj s cenou 34,72 Kč/l. Na Vysočině platili motoristé 34,57 Kč/l.   Nejlevnější diesel byl v neděli za 33,74 Kč/l v Ústeckém a Olomouckém kraji. V Jihočeském kraji stál litr nafty 33,83 koruny.     Průměrné ceny pohonných hmot k 5. červnu 2011:       Kraj  Natural 95  Nafta     Celá ČR  34,95  34,16     Hl. m. Praha  35,42  34,47     Jihočeský  34,53  33,83     Jihomoravský  35,43  34,75     Karlovarský  35,07  33,91     Královéhradecký  34,81  34,16     Liberecký  34,59  33,87     Moravskoslezský  35,20  34,30     Olomoucký  34,72  33,74     Pardubický  34,85  33,99     Plzeňský  35,18  34,04     Středočeský  34,86  34,16     Ústecký  34,56  33,74     Vysočina  35,04  34,57     Zlínský  35,10  34,72       Zdroj: CCS   lko vju  