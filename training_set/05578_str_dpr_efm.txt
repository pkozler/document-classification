 Ostravské opravy a strojírny mohou koupit akci v Traťové strojní  Brno 14. ledna (ČTK) - Úřad pro ochranu hospodářské soutěže (ÚOHS) povolil navýšení akciového podílu Ostravských opraven a strojíren ve firmě Traťová strojní společnost. Fúzi povolil bez podmínek. ČTK to řekl předseda ÚOHS Petr Rafaj. Podle ÚOHS spojení firem nebude mít za následek podstatné narušení hospodářské soutěže. Rozhodnutí je už pravomocné.   Menšinový balík akcií ve firmě Traťová strojní společnost vlastní pětka na českém stavebním trhu OHL ŽS. Obě firmy už spolu o možném prodeji jednaly. Ostravské opravy a strojírny koupily 51 procent akcií Traťové strojní společnosti letos od Českých drah. Zaplatily za ně přes 600 milionů korun. O zbývajícím balíku akcií, který vlastní OHL ŽS, se začalo jednat.   Traťová strojní společnost se specializuje na údržbu a pokládku železničního svršku, vlastní a provozuje řadu speciálních kolejových strojů, například jeřáby, podbíječky nebo svářečky kolejnic. Své služby poskytuje státní Správě železniční dopravní cesty a soukromým stavebním firmám.   vrn sap  