 Polívka, Uhde a další dnes dostali Cenu města Brna  --------------------    Ke zpravodajství: FOTO/aktuality   --------------------    Brno 25. ledna (ČTK) - Herec Boleslav Polívka, literát Milan Uhde, lékař Jiří Černý a deset dalších osobností se dnes přiřadilo k držitelům Ceny města Brna. Město tímto způsobem oceňuje mimořádný přínos ve vědě, kultuře, sportu i dalších oblastech veřejného života. Polívka cenu dostal v kategorii dramatického umění, Uhde za literární činnost, Černý za své mezinárodně uznávané zásluhy na poli transplantační chirurgie. Slavnostní ceremoniál sledovala zaplněná sněmovní síň Nové radnice.   Držiteli ocenění jsou ode dneška také ředitel olomouckého Muzea umění Pavel Zatloukal, sochař Miloš Vlček, bývalý šéf Design centra ČR Karel Kobosil a rektor Vysokého učení technického Karel Rais.   "Beru to jako ocenění mé manažerské práce v nejrůznějších funkcích za posledních 20 let, jako uznání dlouholeté snahy propojit akademickou sféru s průmyslovou praxí a tím alespoň trochu přispět dle svých možností k rozvoji Jihomoravského regionu a jeho průmyslu na Jižní Moravě a tím samozřejmě i k rozvoji města Brna," uvedl Rais.   Ve sportovní kategorii cenu dostal Vladimír Nadrchal, jenž 18 let hájil branku hokejové Komety Brno a chytal i v československé reprezentaci. Patřil k průkopníkům moderního brankářského stylu, byl prvním brankářem v Československu, který ke krytí obličeje použil plastovou masku. Kromě masky se podílel i na propagaci lapačky.   Ocenění za hudbu získal dvaaosmdesátiletý Jiří Beneš, jenž je pamětí a ztělesněním tradice Filharmonie Brno. Prožil s orchestrem všech dosavadních 55 sezon. Nastoupil do filharmonie ještě za vysokoškolských studií jako violista. Nyní je dramaturgem, podílí se také na přípravě festivalů klasické hudby. Za žurnalistické a publicistické dílo zastupitelé ocenili Olgu Jeřábkovou z Českého rozhlasu Brno.   tmd mol  