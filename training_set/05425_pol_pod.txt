 Lidé z pěti obcí si dnes půjdou znovu volit zastupitelstva  Praha 8. ledna (ČTK) - V pěti českých a moravských obcích se dnes budou konat komunální volby. Ve čtyřech se musí opakovat z rozhodnutí krajských soudů, které v nich zrušily výsledky říjnového hlasování převážně kvůli kupčení s hlasy voličů. V Libhošti, která se na počátku roku odtrhla od Nového Jičína, si budou lidé tentokrát volit svou, ne už novojičínskou radnici.   Dnes měli znovu volit rovněž lidé v části Krupky na Teplicku, Ústavní soud to ale odložil. Chce nejprve prozkoumat, zda by se kvůli hlasování za úplatu nemusely volby opakovat v celém městě. Požaduje to část zastupitelů a neúspěšných kandidátů z říjnových voleb. Znovu hlasovat budou muset obyvatelé Českého Těšína.   V případě Jirkova na Chomutovsku a Roudnice nad Labem na Litoměřicku se ale volby nebudou opakovat v celém městě, ale pouze ve třech, respektive v jednom voličském okrsku ze 13.   V případě Starého Plzence byla pro krajský soud důvodem pro zneplatnění loňských voleb neoprávněná kandidatura dvou zástupců sdružení Volba pro Starý Plzenec a Sedlec, neboť neměli ke dni voleb v obci trvalé bydliště.   Při opakovaných volbách si lidé budou vybírat ze stejných kandidátek, které měli k dispozici v říjnu. Volby ovšem budou pouze jednodenní. Volební místnosti budou otevřeny od 07:00 do 22:00, výsledky hlasování by se měly nejpozději v neděli objevit na serveru  www.volby.cz .   mhm snm  