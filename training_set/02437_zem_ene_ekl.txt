 Dobrovolníci budou opět čistit řeku Sázavu a její břehy  Sázava (Benešovsko) 18. ledna (ČTK) - Dobrovolníci letos opět z lodí a břehů vyčistí řeku Sázavu. Úklid úseku ze Střechova do Pikovic, dlouhého téměř 100 kilometrů, tradičně organizuje obecně prospěšná společnost Posázaví. Uskuteční se od 15. do 17. dubna. Další úseky řeky vyčistí místní akční skupina Lípa pro venkov a občanské sdružení Sázava 21, sdělila ČTK PR manažerka Posázaví Jaroslava Tůmová.   Patronát nad projektem nazvaným Čistá řeka Sázava převzala stejně jako loni zpěvačka Aneta Langerová. "Aneta s námi opět jeden den na řece pojede. Velice se těší a já věřím, že to bude i pro dobrovolníky příjemné setkání," uvedla manažerka projektu Denisa Cibulková.   Organizace akce se od loňska nebude příliš lišit. Řeka bude opět rozdělena na pět úseků, každý z nich bude mít svého vedoucího a svůj zásobovací tým.   V loňském roce se řeka Sázava uklízela už popáté. Více než 1000 dobrovolníků tehdy vyčistilo úsek řeky dlouhý přes 150 kilometrů. Sesbírali přes 37 tun odpadků, především plastových lahví, igelitových obalů, ale také starých lednic, sudů, torz rybářských lodí, koleček, jízdních kol či pneumatik.   khj sap  