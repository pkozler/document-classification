 Odbory představí veřejnosti svůj návrh důchodové reformy  Praha 17. ledna (ČTK) - Českomoravská konfederace odborových svazů (ČMKOS) dnes představí veřejnosti podrobnosti svého návrhu na reformu penzí. Ten počítá mimo jiné s tím, že by se současné penzijní připojištění stalo druhým pilířem důchodového systému.   Penzijní fondy by se podle odborů po reformách, mezi které patří například oddělení majetku střadatelů od majetku akcionářů fondů, transformovaly v penzijní společnosti. V nich by si lidé mladší 40 let mohli na individuální účty dobrovolně spořit tři až devět procent své mzdy. Stát by jim potom odstupňovaně, podle výše vkladů, přispíval jedním až třemi procenty. Penzijní společnosti by také nabízely penzijní plány zaměstnancům vykonávajícím těžkou fyzickou práci nebo lidem pracujícím v rizikovém prostředí. Těm by na účet přispívali zaměstnavatelé.   Návrh odborů počítá také se snížením stropů pro odvod pojistného na sociální zabezpečení ze šestinásobku na čtyřnásobek průměrné mzdy a změnami ve výpočtu důchodů. Současný státní pilíř důchodového systému by zůstal podle odborů nezměněný. Neměnila by se ani výše povinných odvodů na sociální pojistné.   pcl mkv  