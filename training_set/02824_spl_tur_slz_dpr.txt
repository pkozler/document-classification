 Z Blanska do Moravského krasu jezdí nově turistický Krasobus  Blansko 3. června (ČTK) - V Moravském krasu dnes zahájila činnost nová speciální turistická autobusová linka. Takzvaný Krasobus vozí turisty z Blanska ke Skalnímu mlýnu v centrální části této nejstarší moravské chráněné krajinné oblasti. Navíc turistům nabízí hned několik výhodných slev na vstupy. V příštím roce by se současné vozidlo mělo vyměnit za bezbariérové, řekl dnes ČTK ředitel autobusové společnosti ČAD Blansko Jiří Šebela.   Vytvoření spoje přišlo na 110.000 korun. Do projektu investovalo město, Správa jeskyní Moravského krasu a Společnost pro Moravský kras, která provozuje lanovku u propasti Macochy i chatu Útulnu. Krasobus bude v provozu do konce září. Na trase bude jezdit čtyřikrát denně. Projekt bude ziskový, pokud každý z těchto spojů bude alespoň z jedné třetiny zaplněn.   Cestující Krasobusem získá poloviční slevu na vstup do zámku v Blansku, slevu 15 procent na lanovku a ekovláček v Pustém žlebu, zaplatí o deset procent méně za vstup do Kateřinské jeskyně a obdrží i slevu 15 procent na vstupném do blanenského akvaparku. Jízdenka pro dospělého přijde na 44 korun.   "Zatím na trase jezdí klasický autobus. Od příštího roku bychom jej chtěli vyměnit za vozidlo přepravující vozíčkáře, maminky s kočárky a kola cyklistů," uvedl Šebela. Pořízení nového vozidla přijde ČAD Blansko na asi tři miliony korun.   Krasobus nebude zahálet ani po ukončení hlavní turistické sezony v krasu. V zimě by měl vozit turisty z Blanska do oblasti okolo obce Suchý, kde jsou upraveny trasy pro běžkaře.   Vladimír Klepáč snm  