 Policie pátrá po pachateli, prý se pokusil znásilnit mladou ženu  --------------------    Ke zpravodajství: FOTO/aktuality   --------------------    Praha 20. ledna (ČTK) - Pražští policisté pátrají po pachateli, který se údajně pokusil znásilnit osmadvacetiletou ženu z Prahy 4. Žena se 6. ledna letošního roku krátce před jednou hodinou ráno vracela do místa svého bydliště. Pachatel ji pronásledoval až do domu, kde se pokusil ji znásilnit. Naštěstí se ženě podařilo vysmeknout se a utéct. Na svých webových stránkách o tom informovala policie.   Pachatel je podle policie česky hovořící muž ve věku 25 až 30 let, vysoký přibližně 180 centimetrů. V době činu byl oblečen do černé prošívané nepromokavé péřové bundy s rukávy na gumu, kapucí olemovanou kožešinou a tmavých džínových kalhot. Na hlavě měl černou pletenou čepici. Na zádech nesl šedivý nebo světle modrý středně velký batoh s červenými nebo fialovými i růžovými pruhy.   Kriminalistům se podařilo získat záběry z kamerového systému umístěného uvnitř domu, na kterých je pachatel zachycen. V průběhu vyšetřování vyšlo také najevo, že se neznámý muž oblečený prakticky shodně objevil o čtyři dny později kolem půl desáté večer v okolí domu.   Policisté žádají případné svědky, kteří by jim mohli při dopadení pachatele pomoci, aby je kontaktovali na nejbližší policejní služebně nebo prostřednictvím linky 158.   rjm pba  