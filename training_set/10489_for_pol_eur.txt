 Lukašenko bude uveden do úřadu, EU ceremoniál bojkotuje  --------------------    Ke zpravodajství: FOTO/aktuality   --------------------    Minsk 21. ledna (ČTK) - V běloruském Minsku bude do úřadu uveden staronový prezident Alexandr Lukašenko, jehož problematické vítězství v prosincových volbách vyvolalo krizi ve vztazích mezi Běloruskem a západními státy. Proti Lukašenkově vítězství hned v den voleb v Minsku protestovalo na 10.000 lidí, proti nimž zakročila policie. Kolem třiceti aktivistů ve vězení čeká na soud.   Lukašenkovy inaugurace se na protest proti údajně zmanipulovaným volbám a tvrdému zásahu proti opozici nezúčastní velvyslanci zemí Evropské unie včetně Česka. Místo Minska navštíví diplomaté sousední litevský Vilnius, kde se setkají s posluchači Evropské humanitní univerzity, vzdělávací instituce, kterou Lukašenko před sedmi lety z Minska vyhnal.   Rusko účast svého velvyslance na inauguraci neodvolalo.   jas    