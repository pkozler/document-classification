 V pražském Divadle Archa se obnoví Večírek rozpadlých dvojic  Praha 13. ledna (ČTK) - Pražské Divadlo Archa uvede 28. ledna společné vystoupení písničkářských dvojic Jan Burian a Jiří Dědeček, Jan Vodňanský a Petr Skoumal. Koncert naváže na sérii komponovaných hudebních večerů pořádaných touto čtveřicí v roce 1989 pod názvem Večírek rozpadlých dvojic v klubu Junior Chmelnice v Praze. ČTK o tom informoval Vladan Drvota z vydavatelství Supraphon.   Právě Supraphon loni na dvou CD vydal 20 let starou nahrávku Buriana, Dědečka, Vodňanského a Skoumala. Předrevoluční podobu záznamu Večírku rozpadlých dvojic, který vyšel v roce 1990, doplnilo několik bonusů.   "Unikátní reunion slibuje nejen příležitost vrátit se o dvacet let nazpět do předrevolučního období, ale i exkurzi do nejnovější sólové tvorby účinkujících písničkářů," uvedl Drvota.   Burian s Dědečkem spolu hráli v letech 1972 až 1985, Jan Vodňanský a Petr Skoumal v období 1966 až 1981. Večírek rozpadlých dvojic krátce před sametovou revolucí nabídl komponovaný pořad, jehož protagonisté mísili recitaci, dialogy a písně plné jinotajů a sdělení odrážejících atmosféru doby.   "Jednotlivé reprízy večera nejen že vždy až po okraj naplňovaly skutkovou podstatu trestného činu pobuřování a podvracení republiky, ale zároveň s tím naplnily i pohár divadelně apelativních možností žánru jevištního písničkářství. Velmi ohlasné, eticky vesměs zacílené písně se tu promyšleně střídaly s komentáři, recitací a hlavně s dialogy," napsal v roce 1990 teatrolog a kritik Vladimír Just.   Návštěvníci Večírku rozpadlých dvojic v Arše se na konci ledna pravděpodobně dočkají například skladeb Víno, ženy, zpěv, Poločas rozpadu či Maršálové.   Folkový písničkář a spisovatel Jan Burian je synem českého avantgardního divadelníka E. F. Buriana a vnuk operního pěvce Emila Buriana. Od roku 2001 každoročně v Praze pořádá Festival osamělých písničkářů, který v roce 2006 vykrystalizoval v založení volného sdružení Osamělí písničkáři.   Písničkář, básník, textař, překladatel, spisovatel Jiří Dědeček je autorem četných rozhlasových a televizních pořadů. V roce 2006 byl zvolen předsedou Českého centra Mezinárodního PEN klubu.   Spisovatel, herec, zpěvák, autor textů písní a lidový filosof Jan Vodňanský je autorem textů plných osobitého absurdního a intelektuálního humoru. Věnoval se také tvorbě pro děti.   Hudebník Petr Skoumal složil muziku k řadě filmů (například Jára Cimrman ležící, spící), k známým večerníčkům (Maxipes Fík) a mnoho písniček. Několik let působil jako člen kapely Etc...Vladimíra Mišíka, dlouhodobě spolupracuje s Michalem Prokopem.   Roman Jireš mkv  