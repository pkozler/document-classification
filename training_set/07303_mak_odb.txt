 Americké firmy loni oznámily nejnižší propouštění od 1997  Rozšířili jsme o informace agentury ADP o zaměstnanosti v soukromém sektoru v 1. a 3. odstavci a další údaje ve 4. odstavci. Doplnili jsme klíčová slova ADP a prosinec.   --------------------    New York 5. ledna (ČTK) - Americké společnosti loni oznámily, že propustí 529.973 zaměstnanců, což je nejnižší údaj od roku 1997. Meziročně se plánovaný počet propouštěných pracovníků snížil o 59 procent, v roce 2009 šlo naopak o nejvyšší nárůst za sedm let. Vyplývá to z údajů které dnes zveřejnila konzultační společnost Challenger, Gray &amp; Christmas. V samotném prosinci bylo plánované propouštění nejnižší od roku 2000. Agentura ADP Employer Services pak dodala, že soukromí zaměstnavatelé vytvořili v prosinci nejvíce pracovních míst od roku 2001.   V prosinci firmy oznámily plány na zrušení 32.004 pracovních míst, o 34 procent méně než v listopadu a o 29 procent méně než před rokem. Údaj byl nejnižší od června 2000, kdy zaměstnavatelé oznámili zrušení 17.241 míst.   Podle ADP soukromí zaměstnavatelé v prosinci vytvořili 297.000 pracovních míst. V listopadu po revizi vzniklo 92.000 pracovních míst. Výsledky výrazně překonaly i odhady analytiků dotazovaných agenturou Reuters, kteří v prosinci čekali v soukromém sektoru vznik 100.000 pracovních míst.   Zprávy o situaci na trhu práce přicházejí jen dva dny před zveřejněním oficiálních údajů o vývoji nezaměstnanosti v USA za prosinec. Obě zprávy naznačují, že by údaje mohly být velmi příznivé. Analytici podle ankety agentury Reuters odhadují, že v prosinci vzniklo 140.000 nových pracovních míst. V listopadu ekonomika vytvořila 39.000 pracovních míst a míra nezaměstnanosti stoupla na 9,8 procenta.   V téměř všech velkých odvětvích ekonomiky bylo loňské propuštění nižší než v roce 2009. V automobilovém sektoru firmy naplánovaly zrušení 16.001 míst, o 91 procent méně než předloni. V maloobchodu se počet plánovaných propouštění snížil o téměř dvě třetiny na 38.751. Nejvíce míst zaniklo ve vládě a neziskových organizací, i zde je však údaj meziročně nižší o 17 procent, napsala agentura Reuters.   irl vju  