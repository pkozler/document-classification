 Zemřel nejstarší český otužilec Ladislav Nicek  --------------------    Ke zpravodajství: FOTO/aktuality   --------------------    Praha/Olomouc 13. května (ČTK) - Ve čtvrtek zemřel ve věku 97 let nestor otužileckého plavání Ladislav Nicek. ČTK dnes obdržela parte. Informaci potvrdil předseda I. plaveckého kluba otužilců Praha Tomáš Prokop.   Nicek zemřel po delší nemoci. Poslední rozloučení se koná ve čtvrtek 19. května ve 13:20 v obřadní síni olomouckého krematoria.   Se zimním plaváním Nicek začínal v šedesátých letech. Ještě letos v únoru se spolu se 140 otužilci ponořil do studené Vltavy v pražském Braníku.   "Pana Nicka charakterizovala velká houževnatost. Ještě v únoru s námi plaval v Braníku a od nikoho nechtěl pomoc ani při vylézání na břeh," uvedl Prokop. Jak tehdy Nicek řekl ČTK, plavání ve studené vodě mu prý pomohlo i překonat zákeřnou rakovinu tlustého střeva.   phg dr  