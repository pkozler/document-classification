 ČEZ v Rumunsku koupil soustavu vodních elektráren a nádrží  Ve 4. odstavci společnost ČEZ opravila chybné: "240 MW instalovaného výkonu" na správné: "300 MW instalovaného výkonu".   --------------------    Praha 6. ledna (ČTK) - Společnost CEZ Romania SA ze skupiny ČEZ dokončila akvizici hydroenergetického systému poblíž rumunského města Resita. Koupila stoprocentní podíl ve společnosti TMK Hydroenergy Power SRL. Informovala o tom dnes mluvčí ČEZ Eva Nováková, kupní cenu nezveřejnila.   TMK Hydroenergy Power vlastní čtyři přehradní nádrže a čtyři malé vodní elektrárny v regionu Caras Severin. Celkový instalovaný výkon soustavy je zhruba 18 megawattů, každá ze čtveřice elektráren má instalovaný výkon do deseti MW.   Podle Novákové je nová akvizice v souladu s plánem skupiny ČEZ soustředit se v zahraničí mimo jiné na výrobu energie z obnovitelných zdrojů.   V oblasti obnovitelných zdrojů staví ČEZ v Rumunsku také rozsáhlý větrný park. V rámci první fáze provozuje ČEZ již 300 MW instalovaného výkonu větrné farmy. Po svém dokončení bude mít větrný pak 600 MW instalovaného výkonu, a má se tak stát největší evropskou větrnou farmou svého druhu.   ČEZ v Rumunsku nedávno prodal 9,15 procenta akcií, které držel v jaderné elektrárně Cernavoda. Akcie získal hlavní akcionář, kterým je rumunská státní společnost Nuclearelectrica.   lko dvd  