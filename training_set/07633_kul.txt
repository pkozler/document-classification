 Iráčan si v zájmu umění nechal implantovat kameru na lebku  Dauhá 3. ledna (ČTK) - Irácký fotograf si nechal připevnit miniaturní kameru na temeno hlavy. Celý letošní rok bude toto zařízení pořizovat každou minutu  snímky , které jsou přenášeny a promítány na výstavě současného umění v katarském Dauhá. Vafá Bilál emigroval z Iráku v roce 1991 a dnes žije v USA. O jeho originálním projektu informoval server BBC.   Kamera je připevněna ke třem  titanovým destičkám , které byly Vafáovi implantovány do lebky. Protože lékaři považovali jeho nápad za příliš nebezpečný, podařilo se mu jej realizovat nakonec až díky vyznavačům piercingu. V zájmu umění podstoupil nemalou bolest a dodnes si rány hojí nahřátými ručníky a slanou vodou.   Vbrzku hodlá kameru zdokonalit tak, aby byla použitelná i ve vlhku. Prozatím se ale musí sprchovat v igelitové čepici, samozřejmě průhledné.   Život se mu zkomplikoval v mnoha směrech. Například při své nedávné cestě letadlem strávil pod nejrůznějšími skenery drahný čas. Jeho přítelkyně naštěstí experimentování tohoto druhu přeje a zatím se prý ani jednou nepokusila kameru zakrýt.   Bilál učí fotografii na Newyorské univerzitě. V zájmu zachování soukromí studentů souhlasil s tím, že na půdě univerzity kameru zacloní.   Hlavním z motivů pro nezvyklý projekt jsou jeho vzpomínky na Irák. Žil kdysi v Nadžafu, ale nezbylo mu nic, co by mu život v Iráku připomínalo. "Bombardovali můj Nadžaf, odevšad stoupal kouř a já jsem si tehdy přál, abych to vše mohl nějak zachytit," vysvětluje.   Po odjezdu z Iráku v roce 1991 strávil dva roky v uprchlických táborech a nakonec dostal politický azyl v USA. Většina jeho příbuzných zůstala doma, bratr před šesti lety zahynul při atentátu. Otce to zlomilo tak, že přestal jíst a pít a krátce potom zemřel i on. Teď má Bilál jistotu, že alespoň jeho život v roce 2011 bude zaznamenán dobře. Chce také poukázat na to, že většina městského obyvatelstva dnes žije pod dohledem bezpečnostních kamer.   Projekt se rodil tři roky. Galerie ho odmítaly stejně jako lékaři, kteří považovali implantaci přístroje do lebky za velké zdravotní riziko. Nakonec mu pomohlo až studio piercingu. Ale i tak se musel vzdát původního plánu nechat si do lebky implantovat kameru. Místo toho jsou tam upevněny pouze úchyty, k nimž je kamera přichycena. Záběry jsou přenášeny do čerstvě otevřeného Muzea moderního umění v Dauhá.   Kritici pochybují o umělecké hodnotě projektu a poukazují na to, že je při něm porušováno soukromí. "Lidé na to reagují velmi ostře - mají se takové věci dělat a není to hrozné? Ale Vafá Bilál tím poukazuje na spoustu současných problémů," řekl jeden z kurátorů výstavy Till Fellrath.   Také předchozí Bilálovy projekty vzbudily rozpačitý zájem. Na záda si například nechal  vytetovat mapu Iráku  bez hranic, vymezenou pouze místy bojů a americkými a iráckými oběťmi. V projektu Domácí napětí strávil měsíc v chicagské galerii a lidé z celého světa po něm mohli střílet z painballových zbraní prostřednictvím webové kamery.   Svůj nejnovější kamerový projet považuje za náhled do budoucnosti. Díky budoucím technologiím prý lidé u sebe přestanou nosit i mobilní telefony a jejich spojení se světem bude prostě zabudováno přímo do jejich těl.   sva hej  