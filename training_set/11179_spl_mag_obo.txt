 Kaňkovský jarmark připomene tradici hornictví na Kutnohorsku  Kutná Hora 7. května (ČTK) - Pozapomenutou tradici hornictví na Kutnohorsku připomene jarmark, který chystá občanské sdružení Kaňk. Součástí akce, jež se koná 13. srpna, budou hudební a divadelní vystoupení, ukázky řemesel a expozice o historii dolování. Zájemci si prohlédnou také bývalé rudné doly, které jsou jinak nepřístupné, řekla ČTK jedna z organizátorek Malvína Krepsová.   "Kaňk je bývalá hornická osada, ve které se na rozdíl od Kutné Hory zachovaly ještě haldy. Vlastně i chalupy, které tam stojí a které jsou přestavěné na modernější domy," uvedla Krepsová. Duch staré doby je tak podle ní v Kaňku zachován.   Jarmark začne hodinu po poledni u kostela svatého Vavřince, který bude pro návštěvníky mimořádně otevřen. Připraveny jsou ukázky hry na varhany, před kostelem herci předvedou dobovou scénu podle skutečné historické události. Součástí nabídky bude i jarmareční tržiště, kde lidé uvidí práci kovářů či pletení košíků.   Kaňk leží tři kilometry severně od Kutné Hory a je jednou z jejích místních částí. Vznikl v druhé polovině 13. století v souvislosti s objevem rozsáhlých nalezišť stříbra a mědi. Původní hornická osada byla Ferdinandem II. roku 1621 povýšena na město se stejnými právy jako Kutná Hora. Těžební činnost pokračovala v okolí Kaňku až do 20. století, kdy se zde těžily zinkové a olověné rudy. Těžba také dala Kaňku jméno, neboť německý název Gang znamená mimo jiné důlní chodbu.   Jan Kholl dr  