 Veletrh Gaudeamus láká zájemce o studium, představí se 200 fakult  --------------------    Ke zpravodajství: FOTO/aktuality   --------------------    Praha 25. ledna (ČTK) - Na pražském Výstavišti si mohou ode dneška zájemci vybírat z více než 200 fakult z celé ČR i ze zahraničí, začal zde veletrh pomaturitního vzdělávání Gaudeamus. Akce potrvá do středy, vedle veřejných vysokých a vyšších odborných škol se zde prezentují také jazykové a pracovní agentury, ale třeba i univerzity z Ázerbájdžánu, Velké Británie nebo Kanady. Školy se snaží přilákat co nejvíc zájemců, některé obory se totiž kvůli slabým populačním ročníkům potýkají s nízkým počtem uchazečů.   Už od rána proudily na Výstaviště skupinky mladých lidí, někdy i celé třídy. "Přišla jsem sem s kamarádkami, protože se chci podívat, co které školy nabízejí. Už mám zhruba vybráno, kam si budu dávat přihlášku, ale co kdybych ještě něco zajímavého našla," řekla ČTK jedna z návštěvnic veletrhu. Přihlášky na většinu vysokých škol se podávají do konce února, nerozhodnutí studenti mohou na Gaudeamu najít informace o 3000 studijních oborech.   Kromě letáků, brožur a informací o přijímacím řízení nabízejí některé školy i přednášky a další akce. Pedagogové Vyšší odborné školy publicistiky dnes například přednášeli o sportovní publicistice, studenti Vysoké školy chemicko-technologické zase přímo před zraky diváků vyráběli zmrzlinu za použití kapalného dusíku. ČVUT předvádělo robota a zástupci České zemědělské univerzity zase nabízeli kolemjdoucím k vyzkoušení tester okamžitého fyzického výkonu. Právě technické a přírodovědné školy se nejčastěji potýkají s nezájmem uchazečů, studium a vědu se jim proto snaží představit zábavnou formou.   Školy a vzdělávací agentury zde však nabízejí i přípravné kurzy na "přijímačky", na některé obory jako psychologie, právo nebo jazyky totiž poptávka několikanásobně převyšuje nabídku. Školy z tohoto trendu profitují, například Univerzita Karlova nabízí měsíční přípravný kurz na medicínu od 3000 korun.   "Na naší škole máme mnoho studentů ze zahraničí. Češi jsou šikovní, vzdělaní," popsala zástupkyně ázerbájdžánské univerzity mezinárodních vztahů, proč dělají nábor i v Praze. Kromě toho se zde prezentují také školy z Kanady, Itálie, Rakouska, Finska nebo Nového Zélandu.   kli mkv  