 V I. čtvrtletí do kin přijdou snímky Hřebejka, Brabce i Havla  --------------------    Ke zpravodajství: ilustrační FOTO ve Fotobance  ID foto: F200808280138701, IF00005129, IF00005130   --------------------    Praha 5. ledna (ČTK) - Mezi čtyřmi desítkami filmových premiér prvního čtvrtletí tohoto roku zaujmou nové projekty Jana Hřebejka Nevinnost, Františka Antonína Brabce V peřině, Mateje Mináče Nickyho rodina i debutanta v této branži Václava Havla. Filmová verze Odcházení podle jeho vlastní hry přijde do kin 24. března ve třiceti kopiích.   Na plátnech se během tří měsíců objeví jedenáct celovečerních snímků v "plastické" verzi 3D; na čestném místě mezi nimi bude nejen březnová premiéra Brabcovy hudební pohádková komedie pro celou rodinu, ale i loutkový snímek s názvem Fimfárum - do třetice všeho dobrého režisérů Kristiny Dufkové, Vlasty Pospíšilové a Davida Súkupa. Ten přijde do kin už 10. února v šestnácti klasických kopiích a jako většinu filmových novinek ho budou doprovázet i kopie digitální.   Cameron Diazová i Christoph Waltz se od 13. ledna objeví v napínavém americkém snímku Zelený sršeň režiséra Michela Gondryho. Napětí slibuje od 20. ledna kriminální thriller Tři dny ke svobodě, který byl příležitostí především pro Russella Crowa a Liama Neesona. Malé diváky potěší o týden později animovaná hudební komedie Na vlásku, rovněž z americké produkce.   Hvězdné obsazení má také špionážní drama Turista, jehož hlavními hrdiny jsou Johnny Depp a Angelina Jolieová. Kulisu jejich hry plné intrik tvoří romantické Benátky, o čemž se filmoví fanoušci přesvědčí po premiéře 27. ledna.   Populární Cher a Christina Aguilera se v únoru objeví na filmových plátnech v muzikálu nazvaném Varieté, ve kterém se mladá servírka díky svému talentu stane hlavní atrakcí upadajícího varietního podniku.   Rachel McAdamsová, Harrison Ford, Jeff Goldblum, Patrick Wilson a Diane Keatonová figurují v obsazení romantické komedie Hezké vstávání, zasazené do veselého a dysfunkčního prostředí televizního vysílání. Do kin přijde koncem února.   Matt Damon a Emily Bluntová ztvární hlavní role v akčním a přece romantickém sci-fi Správci osudu, které společnost Bontonfilm uvede do českých kin od 3. března. Animované dobrodružství ještěrky vzápětí nabídne v komedii Rango, která do kin přijde dokonce ve čtyřiceti kopiích.   Další verzí líčící odpor proti napadení z vesmíru bude od začátku března americký film Světová invaze: Bitva o Los Angeles. Odvážní mariňáci pod vedením Aarona Eckharta v něm v ulicích velkoměsta bojují proti odporným a rychlým zabijákům, kteří se objeví poté, co do oceánu dopadnou podivné meteority.   Ve stejné době se do kin dostane také britský snímek líčící životní příběh krále Jiřího VI. Králova řeč. Titulní roli ztvárnil Colin Firth, do dalších hlavních rolí obsadil režisér Tom Hooper například Geoffreyho Rushe, Helenu Bonhamovou Carterovou a Dereka Jacobiho.   Jiří Borovička kš  