 STEM: Pět ze šesti lidí míní, že lidé jsou v práci diskriminováni  --------------------    Ke zpravodajství: GRAFIKA   --------------------    Praha 2. května (ČTK) - Pět ze šesti lidí se domnívá, že v České republice je některá skupina lidí v zaměstnání diskriminována. Myslí si to 85 procent Čechů. Nejčastější je prý diskriminace určitých věkových skupin nebo lidí se zhoršeným zdravím či postižením. Vyplývá to z aktuálního průzkumu společnosti STEM, který má ČTK k dispozici.   Necelá třetina lidí tvrdí, že k záměrnému znevýhodňování dochází "určitě". Naopak jen jedno procento lidí diskriminaci v zaměstnání rozhodně popírá. Skutečnost, že k diskriminaci v práci dochází, vnímá nejvíce lidí od roku 2004, kdy STEM začal tuto věc sledovat. Jen oproti poslednímu průzkumu z listopadu loňského roku je to nárůst o devět procentních bodů.   Drtivá většina lidí, 87 procent, tvrdí, že záměrné znevýhodňování je nejčastější kvůli věku. Tři čtvrtiny dotázaných uvedly jako nejčastější důvod zdravotní stav, 69 procent mateřství nebo těhotenství, 59 procent má za nejčastější důvod diskriminace v zaměstnání rasový původ. Na opačném pólu je znevýhodňování kvůli víře či náboženství - k tomu dochází jen podle sedmi procent dotázaných. Shodně 14 procent lidí má za to, že k diskriminaci dochází kvůli sexuální orientaci či politickému smýšlení.   Diskriminaci na pracovišti vnímají velmi podobně lidé různého věku, vzdělání i politické orientace. Neliší se zásadně ani názory zaměstnanců a podnikatelů či živnostníků. Určité rozdíly jsou mezi názory mužů a žen a lidí s různým materiálním zajištění domácností.   Průzkumu, který se uskutečnil od 31. března do 8. dubna, se zúčastnilo 1286 lidí starších 18 let.   krs hš  