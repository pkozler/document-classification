 Poslanci zatím schválili 23 zákonů, deset jich zamítli  Praha 4. ledna (ČTK) - Poslanci schválili od začátku nového volebního období 23 předloh včetně státního rozpočtu pro letošní rok. Naopak deset jich zamítli už v prvním čtení, nebo vrátili předkladateli. Ze schválených předloh jich 15 vyšlo ve Sbírce zákonů a osm ještě musí posoudit Senát a podepsat prezident. Do sněmovny přišlo dosud celkem 99 návrhů zákonů a jejich novel. Statistiku poskytl na dotaz ČTK tiskový odbor sněmovny.   Koaliční vláda ODS, TOP 09 a Věcí veřejných má ve sněmovně pohodlnou většinu 118 z 200 hlasů a nemá zatím problém své předlohy v dolní komoře odhlasovat. Koalici se dosud nepodařilo ve sněmovně obhájit pouze předlohu o omezení imunity zákonodárců, pro níž byla nutná ústavní většina 120 hlasů.   Z 99 návrhů zákonů nebo jejich novel předložila 50 vláda a 12 Senát. Z krajů dorazilo devět předloh. Sami poslanci podali 28 návrhů zákonů nebo novel, informoval tiskový odbor.   Sněmovna zamítla koaliční většinou například návrhy ČSSD na přímou volbu prezidenta, na zavedení celostátního referenda a na zrušení anonymních akcií. Například přímá volba prezidenta je ve vládním prohlášení a koalice chce letos podat vlastní předlohu. Vláda se zavázala předložit i svůj model referenda.   Poslanci zamítli i několik krajských novel. Patřila k nim předloha Pardubického kraje, podle níž by hasiči dostávali od pojišťoven čtyři procenta z částky vybrané od řidičů na povinném ručení na obnovu techniky.   Sněmovna se podle tiskového odboru zabývala také 59 mezinárodními smlouvami a 43 zprávami, které musí předkládat různé státní úřady. Byla to například přehled činnosti cenových kontrolních orgánů, informace o vojenských cvičeních, zpráva o migraci a zpráva o stavu zemědělství. Od začátku volebního období do dneška dostala sněmovna celkem 216 tisků.   mbc mkv  