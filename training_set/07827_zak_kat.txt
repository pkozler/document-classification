 Část evakuovaných kvůli požáru v Arizoně se vrátila domů  Phoenix (USA) 13. června (ČTK) - Zhruba 7000 obyvatel severovýchodní Arizony se o víkendu vrátilo do svých domovů, odkud byli minulý týden evakuováni kvůli rozsáhlému požáru. Podle hasičů citovaných agenturou AP už plameny města Springerville a Eagar neohrožují. Oheň však stále není pod kontrolou a šíří se v jiných směrech. Rozloha spáleného území se zvýšila na 1795 kilometrů čtverečních, jen o sto kilometrů méně, než sežehl dosud nejhorší arizonský požár v roce 2002.   Hasiči kvůli plamenům evakuovali na 10.000 lidí. Zatímco obyvatelé Springervillu a Eagaru se už mohli vrátit domů, asi 2700 lidí z menších měst stále musí zůstat v nouzových přístřešcích nebo u příbuzných mimo ohroženou oblast.   Hasiči také mají za to, že už pominulo ohrožení pro vedení vysokého napětí, které zajišťuje elektřinu pro statisíce lidí v Arizoně, v Novém Mexiku a v Texasu. Plameny jsou sice jen asi sedm kilometrů od vedení, hasiči ale kontrolovaně spálili všechny hořlavé materiály mezi vedením a požárem, který tak nemá jak se k elektrickým rozvodům přiblížit.   Požár v severovýchodní Arizoně je druhý nejhorší v dějinách tohoto amerického státu a je možné, že se stane nejničivějším. Hasičům se podařilo uhasit jen deset procent celého požáru a o víkendu navíc znovu zesílil vítr, který šíření plamenů pomáhá.   Požár vypukl 29. května, způsobil ho zřejmě špatně uhašený oheň turistů. Do hašení se od té doby zapojilo 4300 hasičů a náklady na boj s plameny dosáhly 27 milionů dolarů (455 milionů korun). Guvernérka Arizony Jan Brewerová kvůli požáru vyhlásila stav nouze.   Oheň zatím zničil 30 domů, nikoho ale nepřipravil o život. Do ovzduší se nicméně dostalo velké množství mikroskopických sazí, které mohou vážně poškodit zdraví obyvatel Arizony i sousedního Nového Mexika.   Kromě velkého požáru na severovýchodě Arizony dělá hasičům problémy také menší oheň na jihovýchodě tohoto státu. Ten vypukl už na počátku května a zatím mu padlo za oběť území o rozloze téměř 550 kilometrů čtverečních. Plameny zde zničily 23 budov, nejsou ale hlášena žádná vážná zranění. Hasiči předpokládají, že se jim během týdne podaří tento požár uhasit.   str mik  