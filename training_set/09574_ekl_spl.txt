 Společnost pro Jizerské hory chystá úklid po zimní sezoně  Kořenov (Jablonecko) 13. května (ČTK) - Jizerské hory budou opět uklízet stovky dobrovolníků. Tradiční akci Ukliďme Jizerky pořádá Společnost pro Jizerské hory o příštím víkendu 21. a 22. května. Od pondělí si ale mohou zájemci v informačních centrech v Bedřichově, Tanvaldu a v Jablonci nad Nisou a také v sídle správy Chráněné krajinné oblasti Jizerské hory v Liberci vyzvednout pytle na odpad, rukavice, instrukce a také kupon na bezplatné občerstvení v Bedřichově a na Jizerce v Kořenově. ČTK o tom dnes informoval koordinátor projektu Martin Jaroušek.   Tradiční úklid kolem turistických cest pořádá Společnost pro Jizerské hory pravidelně vždy po zimní a letní turistické sezoně. Každý rok se do něj zapojují stovky dobrovolníků nejen z Libereckého kraje, ale pomoci vyčistit hory přijíždějí lidé z celé země. Zatímco na jaře uklízejí hlavně drobný odpad, který kolem běžeckých tras odhodí lyžaři, jako jsou plastové lahve od nápojů či obaly od sušenek, na podzim pravidelně odhalují i nové černé skládky. "Pravidelně se nám podaří nasbíranými odpadky naplnit velkoobjemový kontejner," poznamenal Jaroušek.   Akce Ukliďme Jizerky se koná pravidelně od roku 1999. Může se do ní zapojit každý, komu není lhostejný nepořádek podél cest. Koše na odpadky jsou v Jizerských horách většinou jen na parkovištích, u turistických tras chybí, jejich odvoz by byl komplikovaný. "Vyvážení by bylo drahé a technicky náročné, navíc lze jen těžko odhadnout, kdy se koše naplní," vysvětlil Jaroušek. Podle něj by si turisté měli vše, co do hor přinesli, zase odnést.   Zájemců, kteří se do úklidu zapojují, podle Jarouška rok od roku přibývá a rozšiřuje se i oblast, která se čistí. V minulosti byly trasy dané, v posledních letech si ale mohou sami rozhodnout, kam zamíří. Organizátorům jen nahlásí, kam uložili pytel s odpadem, aby ho mohli odvézt. "Věřím, že lidé a hlavně děti, které se do úklidu zapojí, příště jen tak v lese papírek nebo lahev neodhodí," dodal Jaroušek.   ivc snm  