 V případě stávky ostravský dopravce nasadí nedělní režim  --------------------    Ke zpravodajství: AUDIO   V 6. a 7. odstavci jsme rozšířili vyjádření odborářů.   --------------------    Ostrava 30. května (ČTK) - Pokud budou ve středu řidiči MHD v Ostravě skutečně stávkovat, pojedou autobusy a tramvaje jako v neděli. Provoz trolejbusů omezen nebude. Cestující se podle vedení podniku a města musejí připravit na dopravní komplikace a možný je i kolaps automobilové dopravy. Novinářům to dnes řekl náměstek ostravského primátora Aleš Boháč. Neomezenou stávku vyhlásili minulý týden odboráři, kteří se se zaměstnavatelem nedohodli na růstu mezd.   "Jednáme a věříme, že stávka nakonec nebude," řekl Boháč. Pokud by ale nakonec začala, musí se obyvatelé Ostravy připravit na velká omezení. "Pokud někdo bude opravdu potřebovat přepravu, měl by si ji zajistit individuálně," řekl. Do problémů se podle něj mohou například dostat studenti, kteří pojedou k maturitním zkouškám.   Vedení dopravního podniku, který zaměstnává 2200 lidí a z nich je 965 řidičů, předpokládá, že přibližně 340 šoférů ve středu přijde normálně do práce. "Po telefonickém kontaktu to máme přislíbeno," řekl náměstek ředitele podniku David Mlčák. V tom případě by podle něj jezdily autobusy a tramvaje jako v neděli. Trolejbusy by nebyly nijak omezeny.   "Bude to složité. I individuální doprava se dostane na hranici kolapsu. Budeme se snažit omezit práce na silnicích a co nejvíce jich zprůjezdnit," řekl Boháč.   Vedení magistrátu a podniku dnes opět s odboráři jednalo. Odbory požadují růst tarifních platů o pět procent, což je osm procent průměrné mzdy. Je to přibližně 1800 korun na zaměstnance. Vedení firmy nabízí růst 1,5 tarifní mzdy, což v přepočtu dělá zvýšení platu o 340 korun. "Dnes jsme představitelům odborů nabídli i to, že stejný růst platu jim garantujeme i pro rok 2012. Z mého pohledu to je hodně velkorysá nabídka," řekl Boháč.   Odboráři to ale vidí jinak. "Tato nabídka je pro nás neakceptovatelná. Proto jsme ji nepřijali a dál pokračujeme v přípravě stávky," řekl ČTK šéf odborů dopravního podniku Ivo Protivínský. Dodal, že pouze jedna dílčí organizace na ni přistoupila. Ostatní trvají na růstu tarifního platu o pět procent.   Protivínský zatím netuší, kolik lidí se skutečně do stávky zapojí. "Informaci o tom, že je asi 300 stávkokazů, jsme od vedení podniku dostali. Je nám těch lidí líto. Více peněz by chtěli, ale nic pro to neudělají. Chtěli by chytat hada cizíma rukama," řekl odborářský předák. Dodal, že si jen obtížně dovede představit, že by se situace změnila. "Pokud přijdou s nějakým návrhem odpoledne (v úterý), asi těžko ho stihneme projednat," řekl.   Dodal, že jednání ale se ale mohou konat v úterý dopoledne, kdy se má vedení firmy setkat se zaměstnanci. "Jde o setkání, na kterém budou lidem vysvětlovat, co stávka znamená. Tam budeme taky," řekl.   Ostravský dopravní podnik zaměstnává 2200 lidí. Průměrný plat ve firmě podle vedení společnosti přesahuje 22.000 korun. "To je více, než průměrný plat v regionu i než u konkurence," řekl Boháč.   dvc jpt  