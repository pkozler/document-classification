 Zetor hledá kupce na větší část svého areálu  Brno 23. května (ČTK) - Brněnský výrobce traktorů Zetor hledá kupce na větší část svého areálu v Brně-Líšni. Jeho údržba firmu ročně stojí miliony korun, které se následně promítají do ceny traktorů. Zetor chce prodejem nepotřebných částí komplexu ušetřit. ČTK to dnes řekl předseda představenstva Zetor tractors Martin Blaškovič.   "Co nejdřív se majetku, který nepotřebujeme, chceme zbavit. Čím víc toho prodáme, tím dřív to můžeme proměnit na investice," uvedl Blaškovič. Podle něj firma asi 60 procent rozsáhlého areálu chtěla prodat už v minulosti. Jednala s městem, ale nedohodly se. Blízko k prodeji byly i jednání vedené v roce 2008. Podle Blaškoviče byla reálná šance prodat nepotřebné pozemky a prostory vcelku. Dnes už tomu nevěří. "Dnes už nejsou zájemci, nevěřím, že by dnes někdo přišel a sebral celé. Developerský boom je pryč," uvedl.   Z několika desítek hektarů celého areálu je dnes nevyužitých asi 60 procent. Firma o pozemky ale musí pečovat. Například každoročně kosit nálety rostlin nebo platit cca 11 milionů korun na čištění retenční nádrže, která má rozlohu pěti hektarů. "Je to celá řada opatření, které nás sdružují a náš zákazník musí platit i za tuto iracionalitu," uvedl.   Podle něj by firma ráda prodala nevyužívané prostory za cenu těsně pod 200 milionů korun. Kupce hledá po částech, něco už prodala, jiné prostory pronajímá. Traktory dnes Zetor vyrábí ve dvou halách s rozlohou asi 60.000 metrů čtverečních. "Víc toho nepotřebujeme. Možná bude třeba prostory v budoucnu přeuspořádat a postavit novou logistickou halu. V zásadě nám ale dvě haly bohatě stačí," uvedl Blaškovič.   Zetor naopak musí i některé pozemky vykupovat. Důvodem jsou restituce. Nevlastní například parcely pod jednou z hal. "Dědici nejdou dohledat, pozemky si pronajímáme. Další musíme vykupovat, abychom pozemky scelili," řekl Blaškovič.   Podle něj firma vznesla i připomínky k navrhovanému novému územnímu plánu města. Chce, aby plocha měla širší využití než výrobní. "Pro investory to může být zajímavější," uvedl. Zetor ještě vlastní halu ve čtvrti Husovice, naproti někdejší brněnské Zbrojovce, ve které chce J&amp;T stavět byty. "Doufáme, že se projekt J&amp;T podaří a bude zájem i o náš areál," dodal Blaškovič.   vrn mol  