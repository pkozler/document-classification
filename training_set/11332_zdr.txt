 Nemocnice v Ústí dostala dar od firmy, jež dodala drahé přístroje  Ústí nad Labem 24. ledna (ČTK) - Masarykova nemocnice v Ústí nad Labem dnes získala darem přístroj na zobrazování podkožních cév za milion korun. Nemocnici ho darovala firma Hospimed, která jí v minulosti dodala přístroje ze 420 milionů korun. Kvůli údajnému nadhodnocení jejich ceny podalo v prosinci ministerstvo financí (MF) vrchnímu státnímu zástupci v Praze trestní oznámení na neznámého pachatele kvůli podezření z plýtvání s penězi ve firmě Krajská zdravotní (KZ).   Nemocnice bude nový přístroj využívat v Centrální odběrové místnosti při odběrech krve a zavádění kanyl. Přístroj monitoruje cévy uložené až jeden centimetr pod povrchem kůže a současně umožňuje jejich zobrazení na povrchu. "Nasnímá hemoglobin, který proudí cévami, pomocí infračerveného záření. Ten potom promítne zpětně na kůži," vysvětlil fungování přístroje ředitel společnosti Hospimed Martin Kaloš. Za Krajskou zdravotní přístroj převzal předseda jejího představenstva Petr Benda (ČSSD).   Konsorcium firem Hospimed a Puroklima vyhrálo velký tendr na nákup přístrojů v roce 2009. O zakázku se nikdo jiný neucházel, protože zájemce musel splnit velmi tvrdá kritéria, která mohli splnit zřejmě jen pozdější vítězové. Po začátku dodávek se v médiích objevily kritické hlasy některých lékařů z KZ, podle nichž byly některé přístroje až dvojnásobně předražené. Podle KZ byl cenový rozdíl způsobený jejich unikátními specifikacemi.   Ministerstvo financí si kvůli podezření na plývání s penězi objednalo audit v KZ a regionální radě ROP Severozápad, která dotaci z Evropské unie společnosti přidělila. "Z výsledků těchto auditů máme podezření na nehospodárnost, neprůhlednost, nedostatečnou kontrolu a nadhodnocení ceny nakupovaných lékařských přístrojů," řekl už dříve ČTK mluvčí ministerstva financí Ondřej Jakob. "A právě proto jsme to předali orgánům činným v trestním řízení tak, jak avizoval ministr financí," dodal.   Kontroly v KZ už dříve provedla jak regionální rada, tak ministerstvo zdravotnictví, které pochybení nezjistili. V současné době se situací kolem hospodaření v KZ zabývá Úřad pro ochranu hospodářské soutěže a podle serveru Aktuálně.cz také protikorupční služba OLAF při Evropské komisi.   Od léta 2009 vypsala KZ další tři výběrová řízení na přístroje, které se platí z evropských peněz. Sedmdesát milionů na centrum robotické chirurgie schválila opět rada regionu Severozápad. Zhruba stejnou částku poskytlo ministerstvo zdravotnictví na vybavení traumatologického centra i onkologického centra.   Veřejné soutěže měly podle Aktuálně.cz shodný průběh. Přihlásil se vždy pouze jediný zájemce, firma Hospimed. V případě oddělení robotické chirurgie a traumatologického centra dodala přístroje na korunu přesně za cenu, kterou Krajská zdravotní poptávala. U přístrojů pro onkologické centrum byla dodávka o 330.000 korun levnější.   Masarykova nemocnice v Ústí nad Labem je součástí zdravotnického komplexu Krajská zdravotní, ta je s 6300 zaměstnanci jedním z největších zaměstnavatelů v kraji. Jen zdravotních sester má 2800 a lékařů 820. Stoprocentním vlastníkem je Ústecký kraj. Spadají pod ní nemocnice v Ústí nad Labem, Chomutově, Mostě, Teplicích a Děčíně.   Vanda Králová snm  