 Hotel Slavia ve Svitavách by měl být do tří let opravený  Svitavy 26. ledna (ČTK) - Do tří let by mohl být chátrající hotel Slavia ve Svitavách opravený a zmodernizovaný. Zastupitelé dnes rozhodli, že hotel koupí zpátky od italského investora a obratem jej prodají další firmě, která jej opraví. Hotel roky chátrá, protože italská firma stavební plány nedodržela. ČTK to řekl starosta David Šimek (Sdružení pro město Svitavy).   Italský podnikatel Claudio Leo Personnettaz před sedmi lety hotel od města koupil za tři miliony korun. Zboural zadní trakt a z dalších plánů sešlo, i když tvrdil, že ve Svitavách investuje 300 milionů korun. Nyní jej zpět město kupuje za 11,4 milionu korun. Částku zaplatí z prodeje společnosti Finex Investment.   "Všechny akce, které společnost ve Svitavách realizovala, dotáhla do konce," řekl Šimek.   Kupní smlouva stanovuje, že stavební firma opraví hotel, nabídne ubytování pro 20 hostů a přibude i restaurace. Firma se rovněž zavazuje, že do tří let bude hotel opravený. Sankční podmínky smlouva neobsahuje.   "Je těžké stanovit sankční podmínky, když potřebujeme někoho, aby hotel koupil. Jak řekl jeden zastupitel, jsme v takové situaci, že hrajeme mariáš, ale nemáme dobré karty," řekl Šimek.   jlc snm  