 Sklad tržnice v Praze-Libuši zůstane zavřený nejméně týden  Brno/Praha 17. května (ČTK) - Sklad ve vietnamské tržnici Saparia v Praze 4-Libuši, který Státní zemědělská a potravinářská inspekce (SZPI) uzavřela z hygienických důvodů počátkem května, zůstane zavřený ještě nejméně týden. Vlastník tržnice požádal SZPI o odklad kontroly, která se měla konat dnes. ČTK o tom dnes informoval mluvčí inspekce Michal Spáčil. Inspektoři našli 5. května na místě hlodavce a jejich trus.   Ve skladu bylo v době kontroly přes 20 tun potravin a 900 litrů nápojů. Inspekce zakázala jejich prodej. V provozovně byl také cítit silný zápach a zatuchlina.   První kontrola po uzavření se uskutečnila 12. května, sklad však stále ještě nevyhovoval normám. Další kontrola byla určena na dnešek. "Kontrola se nakonec nekonala, kontrolovaná osoba požádala o odložení kontroly do 25. května. Sklad je tedy stále zavřený," sdělil Spáčil. Pokud bude další kontrola v pořádku, může být sklad opětovně otevřen.   SZPI zasahovala v tržnici firmy Saparia také v polovině ledna. Zakázala prodej 3,5 tuny potravin, které nebyly adekvátně označeny a prodejci je skladovali v místech s nedostatečnou hygienou.   lab mol  