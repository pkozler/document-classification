 Provozní zisk konglomerátu Toshiba klesl kvůli zemětřesení  Tokio 9. května (ČTK) - Provozní zisk japonského konglomerátu Toshiba ve čtvrtém finančním čtvrtletí meziročně klesl o deset procent na 98 miliard jenů (zhruba 20 miliard Kč) kvůli negativním důsledkům březnového zemětřesení. Oznámila to dnes firma. Čistý zisk se však zdvojnásobil na 97,7 miliardy jenů díky prodeji nemovitostí.   Tržby společnosti Toshiba ve čtvrtletí končícím v březnu klesly na 1,73 bilionu jenů z 1,83 bilionu před rokem. V novém finančním roce počítá firma s nárůstem provozního zisku o 25 procent na 300 miliard jenů, napsala agentura Reuters.   Toshiba je největším producentem čipů v Japonsku. Firma vyrábí také jaderné reaktory a je dodavatelem společnosti Tokyo Electric Power (TEPCO). Ta vlastní jadernou elektrárnu Fukušima 1, kterou v březnu vážně poškodilo zemětřesení a vlna cunami.   Toshiba byla v důsledku zemětřesení nucena dočasně přerušit výrobu obrazovek a čipů pro domácí spotřebiče. To přimělo některé klienty obrátit se na jiné dodavatele.   pmh dvd    