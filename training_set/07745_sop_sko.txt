 Liberecké sdružení pomohlo opravit školu na severozápadě Kamerunu  --------------------    Ke zpravodajství: FOTO/aktuality; AUDIO   --------------------    Liberec 25. ledna (ČTK) - Opravit a dovybavit mateřskou školu v oblasti Kedjom-Keku v severozápadním Kamerunu pomohly peníze, které se podařilo získat stejnojmennému občanskému sdružení z Liberce. Rekonstrukce se díky nim navíc dočkala i další budova, v níž se může základním předmětům učit na devět desítek malých školáků. Sdružení Kedjom-Keku nyní připravuje větší projekt, a to stavbu školy v horské oblasti na severozápadě africké země. V ideálním případě by mohla začít vznikat už na podzim, řekl dnes ČTK předseda sdružení Martin Mikeš.   Peníze se podařilo získat díky loňské květnové benefici, kterou sdružení uspořádalo v libereckých Lidových sadech. Kromě oprav mateřské školy se za ně podařilo vybudovat tři školní třídy, ve kterých se malí školáci mohou učit čtení nebo psaní, ale také matematiku, angličtinu a přírodopis.   Mikeš, který sdružení založil a v závěru loňského roku se do Kamerunu vypravil už poněkolikáté, nyní plánuje stavbu nové školy, tentokrát pro děti pastevců a farmářů žijících v horách. Ty totiž mají možnost se vzdělávat mnohem obtížnější. "V nížinách je škol poměrně dost, ale v horách, kam se lidé v poslední době přesouvají, protože je jich čím dál víc a musejí využívat stále větší plochy pro pastvu a zemědělství, tam školy nejsou," upozornil. Děti navíc na farmách musejí pracovat.   Peníze na vybudování školy by sdružení tentokrát chtělo získat například od sponzorů. "Pokud se to podaří, tak bychom tam letos na podzim odjeli a začali stavět," nastínil Mikeš současné plány. Rozpočet základní stavby by podle něj neměl překročit 300.000 korun.   Negramotnost u dětí horských farmářů v oblasti dosahuje téměř 80 procent. Podpora jejich vzdělávání je podle sdružení Kedjom-Keku důležitá i pro záchranu posledních zbytků ojedinělého tropického mlžného lesa. Ten farmy a pastviny na severozápadě Kamerunu obklopuje a díky schopnosti zadržovat vlhkost je pro místní nepostradatelným zdrojem vody.   Za posledních sto let však kvůli lidské činnosti přes tři čtvrtiny jeho původní rozlohy zmizely. Pokud by byl vymýcen i zbytek, mohlo by to pro obyvatele oblasti znamenat vážný nedostatek pitné vody, upozornil Mikeš, student Přírodovědecké fakulty Univerzity Karlovy. Do Kamerunu se sám poprvé dostal jako člen expedice, která se věnovala právě vlivům kácení mlženého lesa na ptačí populace.   jem snm  