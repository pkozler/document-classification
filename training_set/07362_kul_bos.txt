 Český ateliér dostal v Německu cenu za přestavbu fakultního atria  Berlín 19. ledna (zpravodaj ČTK) - Český ateliér Vyšehrad dostal v Německu architektonickou cenu za nové atrium Fakulty stavební ČVUT v Praze. Oznámili to organizátoři ocenění nazvaného Contractworld Award na svých internetových stránkách. Cenu čeští architekti převzali v Hannoveru.   Podle deníku Hannoversche Allgemeine je jedním z nejvýznamnějších evropských vyznamenání pro architekty a jeho držitelé si celkem rozdělí 60.000 eur (zhruba 1,5 milionu Kč). Odborná porota zařadila pražský ateliér Jiřího Smolíka a Zdeňka Rychtaříka na první místo v kategorii přestavba/změna využívání. Vedle něj vybrala nejlepší počiny v oblasti kanceláří a administrativních budov, hotelů, lázní a stravovacích zařízení a v kategorii obchodů a předváděcích prostor.   České architektonické studio zastřešilo nepoužívaný hospodářský dvůr fakulty a přebudovalo ho v moderní dvoupodlažní multifunkční halu s novými učebnami, dílnami a odpočinkovou zónou.   "Co bývalo přebytečným místem, se nyní stalo centrem univerzity. Podporuje interakci mezi studenty a stimuluje jejich kreativní aktivity," zhodnotila porota nové atrium budovy D Fakulty stavební ČVUT. Ateliér Vyšehrad za něj podle svých webových stránek už dostal cenu v kategorii interiérů na Grand Prix architektů 2009.   Contractworld Award se se letos udělovala už pojedenácté.   fln hej  