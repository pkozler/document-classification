 Zámek Oltyně nebyl v dražbě prodán,  zájem o něj má pět subjektů  --------------------    Ke zpravodajství: FOTO ve Fotobance  ID foto:  F201104210386801 ,  F201104210386401    --------------------    Praha 11. května (ČTK) - Novorenesanční zámek Oltyně nenašel při dnešní dražbě kupce. Vyvolávací cena zámeckého areálu byla 29,9 milionu korun. Dražební společnost Naxos ale jedná s pěti zájemci. Hlavním důvodem pro jejich neúčast na dnešní dražbě byl krátký termín od vyhlášení do konání dražby, a to především kvůli zajištění úvěru, sdělila ČTK za společnost Naxos Jana Bryndová.   Zámek bude podle ní s největší pravděpodobností prodán tomu, kdo nabídne nejvyšší cenu spolu dokladem o schopnosti zajistit financování.     Zámecký areál se nachází na pozemcích o rozloze 76.855 metrů čtverečních. V letech 2000 až 2006 byl rekonstruován na reprezentativní sídlo a na penzion vhodný pro pořádání svateb, oslav či firemních akcí. Okolo zámku je anglický park, v němž je bývalá myslivna přebudovaná na restauraci, a někdejší sýpka.   Obec Oltyně patřila k hradu Příběnice a první zmínka o ní je z roku 1378. Novorenesanční zámek postavil tehdejší majitel panství Josef Fellner z Feldeggu. Sňatkem Anny Fellnerové z Feldeggu se synem vynálezce Františka Křižíka Janem přechšel zámek do držení rodu Křižíků. Na přelomu 30. let 20. století byla na zámku anglická dívčí kolej.   V roce 2000 se po vyřízení restitučních záležitostí a převodu majetkového podílu od strýce Jana Křižíka z Massachusetts stal majitelem oltyňského zámku Křižíkův prapravnuk, Čechoameričan Jiří Bárta. Na podzim 2006 se manželé Bártovi rozhodli převážně zrekonstruovaný zámek opustit. V současnosti ho spravuje agentura Top Lady.   kpe mol   