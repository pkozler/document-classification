 Centrum KRNAP v Obřím dole otevřelo expozici o lavinách  Pec pod Sněžkou (Trutnovsko) 24. června (ČTK) - V Informačním centru Správy Krkonošského národního parku (KRNAP) v Obřím dole dnes otevřeli novou stálou expozici věnovanou lavinám. Kromě krkonošských lavin přibližuje také práci horských záchranářů. ČTK o tom dnes informoval Radek Drahný ze Správy KRNAP.   "Naše nedávná výstava o lavinách ve vrchlabském Krkonošském muzeu se setkala s velkou odezvou a bylo nám jasné, že do Krkonoš taková expozice patří na delší dobu než jen na pár měsíců. A Obří důl jako lokalita s nejčastějšími lavinami na české straně hor je pro ni nejlepší místo," uvedl náměstek ředitele Správy KRNAP Jakub Kašpar.   Novou expozici uvítal také náčelník krkonošských záchranářů Adolf Klepš. Vstup do expozice je pro návštěvníky zdarma.   V expozici jsou desítky velkoplošných snímků lavin, na informačních panelech jsou také informace o největších lavinových tragédiích v Krkonoších a ukázky vybavení horských záchranářů.   V Krkonoších každoročně spadne několik desítek lavin, které však nezasahují obydlená místa, sjezdové tratě či přístupové cesty. Lavinovými lokalitami jsou Kotelní jámy, údolí Bílého Labe od Boudy u Bílého Labe, Kozí hřbety a Labský, Obří, Dlouhý a Modrý důl. Poslední obětí laviny v Krkonoších se na konci prosince 2008 stala šestatřicetiletá skialpinistka, kterou sníh zasypal v takzvané Červinkově muldě.   sja hj  