 Ceny ropy dál padají, WTI klesla k 88 dolarům za barel  --------------------    Ke zpravodajství: GRAFIKA   --------------------    Londýn 5. ledna (ČTK) - Světové ceny ropy dnes navázaly na úterní všeobecný propad komodit a americká lehká ropa WTI klesla dopoledne o další dolar k 88 dolarům za barel. Ropný trh sráží dolů silný kurz dolaru, který investory nutí vybírat zisky z rychlého růstu z konce loňského roku.   Cena WTI před polednem klesla až o dolar na 88,38 dolaru za barel. V úterý se propadla o více než dva dolary a sestoupila z pondělního maxima 92,58 USD, nejvyšší úrovně od října 2008. Severomořská ropa Brent oslabila o více než půl dolaru pod 93 dolarů za barel.   V úterý odpoledne sektor komodit zasáhlo vybírání zisků dosažených ve slabém obchodování z konce loňského a prvního dne letošního roku. Byl to nejrozsáhlejší propad na trhu komodit od poloviny listopadu. K výprodeji dopomáhá silnější kurz dolaru, který investorům znevýhodňuje nákupy komodit.   "Ceny vzrostly příliš vysoko. Na trh přichází spousta nových peněz a lidé vybírají zisky. Nic nečekaného to není - máme tady pořád hodně volných kapacit v těžbě i na trhu a nadále vysoké zásoby," řekl agentuře Reuters analytik firmy Facts Global Energy Roy Jordan.   Pokles dnes pokračoval i přesto, že večerní údaje soukromé organizace American Petroleum Institute (API) ukázaly za minulý týden mnohem vyšší pokles zásob ropy v USA, než se čekalo. To však vyrovnal výrazný nárůst zásob ropných produktů. Dnes bude trh čekat na obdobné údaje o zásobách od vládního Úřadu pro energetické informace (EIA).     Ceny ropy v dolarech za barel (asi 159 litrů) v 11:46 SEČ:     burza  typ  kontrakt  aktuální cena  předchozí závěr     Londýn - ICE  Brent  únor  92,98  93,53     New York - Nymex  WTI  únor  88,50  89,38     hp dvd  