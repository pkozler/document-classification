 Armáda spásy spouští kampaň na pomoc ženám v tíživé situaci  Praha 16. ledna (ČTK) - Kampaň a sbírku na pomoc matkám s dětmi i samotným ženám, které se dostaly do tíživé situace, spouští Armáda spásy. V jejích azylových domech v Havířově, Ostravě, Krnově, Opavě a Přerově od roku 2000 našlo útočiště 6807 ohrožených žen. ČTK o tom informovala Armáda spásy.   Kampaň na plakátech poukazuje na to, že každý den se na azylová zařízení obrátí s žádostí o pomoc další dvě ženy v nouzi. Staly se třeba obětí domácího násilí nebo se propadaly do dluhů. "Takový problém může potkat jakoukoli ženu - stačí dlouhodobá nemoc, výpověď z práce, úmrtí partnera či rozchod a žena může být v ten moment ohrožena sociální krizí," uvedla mluvčí Armády spásy Pavla Vopeláková.   Díky kampani chce organizace získat i peníze na své služby a rozšíření kapacity a zlepšení nabídky azylových domů. Zájemci mohou posílat dárcovské textové zprávy ve tvaru DMS ARMADASPASY na číslo 87777.   V azylových domech Armády spásy v pěti městech je 235 lůžek. V Brně je pak 12 menších bytů pro rodiny s dětmi pro 60 lidí. Průměrný věk klientek se pohyboval kolem 30 let. Jejich příjem tvořily obvykle sociální dávky. Většinou to byly matky, které se samy staraly o své potomky. Důvodem, proč mnohé ženy vyhledaly pomoc, byly i dluhy nebo domácí násilí.   Každé klientce se věnuje příslušná pracovnice. Poskytne jí potřebné rady, sestaví s ní například splátkový kalendář či ji naučí plánovat a vycházet s penězi. Snaží se pomoci i s hledáním práce a zprostředkováním bydlení. "Po čase jsou maminky zase schopny postavit se na vlastní nohy. Mají obrovskou snahu, protože chtějí poskytnout lepší podmínky pro své děti," uvedla Vopeláková.   Armáda spásy obnovila svou činnost v ČR v roce 1990. Nyní má tato křesťanská organizace své pobočky v devíti městech. Jejich služeb podle mluvčí využívá denně víc než tisícovka lidí v nouzi.   ktk mkv  