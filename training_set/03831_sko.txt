 V Brně Králově Poli vznikne nová mateřská škola  Brno 24. ledna (ČTK) - Královo Pole, jedna z největších městských částí Brna, bude investovat kolem 20 milionů korun do nové mateřské školy. Pro děti získá 100 nových míst. V Králově Poli je jich nedostatek a nabídka mateřských škol neuspokojuje poptávku. Novinářům to dnes řekl starosta městské části Královo Pole Ivan Kopečný (ODS).   Královo Pole už má na stavbu peníze. Vyhlásilo i výběrové řízení. Nyní čeká, zda se některá z firem neodvolá. "Čekáme, až výsledek výběrového řízení nabude právní moci. Případné odvolání by stavbu mohlo oddálit i o půl roku," uvedl Kopečný.   Královo Pole chce se stavbou začít co nejdříve, aby od září mohly do mateřské školy ve Staňkově ulici nastoupit děti. Projektem řeší zhruba 80 míst zrušených z hygienických důvodů. Chce stavět v prostoru bývalého německého gymnázia, které skončilo před dvěma lety. Do původních budov, které jsou z 19. století, se podle Kopečného nevyplatí investovat. Jsou podle něj nevhodné. Projekt proto počítá s přístavbou ZŠ Staňkova.   Stavební práce budou stát kolem 12 milionů korun. Další finance si vyžádá zbourání skleníku, vybudování hřiště a vybavení místností pro děti. "Celkově se musíme dostat do částky 20 milionů," uvedl Kopečný.   Podle něj je poptávka po volných místech v mateřských školách velká a zájem převyšuje dvojnásobně nabízenou kapacitu. "Značná část z toho, co neuspokojíme, jsou dvouleté děti," uvedl Kopečný. Po vybudování nové mateřské školy bude mít městská část kapacitu 750 míst. Podle Kopečného to bude vzhledem k roční porodnosti kolem 250 až 300 dětí dostatečné.   vrn snm  