 Z filmových distributorů loni v Česku nejvíce utržil Bontonfilm  --------------------    Ke zpravodajství: FOTO ve Fotobance  ID foto:  P201001190658401 ,  P200912140153901 ,  FO02020906    --------------------    Praha 8. května (ČTK) - Společnost Bontonfilm loni obhájila prvenství na tuzemském žebříčku největších filmových distribučních společností. Filmy, které Bontonfilm v Česku distribuoval, loni utržily 524,1 milionu korun. Vyplývá to ze statistik, které na svých internetových stránkách zveřejnila Unie filmových distributorů (UFD).   Druhá pozice loni připadla společnosti Falcon. Tržby jejích filmů podle údajů UFD činily bezmála 415 milionů korun. Třetí místo obsadila distribuční firma Warner Bros, která měla na kontě tržby ze vstupného ve výši 207,5 milionu korun.   Bontonfilm v Česku distribuoval filmový megahit Avatar režiséra Jamese Camerona, který měl premiéru předloni v prosinci. Avatar vidělo celkem 954.108 lidí a utržil rekordních 141 milionů korun. Druhá společnost Falcon do kin zařadila českou filmovou komedii Ženy v pokušení scenáristy a režiséra Jiřího Vejdělka, která byla loni nejnavštěvovanějším filmem. Snímek vidělo 1,232 milionu lidí, kteří za vstupné utratili takřka 124 milionů korun.   Stoprocentní podíl v Bontonfilmu od společnosti Bancroft a minoritních akcionářů koupí firma Central European Media Entreprises, která vlastní českou televizi Nova. Hodnota transakce má činit až 12,5 milionu dolarů (zhruba 211 milionů korun). Uzavřenou smlouvu na prodej Bontonfilmu ještě musí schválit Úřad pro ochranu hospodářské soutěže.   Tuzemská kina v loňském roce vykázala nejvyšší tržby v historii. V jejich pokladnách skončilo bezmála 1,5 miliardy korun, tedy o 246 milionů korun více než v roce 2009. Návštěvnost kin vzrostla z 12,47 milionu diváků v roce 2009 na loňských 13,54 milionu diváků, což je nejlepší výsledek od roku 1993.   Hlavní podíl na tržbách i návštěvnosti mají v posledních letech multikina, která loni utržila rekordních 1,294 miliardy korun, což bylo o 206 milionů korun více než v roce 2009. Návštěvnost multikin se v roce 2010 meziročně zvýšila o 804.893 lidí na 9,472 milionu diváků. Podíl 26 multikin na celkové návštěvnosti tuzemských biografů se tak loni zvýšil na bezmála 70 procent z 69,5 procenta v roce 2009. Kvůli expanzi multikin již v mnoha městech přestala promítat původní kina a zbylé biografy se často neobejdou bez dotací radnic.     Podíly distribučních společností na filmovém trhu ČR v roce 2010      Pořadí  Společnost  Čisté tržby v Kč     1.  Bontonfilm  524,122.961     2.  Falcon  414,819.342     3.  Warner Bros  207,461.183     4.  Hollywood  135,521.260     5.  Film Europe  82,576.193     6.  Bioscop/Magic Box  34,983.282     7.  Palace Pictures  27,922.305     8.  Aerofilms  27,200.005     9.  35 mm  11,624.314     10.  Pegasfilm  8,640.030     Zdroj: Unie filmových distributorů   beh dvd  