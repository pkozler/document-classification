 V nemocnicích Ústeckého kraje přijali od lékařů 134 výpovědí  --------------------    Ke zpravodajství: AUDIO   --------------------    Ústí nad Labem 3. ledna (ČTK) - Nemocnice v Ústeckém kraji přijaly do konce roku 134 výpovědí lékařů v souvislosti s výzvou Děkujeme, odcházíme. Je to necelá desetina všech nemocničních lékařů v kraji. Nejvíc jich chce po skončení dvouměsíční výpovědní lhůty opustit nemocnice Krajské zdravotní v Ústí nad Labem a v Mostě, ČTK to dnes potvrdil mluvčí Ústeckého kraje Zdeněk Rytíř. Lékařům vadí jejich údajně nízké platy.   Pravděpodobně největší problémy způsobí výpovědi v kadaňské nemocnici, kde je podalo 12 z celkem 40 místních lékařů. ČTK to dnes řekl ředitel Nemocnice Kadaň Josef Mašek. Odcházející lékaři budou sice ještě dva měsíce chodit do práce, již teď je ale jasné, že nemocnice v Kadani s 28 doktory normálně fungovat nemůže. "Budeme se snažit alespoň zajistit, aby žádný z našich pacientů nebyl ohrožen na zdraví nebo na životě," dodal Mašek. Pomoci budou podle něj muset okolní nemocnice.   Z pěti největších nemocnic v kraji, které provozuje Krajská zdravotní (KZ), chce odejít 111 lékařů z celkem 820. Nejvíc jich opustí Masarykovu nemocnici v Ústí nad Labem, výpověď jich tam podalo 51 z celkem 354. Z mostecké nemocnice hodlá odejít 41 lékařů z 152, z teplické 18 z celkem 126 a v Chomutově jeden z 123. V Děčíně žádný lékař z celkových 76 výpověď nepodal.   Dnes se s celkovými počty výpovědí seznámilo vedení Krajské zdravotní, v úterý bude podle mluvčího Jiřího Vondry o nastalé situaci jednat představenstvo akciové společnosti vlastněné Ústeckým krajem.   V menších nemocnicích v Ústeckém kraji se velkých odchodů lékařů nebojí. V Litoměřicích dostali devět výpovědí. Ke konci roku 2009 tam pracovalo 105 lékařů. V Rumburku odejdou lékaři dva z celkových 50. Nemocnice v Roudnici nad Labem, Žatci, Duchcově a Varnsdorfu žádné výpovědi nedostali.   Výpovědi lékaři nejprve posílali Lékařskému odborovému klubu (LOK), jehož právníci je od 27. prosince posílali vedením nemocnic. Při dvouměsíční výpovědní lhůtě nepřijdou lékaři 1. března do práce.   Lékaři ve výzvě Děkujeme, odcházíme požadují, aby jim základní plat stoupl podle kvalifikace na 1,5 až trojnásobek průměrného platu. Nyní mají s ohledem na velké množství přesčasů a služeb, tedy za zhruba 1,5 úvazku, kolem 50.000 korun, chtějí za práci bez služeb a přesčasů 70.000 korun měsíčně. Po nesplnění těchto požadavků začali podávat výpovědi. V ČR je asi 45.000 lékařů, z toho zhruba 16.000 jich pracuje v nemocnicích.   Vanda Králová sap  