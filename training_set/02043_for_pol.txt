 Cameronův mluvčí odchází z funkce kvůli aféře kolem odposlechů  Londýn 21. ledna (zpravodaj ČTK) - Šéf tiskového oddělení britského premiéra Davida Camerona a jeden z jeho nejbližších poradců Andy Coulson dnes oznámil, že ze své funkce odchází. Coulsona dlouhodobě pronásledovala aféra kolem odposlechů politiků a dalších známých osobností z doby, kdy byl šéfredaktorem bulvárního nedělníku News of the World.   Coulson dnes znovu popřel, že by se na odposleších podílel, ale řekl, že pozornost médií, která se na něj kvůli tomu soustřeďuje, mu znemožňuje dobře dělat práci premiérova mluvčího. "Stojím za tím, co jsem o těch událostech řekl. Ale když mluvčí potřebuje mluvčího, je čas jít jinam," uvedl Coulson v prohlášení.   Kořeny případu sahají do roku 2007, kdy byl odsouzen ke čtyřem měsícům vězení reportér News of the World Clive Goodman za to, že nechával odposlouchávat hlasové schránky zaměstnanců královské rodiny.     Coulson jako šéfredaktor tehdy i později zdůrazňoval, že o této praxi nevěděl. Přesto odstoupil s tím, že nese za redakci odpovědnost. Po půl roce ho najal šéf konzervativní opozice David Cameron. Coulson se stal jedním z jeho nejbližších spolupracovníků a po vytvoření koaliční vlády loni v květnu šéfem tiskového oddělení na Downing Street.   Podle britských listů se odposlechy v News of the World týkaly tisíců lidí, včetně politiků a celebrit, jako jsou bývalý místopředseda vlády John Prescott, bývalá ministryně kultury Tessa Jowellová, londýnský starosta Boris Johnson, zpěvák George Michael nebo herečka Gwyneth Paltrowová.   Policie celý případ uzavřela, ale oživil jej loni v září americký deník The New York Times, podle něhož bylo odposlouchávání hlasových schránek běžnou praxí. Citoval bývalého reportéra News of the World, podle něhož Coulson o ilegálních odposleších věděl a také ho prý vyzval, aby je použil. Policie se k případu vrátila a Coulson byl v listopadu znovu vyslýchán.   Nicméně v prosinci prokurátor Keir Starmer uvedl, že v případu nebudou vznesena další obvinění kvůli nedostatku důkazů.     Celou věcí se již zabýval mediální výbor minulého parlamentu, který nenašel důkazy, že by Coulson nařídil odposlouchávání, nebo o něm věděl. Ve své únorové zprávě ale uvedl, že je "nepředstavitelné", že by o ilegálních odposleších nikdo v redakci nevěděl. Stejně tak výbor uvedl, že obětí bylo bezpochyby víc, než News of the World připustil, a dal najevo "silný dojem, že mlčení (obětí) bylo koupeno".   Začátkem ledna News of the World odvolal šéfa zpravodajství Iana Edmondsona kvůli obviněním souvisejícím s údajnými odposlechy herečky Sienny Millerové v letech 2005 a 2006, tedy v době, kdy byl Coulson šéfredaktorem.   I když v poslední době se v novinách objevovala řada článků, které se k aféře vracely, v posledních dnech se nedostaly na veřejnost žádné nové informace a Cameron se ještě minulý týden v neděli za Coulsona postavil. Britská média proto spekulují, že Cameronův úřad demisi naplánoval tak, aby ji zastínila dnešní horečně očekávaná výpověď expremiéra Tonyho Blaira před komisí pro vyšetřování irácké války.   ml mik  