 Rybáři na Přerovsku vylovili 15.142 centimetrů ryb za 24 hodin  Tovačov (Přerovsko) 8. května (ČTK) - Celkem 15.142 centimetrů ryb vylovili od sobotního do dnešního dopoledne rybáři z Tovačovských jezer na Přerovsku, kde se konal první ročník závodů sportovních rybářů Jarní tovačovská čtyřiadvacítka. Udice během 24 hodin nahazovalo zhruba 100 rybářů nejen z tuzemska, ale i z Itálie. Na návnadu nejčastěji nalákali kapry, amury či štiky, řekl dnes ČTK organizátor závodů Jiří Zahradníček.   "Nejlepší rybář vylovil celkem 18,12 metru ryb. Závodníci z vody vytáhli i velmi pěkné kousky, například 95centimetrového kapra či 90 centimetrů dlouhého amura. Nejtěžší kapr vážil 14,6 kilogramu," uvedl Zahradníček.   Rybáři se do prvního ročníku klání pustili v sobotu dopoledne. Taktika i druh návnady nebyly nijak omezeny. "V sobotu ráno trochu přimrzlo, ale po poledni, kdy se už oteplilo, ryby braly pěkně. V neděli se zase rybářům dařilo hned ráno," uvedl Zahradníček, podle nějž rybáři ve většině případů skutečně vydrželi u vody i v noci. Nejčastěji na háčky napichovali kuličky vařeného těsta, takzvané boiles, a kukuřici, někteří sáhli i po bramborách. Ulovené ryby porotci šetrně změřili a zvážili a pak je pustili zpět do vody jezera. Část závodníků si s sebou domů odnášela kapra.   S ohledem na úspěch prvního ročníku klání rybáři plánují zopakování závodů i v příštím roce.   srd kš  