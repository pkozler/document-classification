 Švédský herecký veterán Oscarsson možná uhořel  --------------------    Ke zpravodajství: FOTO ve Fotobance  ID foto: F200911200009301   --------------------    Stockholm 2. ledna (ČTK) - Švédský herecký veterán Per Oscarsson je pohřešován a nevylučuje se, že se stal obětí požáru, který v noci na pátek zcela zničil jeho dům. V troskách byly nalezeny lidské pozůstatky, ale ještě nebyly identifikovány, oznámila dnes švédská policie.   Má se za to, že s třiaosmdesátiletým hercem byla v době požáru také jeho o šestnáct let mladší žena. Dům stál o samotě poblíž městečka Skara. Pozůstatky jednoho člověka byly v jeho troskách objeveny dnes, pátrání po případných dalších pozůstatcích pokračuje. Příčina požáru zatím není známá.   Oscarsson získal v roce 1966 cenu pro nejlepšího herce na filmovém festivalu v Cannes za výkon ve filmu Hlad, natočeném podle známého románu Knuta Hamsuna. Před kamerou se objevil už ve svých 17 letech a hrál v dlouhé řadě filmů, televizních filmů a seriálů, naposledy v roce 2009.   Po zprávě o jeho možném úmrtí se ve švédských sdělovacích prostředcích objevilo množství poct tomuto herci, označovanému za "legendu švédského filmu".   pz hej  