 Středočeské nemocnice by zřejmě lékaře přijaly zpět  Kladno 31. ledna (ČTK) - Nemocnice ve Středočeském kraji jsou připraveny vzít zpět lékaře, kteří podali výpověď v souvislosti s výzvou Děkujeme, odcházíme, zjistila dnes ČTK. Návrat lékařů do nemocnic je jednou z podmínek, kterou si odboráři stanovili při vyjednávání s ministrem zdravotnictví Leošem Hegerem (TOP 09). V regionu na konci loňského roku podalo výpověď 143 z 828 lékařů krajských zařízení. Připojilo se k nim také 23 lékařů z mělnické nemocnice.   Náměstek ředitelky kladenské nemocnice Vladimír Lemon dnes ČTK řekl, že návrat lékařů je otázkou dalších jednání. Vedení nemocnice však podle něj počítá s tím, že se vrátí zpět drtivá většina z 68 lékařů, kteří podali výpověď. "Problém by mohl nastat zhruba na dvou místech, kam jsme přijali nové lékaře," uvedl Lemon.   Podle koordinátora středočeského Lékařského odborového klubu (LOK-SČL) Jiřího Sedláka je přijetí dalších lékařů dobrou zprávou. "Je to jenom dobře, protože většina oddělení, nejen v naší nemocnici, je personálně poddimenzovaných," sdělil ČTK Sedlák, který pracuje jako neurolog v kladenské nemocnici. Osobně prý příchod nových kolegů nevidí jako překážku, že by se všichni lékaři nemohli vrátit zpět.   Pokud lékaři stáhnou výpovědi, budou se moci vrátit rovněž do kolínské nemocnice, sdělil ČTK její ředitel Petr Chudomel. Stejné stanovisko zaujala i příbramská nemocnice. "Považujeme za pravděpodobné, že pokud protestující lékaři výpovědi stáhnou a budou chtít pokračovat v příbramské nemocnici, bude jim to umožněno," uvedla mluvčí Monika Boušková. Nemocnice v Kolíně obdržela 44 výpovědí, v příbramské nemocnici podalo výpověď 28 lékařů. V případném návratu 23 lékařů nevidí problém ani ředitel mělnické nemocnice Tomáš Jedlička.   Ministr Heger chce získat peníze na platy lékařů zrušením 10.000 akutních lůžek. Část z nich by se podle něj měla přeměnit na lůžka následné a zdravotně sociální péče. Podle Jedličky by přeměna lůžek na systém dlouhodobé péče mohla změnit chod celých nemocnic. S "pouhým" rušením lůžek nesouhlasí. "Ne, aby se to udělalo tak, že se deset procent lůžek zavře. To je k ničemu. Je potřeba postupovat uceleně," míní Jedlička.     V odborářské akci Děkujeme, odcházíme podalo v celé ČR výpověď asi 3800 ze zhruba 20.000 nemocničních lékařů. Nejsou spokojeni s výší mzdy a stavem českého zdravotnictví. Odbory žádají zvednutí příjmů na 1,5 až trojnásobek průměrného platu podle kvalifikace a praxe.   mar snm  