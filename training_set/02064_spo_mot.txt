 Portugalský jezdec Faria přišel na Dakaru o prvenství v etapě  Arica (Chile) 8. ledna (ČTK) - Portugalský motocyklista Ruben Faria přišel kvůli dodatečné penalizaci o prvenství v páteční šesté etapě Rallye Dakar. To si tak připsal jeho krajan Helder Rodrigues.   Faria podle informace pořadatelů soutěže nedodržel povinnou čtvrthodinovou přestávku při tankování a ze stanice odjel už po pěti minutách. Rozdíl, který činil přesně 9:47 minuty, mu byl přičten k dosaženému času, což pro něj ve výsledcích etapy znamenalo propad na sedmé místo.   Mezi kamiony dojel Vlastimil Vildman s liazem na 16. pozici, na vítězného Aleše Lopraise ztratil téměř tři a půl hodiny. Celkově je sedmnáctý. Automobilů je zatím ve výsledkové listině 49, české posádky však mezi nimi chybějí.   Po zásahu elektrickým proudem zemřeli dva dělníci, kteří se v Chile podíleli na organizaci závodu. Po čtvrteční nehodě v dunách u Iquique utrpěl vážná zranění hlavy a hrudníku jeden z diváků, který nerespektoval vymezenou bezpečnostní zónu. Jeho život je podle pořadatelů v ohrožení.   Dnes mají účastníci rallye volný den.   nkr  