 Vláda si určila jízdní řád přijímání důležitých reformních norem  --------------------    Ke zpravodajství: FOTO/aktuality; AUDIO   --------------------    Praha 26. ledna (ČTK) - Vláda dnes přijala plán své letošní práce na zákonech. Hodlá připravit normy potřebné pro reformy důchodů, zdravotnictví a sociálního systému, i novelu kompetenčního zákona, který umožní vznik Národní rozpočtové rady od počátku příštího roku. Novinářům to po jednání kabinetu řekl premiér Petr Nečas (ODS).   Vznik rady, která bude nezávisle posuzovat dopady legislativních kroků a exekutivních rozhodnutí na veřejné finance, pokládá Nečas za důležitý pro stabilizaci veřejných financí. Bude na úrovni současné legislativní rady vlády. Příslušná právní norma má být hotova do poloviny letošního roku. Ve čtvrtém čtvrtletí letošního roku chce také vláda připravit návrh takzvané finanční ústavy.   Už příští měsíc předloží ministr vnitra Radek John (VV) věcný záměr nového volebního kodexu. Ten bude obsahovat jak přímou volbu prezidenta, tak i novinky jako je možnost elektronického hlasování či korespondenční volby.   Letos v červnu by měla mít vláda na stole návrh zákona o generální inspekci ozbrojených sborů z dílny ministrů vnitra, spravedlnosti a financí. Nová instituce, na jejímž vzniku se strany dohodly v rámci protikorupční strategie, bude nezávisle zkoumat práci policie i dalších složek. Jejího šéfa bude zřejmě přímo jmenovat předseda vlády.   Také základní zákony nutné pro reformu zdravotnictví, chce mít vláda k dispozici do poloviny roku, uvedl Nečas. Podle něj se bude jednat o věcný záměr zákona o zdravotních pojišťovnách, návrh zákona o zdravotních službách, zdravotnické záchranné službě a další normy. Všechny by podle představy vlády měly začít platit od 1. ledna roku 2012 stejně, jako návrh zákona o veřejném zdravotním pojištění. Jeho věcný záměr má být schválen letos v červnu s tím, že zároveň bude připravena novela zákona o zdravotním pojištění.   Kabinet také v letošním roce prodiskutuje balíček reformních zákonů sociálního systému. Ten bude přednostně zaměřen na flexibilitu trhu práce a jeho významnou součástí má být novela zákoníku práce.   Koncept důchodové reformy chce mít koalice připravený nejpozději na přelomu února a března letošního roku, uvedl Nečas. V balíku musí být projednán i návrh novely zákona o důchodovém pojištění, který bude reagovat na loňské rozhodnutí Ústavního soudu, že dosavadní způsob výplaty penzí je pro vyšší příjmové skupiny diskriminační.   Vláda se letos bude zabývat i zákony o terciálním vzdělávání a také o finanční pomoci studentům.   jd mal  