 Prodej aut v Japonsku v dubnu klesl o 47 procent  Tokio 2. května (ČTK) - Celkový prodej aut v Japonsku, včetně malých vozů s objemem motoru do 660 kubických centimetrů, se v dubnu propadl o 47,3 procenta na 185.673 vozů. K vysokému poklesu přispělo březnové zemětřesení, které narušilo výrobu aut v zemi a prudce snížilo zájem kupujících o nové vozy. Vyplývá to z údajů, které dnes zveřejnil japonský svaz prodejců aut.   Prodej aut v zemi klesá od počátku letošního roku, za leden až duben se v zemi prodalo 1,33 milionu vozů, o 28,2 procenta meziročně méně.   Bez započtení malých vozů se prodej v dubnu snížil o 50,1 procenta na 108.824 vozů. Prodej minivozů klesl o 41,1 procenta.   Největším prodejcem aut v zemi zůstala v dubnu Toyota Motor. Bez zahrnutí luxusní značky Lexus její prodej klesl o 68,7 procenta, prodej Lexusu spadl o 44,7 procenta. Prodej Nissanu byl nižší o 37,2 procenta a Hondy o 48,5 procenta. Zhoršil se i prodej automobilek Mitsubishi a Mazda, v případě Mitsubishi o 20,1 procenta a Mazdy o 38,8 procenta. Prodej aut z dovozu stoupl o 42,8 procenta, napsala agentura Reuters.   Zemětřesení 11. března zdevastovalo sever země, způsobilo výpadky dodávek energií a největší jadernou havárii od Černobylu. Japonské automobilky byly nuceny zastavit výrobu v mnoha závodech, a to nejen kvůli jejich poškození po zemětřesení, ale také kvůli nedostatku elektřiny a součástek.   V loňském roce se celkový prodej aut v Japonsku zvýšil o 7,5 procenta na 4,956 milionu vozů. Poptávka byla loni podpořena programem šrotovného, který však v září skončil.   irl jw  