 Z ústeckého útulku někdo vypustil psy, pobíhali po sídlišti  Ve 2. odstavci jsme aktualizovali vyjádření policie.   --------------------    Ústí nad Labem 6. ledna (ČTK) - Z kotců útulku v Ústí nad Labem někdo vypustil všechny psy. Pachatel překonal hlavní bránu Centra pro zvířata v nouzi v ústecké ulici V Lukách a otevřel všechny kotce včetně těch, kde byla zvířata v karanténě. Psi se dostali i na sídliště, jednoho z nich stálo vypuštění z kotce život, informovala dnes ČTK ředitelka Centra pro zvířata v nouzi Jaroslava Ježková.   Někteří psi pobíhali i po ústeckém sídlišti Severní Terasa. "Mohlo dojít i k ohrožení některého obyvatele města, protože pes, který je ve stresu a bojí se, může ve zkratové situaci někoho pokousat," sdělila Ježková. Policie dnes začala noční situaci v ústeckém útulku vyšetřovat. "Šetříme to jako přestupek proti majetku," řekla ČTK krajská policejní mluvčí Šárka Poláčková.   Především ale pachatel ohrozil samotné psy. Někteří z nich jsou nesnášenliví k ostatním, proto je pracovníci útulku drží v samostatných kotcích. Podle Ježkové mohli těžce zranit nebo usmrtit jiného psa. "K tomu však naštěstí nedošlo," dodala ředitelka. Přesto ale vypuštění psů z kotců jednu oběť má. Fenku křížence pudla na útěku porazilo auto.   Noc na úterý, kterou psi strávili mimo vyhřívané boudy, byla poměrně mrazivá. "Někteří se vrátili velmi podchlazení a pracovníci centra se je snažili celý den postupně zahřívat vyhřívacími dečkami a podáváním teplého pití a jídla," sdělila Ježková.   Noční dobrodružství bude podle pracovníků útulku mít vliv především na duševní stav psů. "Velmi často již za sebou jednu špatnou zkušenost s člověkem mají, a určitě jim na psychice nepřidá, pokud jsou znovu vyhozeni na mráz," dodala. Takový pes bude muset strávit víc času v útulku, než se znovu naučí lidem věřit.   van sap  