 Z obchodu na Pankráci někdo v noci uloupil hodinky za 20 milionů  --------------------    Ke zpravodajství: FOTO/aktuality; AUDIO  ID foto: F201012220023801, F201012220022901, F201012220023601   Doplnili jsme další informace v 1. a 2. odstavci.   --------------------    Praha 1. ledna (ČTK) - Z obchodního centra na pražské Pankráci uloupil někdo v noci na dnešek luxusní hodinky v hodnotě asi 20 milionů korun. ČTK to řekla policejní mluvčí Eva Kropáčová. Škodu podle Kropáčové vyčíslil majitel obchodu, konečná částka tak prý může být o něco nižší. Policie místo několik hodin ohledávala. Má k dispozici také kamerové záznamy, které nyní vyhodnocuje. V následujících dnech je poskytne médiím.   Neznámí pachatelé se dopustili trestného činu krádeže vloupáním, podle Kropáčové jim hrozí až desetileté vězení. Pachatele zachytily kamery bezpečnostního systému nákupního centra, policie je nyní zkoumá.   Podle Kropáčové se případ stal několik minut po půlnoci. Pachatelé dlažební kostkou rozbili skleněnou výlohu uvnitř obchodního domu. Museli se tedy vloupat i do samotného obchodního centra, které bylo v té době zavřené. Jak se tam dostali, policie neuvedla.   Hypermarket je dnes, ve státní svátek, uzavřen. Dopoledne byl prostor kolem obchodního domu téměř prázdný. Policejní páskou byl ohrazen pouze jeden z bočních vchodů, hlídal ho člen ochranky.   Zboží v hodnotě 20 milionů korun si odnesli naposledy v červnu 2009 ozbrojení pachatelé ze zlatnictví v Karlových Varech. V hlavním městě se obdobný případ stal naposledy v listopadu 2006. Tehdy tři muži se samopaly vyloupili zlatnictví v Petrské ulici v centru Prahy. Donutili prodavače, aby jim otevřel trezor, rozbili výlohy s vystavenými šperky a ukradli zboží v hodnotě přes jeden a půl milionu korun.   sdv hck jpt  