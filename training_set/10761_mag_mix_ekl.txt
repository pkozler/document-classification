 V Brněnské zoo dnes pokřtili dvě žirafí mláďata  --------------------    Ke zpravodajství: FOTO ve Fotobance  ID foto:  P201104060349201    --------------------    Brno 7. května (ČTK) - V Brněnské zoo dnes pokřtili dvě žirafí mláďata. O jejich jménech rozhodli lidé hlasováním na Facebooku. Sameček byl pojmenován Verst a samička Ta-Bita. Obě jména jsou ze svahilštiny. V překladu je podle nich sameček váhavý a samička půvabná. Brněná zoo to uvedla v tiskové zprávě.   Obě mláďata mají ode dneška, kromě nových jmen, i křestní listy. Ty šampaňským pokřtili kmotrové mláďat, ředitel Zoo Brno Martin Hovorka a obchodní ředitel Rádia Petrov Karel Krtička.   Obě mláďata se narodila loni na podzim. Nejdříve přišla na svět samička, o dva měsíce později sameček, který se narodil 10. listopadu. Jsou potomkem žirafího samce Jamieho, který předloni uhynul po infekci močových cest. Proto byl před nedávnem do brněnské zoo dovezen mladý, dvouletý samec ze zoo v Kolíně nad Rýnem, jménem M'Toto. Byl vybrán, aby doplnil brněnský chov a dělal společnost samičkám Janett a Toshe, matkám dnes pokřtěných mláďat.   Původním domovem žirafy síťované je Etiopie, Somálsko a sever Keni. Je sice nejrozšířenějším poddruhem žirafy, v zajetí se ale chová zřídka. Problémy jsou s tím, že většina zvířat v evropských zoo si je příbuzensky až příliš blízká. Brněnská zoo chová žirafy síťované od roku 1997.   vrn kš  