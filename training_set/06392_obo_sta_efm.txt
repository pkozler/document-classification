 Tesco chce v centru Brna dostavět obchodní galerii  Brno 3. ledna (ČTK) - Obchodní řetězec Tesco Stores chce v centru Brna u hlavního nádraží přistavět obchodní galerii. Měla by z východu přiléhat k stávající budově Obchodního domu Tesco a zabírat i území, kde nyní stojí parkoviště, asijské bistro a dům dětí a mládeže. Společnost nyní projekt předložila krajskému úřadu, který má záměr posoudit z hlediska vlivu na životní prostředí. Výši plánované investice mediální zástupkyně firmy odmítla sdělit s tím, že jde o obchodní tajemství.   Součástí stavby by mimo třípodlažní obchodní galerie o výměře přes 7000 metrů čtverečních měly být i parkovací terasy. Investor chce částečně rekonstruovat i současnou budovu Teska.   Podle mediální zástupkyně Teska Evy Karasové zřejmě nová obchodní galerie vyroste v "horizontu přibližně tří až pěti let". "Informace o výši našich investic z obchodních důvodů nemůžeme upřesnit," dodala.   Místem, kde by galerie měla vzniknout, prochází komunikace pro pěší, která spojuje hlavní nádraží s obchodní galerií Vaňkovka a hlavním autobusovým nádražím Zvonařka. "Hlavní pozornost při návrhu obchodní galerie byla věnována právě tomuto prostoru. Tento průchod je v navrženém záměru transformován do třípodlažní kryté obchodní ulice, která propojuje různé výškové úrovn prostřednictvím soustavy eskalátorů," uvádí se v záměru.   V plánech projektu je výslovně uvedeno, že "v rámci výstavby nové obchodní galerie dojde k demolici stávajícího Domu dětí a mládeže". Podle Karasové v současné době nicméně nejsou na demolici domu pro mládež konkrétní plány. "Pokud by v budoucnu k demolici došlo, nahradili bychom dům dětí jiným objektem v nejbližším okolí," dodala.   Ředitelka Domu dětí a mládeže na Dornychu Lenka Skokanová ČTK sdělila, že o projektu Teska ví, nicméně, že je proti jakémukoliv přestěhování centra pro děti a mládež na jinou lokalitu. "Budova je sice v majetku kraje, ale doufáme, že nás kraj podpoří. Dopravní obslužnost je tu výborná, takže dům využívají děti i mimo Brna z celého kraje," dodala.   Tesco Stores provozují v Brně sedm prodejen včetně obchodního domu, hypermarketů a supermarketu.   lab sap  