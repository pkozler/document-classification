 MZe chce umožnit porážku krokodýlů na jatkách  Praha 4. května (ČTK) - V Česku možná brzy půjde porážet na jatkách krokodýly, což dosud není povoleno. Vyplývá to z návrhu vyhlášky ministerstva zemědělství umístěné v elektronické knihovně připravované legislativy. Krokodýl by se tak zařadil k tradičním jatečním zvířatům jako jsou skot, prasata, ovce, kozy a drůbež. Již několik let se v Česku porážejí také pštrosi.   Například jihomoravský zemědělský podnik Agro Jevišovice chová na své farmě více než 200 krokodýlů nilských. Jeho představitelé se v minulosti netajili svým záměrem začít zvířata jatečně využívat.   Krokodýly chované na farmách lze ve smyslu zákona na ochranu zvířat proti týrání označit jako zvířata hospodářská, stojí v důvodové zprávě k materiálu.   Někteří krokodýli chovaní na farmě již dosáhli délky zhruba dvou metrů a hmotnosti kolem 25 kilogramů a další jedinci se jatečné váze blíží. "Pokud zvířata přesáhnou tuto porážkovou váhu, nebudou nadále způsobilá k porážce a vyvstane tak problém s jejich dalším uplatněním," píše se dále v materiálu, který zároveň upozorňuje, že přerostlý krokodýl, což je ze své povahy agresivní zvíře, by představoval zvýšené nebezpečí pro chovatele. Ministerstvo proto zdůrazňuje potřebu řešení problematiky.   Agro Jevišovice, hospodaří na zhruba 9000 hektarech půdy. Známé je především díky krokodýlí farmě, zabývá se však hlavně chovem kuřat. Podnik kupuje největší tuzemská agropotravinářská skupina Agrofert Holding Andreje Babiše. Fúzi v únoru schválil antimonopolní úřad.   Jak ČTK řekl místopředseda představenstva Agrofertu Petr Cinger, firma zatím není rozhodnuta, jaký bude osud chovu obojživelníků na jižní Moravě. "Buď se do toho musí investovat hodně peněz, nebo se chov musí omezit," uvedl s tím, že prvotně Agrofert počet zvířat nejspíše sníží. Následně se rozhodne, co s chovem dál.   Dosud prý není rozhodnuto ani to, kde případně půjdou zvířata na jatka, zda na stávající porážce patřící skupině v Kostelci na Jihlavsku, v drůbežářském závodě v Modřicích, či jestli kvůli krokodýlům vznikne zvláštní porážka přímo na místě farmy.   mjr vju  