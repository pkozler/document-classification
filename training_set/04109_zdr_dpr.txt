 Britští uchazeči o řidičák musí říct, zda chtějí darovat orgány  Londýn 1. ledna (ČTK) - Britští uchazeči o řidičský průkaz budou od léta tázáni, zda jsou po smrti ochotni darovat své orgány k transplantaci. Novinka se zavádí v rámci programu, jehož cíl je zvýšit počet potenciálních dárců. Získání průkazu ovšem nebude na odpovědi záviset.   Náměstkyně ministryně zdravotnictví Anne Miltonová řekla, že jako potenciální dárci je registrováno 27 procent Britů, ale že své orgány jich chce nabídnout mnohem víc, jen nenacházejí příležitost. "Doufáme, že vybídnutím lidí k rozhodnutí jich k registraci povzbudíme víc," prohlásila.   Podle jejího ministerstva čeká teď v Británii na transplantaci 8000 lidí. Asi tisíc Britů ročně zemře, protože se náhradního orgánu nedočkali.   Britská vláda se při přijímání tohoto opatření inspirovala v zahraničí. V americkém státě Illinois například podle tiskových agentur podobný krok vedl ke zvýšení počtu potenciálních dárců z 38 na 60 procent obyvatel.   pz ank  