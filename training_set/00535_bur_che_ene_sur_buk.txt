 Ropa dál nezlevňuje, podpořil ji citelný pokles zásob  Londýn 16. června (ČTK) - Ceny ropy na světových trzích už se dál nesnižují, podporu našly především ve výrazném poklesu zásob a také ve zprávě Mezinárodní agentury pro energii (IEA), podle které bude letošní poptávka vyšší, než agentura dosud uváděla. Analytici ale nevěří, že se cena vrátí k silnému růstu, mnohem pravděpodobnější je podle nich návrat k poklesu.   Krátce po 12:00 se termínový kontrakt na severomořskou ropu Brent s dodáním v srpnu pohyboval kolem 114,80 USD. Proti předchozímu závěru v New Yorku tak jeho cena vykazovala růst zhruba o 1,6 procenta. Červencový kontrakt vypršel ve středu s cenou 117,10 USD. Barel americká lehké ropy West Texas Intermediate (WTI) dnes zdražil na 95,60 USD.   Ve středu se ceny ropy výrazně snižovaly a jejich pokles v jednu chvíli přesáhl pět procent. Reagovaly na kombinaci špatných zpráv z americké ekonomiky a na sílící kurz dolaru. Ten k euru zaznamenal nejvyšší cenový skok za posledních deset měsíců a dostal se na třítýdenní minimum pod 1,42 USD. Na euro doléhají především problémy Řecka.   "Dnešní růst cen bych moc vážně nebral. Celková nálada je pořád ještě negativní," řekl k situaci na trhu analytik finančního ústavu Commerzbank Carsten Fritsch. Nic na tom tedy nemění ani fakt, že zásoby ropy se minulý týden v USA snížily víc, než se čekalo. Jejich pokles dosáhl 3,4 milionu barelů, zatímco analytici čekali pokles o 1,9 milionu barelů. Benzinu sice v zásobách přibylo, ale mnohem méně, než se čekalo.   Mezinárodní agentura pro energii dnes zvýšila odhad poptávky po ropě na letošní rok na 89,3 milionu barelů denně. To je proti předchozímu odhadů asi o 100.000 barelů denně více a asi o 1,3 milionu barelů více než činila loňská poptávka. IEA také vyzvala Organizaci zemí vyvážejících ropu (OPEC) k citelnému zvýšení těžby, protože ve třetím čtvrtletí podle agentury asi výrazně vzroste poptávka ze strany rafinerií.         Ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  114,81  113,01     New York - Nymex  WTI  červenec  95,62  94,79     spr vju  