 Ruská sněmovna ratifikovala smlouvu START  --------------------    Ke zpravodajství: AUDIO; PROFIL; GRAFIKA   Celkově jsme aktualizovali po hlasování v Státní dumě.   --------------------    Moskva 25. ledna (zpravodaj ČTK) - Dolní komora ruského parlamentu, Státní duma, dnes ratifikovala rusko-americkou odzbrojovací smlouvu START. Dokument počítá s tím, že v příštích sedmi letech se strategické jaderné arzenály obou velmocí sníží přibližně o třetinu.    Americký Senát smlouvu ratifikoval už před loňskými Vánocemi.   V Rusku na rozdíl od Spojených států musejí smlouvu schválit obě parlamentní komory, tedy po poslancích Státní dumy se vysloví ještě senátoři z Rady federace. Stát se tak má už ve středu. Obě komory má Kreml pod kontrolou.   Pro přijetí zákona o ratifikaci dnes hlasovalo 350 poslanců, 96 bylo proti, jeden se zdržel. Duma má celkem 450 členů.   Smlouva, kterou loni v dubnu v Praze podepsali prezidenti Dmitrij Medveděv a Barack Obama, dává Rusku a Spojeným státům sedm let na to, aby své strategické arzenály omezily zhruba o třetinu. Počet hlavic má klesnout na 1550 z dosavadních 2200. Počet rozmístěných nosičů, tedy ponorek, letadel a raket, klesne na 700. Nová smlouva rovněž umožňuje vzájemné kontroly jaderných arzenálů, což nebylo možné od předloňského prosince, kdy vypršela platnost původní smlouvy START.   msk šeb  