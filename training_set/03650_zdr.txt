 Lidé přispěli na sbírku Vánoční hvězda částkou 1,23 milionu korun  Olomouc 10. ledna (ČTK) - Přes 1,23 milionu korun se podařilo získat v předvánoční sbírce Vánoční hvězda, kterou pořádá olomoucké sdružení Šance ve prospěch hematologicky a onkologicky nemocných pacientů. Ačkoliv je částka o zhruba 35.000 korun nižší než v předchozím roce, pořadatelé sbírku považují za úspěšnou. Celkem se podařilo prodat 24.000 vánočních květů, což je srovnatelné s minulým rekordním ročníkem, řekla dnes ČTK koordinátorka sbírky Eva Dvořáková.   "Jsme rádi, že i v době hospodářské krize byli lidé tak štědří. Květiny se prodávaly na řadě míst, hlásily se nám školy, firmy, galerie a řada dalších institucí," uvedla Dvořáková.     Výtěžek sbírky půjde na zlepšení podmínek dětí na hemato-onkologickém oddělení Dětské kliniky Fakultní nemocnice v Olomouci. Část peněz je určena i na sociální pomoc rodinám a na rekondiční pobyty pro malé pacienty po léčbě. "Novinkou je finanční podpora pro rodiny, jejichž dítě musí podstoupit nároční transplantaci kostní dřeně v Praze," doplnila Dvořáková.   Na oddělení se léčí děti s nádorovými onemocněními krvetvorby, jako jsou leukemie či lymfomy. Malí pacienti zde v průměru stráví osm měsíců. Hemato-onkologické oddělení Dětské kliniky FNO má nadregionální význam, podle statistik se zde daří vyléčit v průměru 89 procent dětských pacientů s maligním onemocněním krvetvorby.   Vánoční květinu prodávají vyléčené děti a jejich rodiny, zdravotní personál, dobrovolníci i členové sdružení Šance již 13 let. Poslední ročník sbírky se konal nejen v Olomouckém, ale také ve Zlínském a Moravskoslezském kraji či v kraji Vysočina. Pořádající Šance - sdružení rodičů a přátel hematologicky a onkologicky nemocných dětí je dobrovolnou organizací založenou v roce 1991. Jeho posláním je humanizovat náročnou protinádorovou léčbu dětí a usnadňovat jejich návrat do běžného života.   srd sap                                          