 Obžalovaní z obchodování s lidmi svou vinu u soudu odmítli  Hradec Králové 5. ledna (ČTK) - Krajský soud v Hradci Králové dnes začal projednávat případ Pavola Krágy, Martiny Korejtkové a Emy Balázsové, kteří se podle obžaloby podíleli na obchodování s lidmi. Krága i Korejtková, které obžaloba viní z toho, že k prostituci nutili dvě ženy, obžalobu odmítli. Balázsová, která se podle spisu podílela na jednom skutku, k soudu nedorazila.   Podle státního zástupce všichni tři obžalovaní v roce 2008 po společné dohodě využili tíživých osobních a majetkových poměrů poškozené. Pod pohrůžkou násilí jí donutili odjet do Vídně, kde měla pracovat jako prostitutka. Žena však svého druhého zákazníka odmítla, přesto, že ji zbili. Protože i nadále odmítala pracovat jako prostitutka, odvezli ji obžalovaní domů.   Krágu a Korejtkovou obžaloba viní také z toho, že v lednu 2009 vylákali do Anglie další poškozenou, které slíbili práci v pekárně. "Poškozené i přes její nesouhlas pod pohrůžkou možného bití nařídili, aby začala provozovat prostituci spočívající v poskytování různých sexuálních služeb v různých formách pohlavního styku za úplatu různým mužům," stojí v obžalobě.   Poškozená poté podle obžaloby provozovala prostituci až do konce dubna 2009 a peníze odevzdávala. Ženě se podařilo vrátit do České republiky až v květnu. Dodnes má v důsledku jednání obžalovaných psychické problémy.   Krága i Balázsová dnes před soudem odmítli vypovídat, soud tak citoval z výpovědí v přípravném řízení, ve kterém oba tvrzení obžaloby odmítli. Například Krága tehdy uvedl, že neví o tom, že by některá z žen provozovala prostituci. Korejtková před policisty přiznala, že obě ženy zná a tvrdila, že je nikdy k ničemu nenutila. Hlavní líčení bude pokračovat také na konci ledna, v případě prokázání viny obžalovaným hrozí pět až 12 let vězení.   sja jpt  