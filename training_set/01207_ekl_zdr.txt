 V Halle byla poprvé na světě voperována tygrovi umělá kyčel  Berlín 27. ledna (ČTK) - Mezinárodní tým veterinářů voperoval umělou kyčel tygřici ze zoologické zahrady ve východoněmeckém Halle. Osmiletá malajská tygřice jménem Girl měla artrózu pravé kyčle a od loňského jara bolestivě kulhala. Oznámila to dnes univerzita v Lipsku, na jejíž veterinární fakultě se operace, prezentovaná jako světová premiéra svého druhu, uskutečnila.   "Nevím o žádném jiném případě voperování umělé kyčle tygrovi na celém světě," prohlásil Peter Böttcher, jeden z pěti specialistů, kteří se na operaci podíleli.   Zákrok trvající tři hodiny proběhl bez problémů. Ty nastaly jen poté, co se tygřice nechtěla probrat z narkózy. Nakonec ale vše dobře dopadlo a šelma je už v rekonvalescenci ve svém výběhu v Lipsku.   Malajský tygr je druh ohrožený vyhynutím. Ve volné přírodě žije už odhadem jen 500 kusů, uvedla agentura AFP.   ik mik  