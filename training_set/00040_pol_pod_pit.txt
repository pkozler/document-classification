 Jednání zastupitelů Pardubic budou v přímém přenosu na internetu  Pardubice 24. ledna (ČTK) - Zasedání zastupitelů v Pardubicích bude na internetu. Jejich vysílání v přímém přenosu začne od března. Obyvatelé tak budou moci lépe dohlédnout na práci svých volených zástupců. ČTK to řekl primátorčin náměstek František Brendl (Pardubáci).   "Je to zase krok k většímu zprůhlednění rozhodování na radnici. Každý občan se bude moci podívat třeba na projednávání konkrétního bodu, který jej zajímá, v přímém přenosu slyšet názory a sledovat aktivitu jednotlivých zastupitelů," řekl Brendl.   Přenos zajistí dvě kamery, které budou mít zpoždění osm sekund. O natáčení se postará soukromá firma, která dodá i záznam z jednání. Radnice za službu zaplatí maximálně 100.000 korun ročně. Podstatnou část nákladů se pokusí uhradit z evropské dotace.   Zkušební natáčení se uskuteční 25. ledna, přímý přenos na internetu bude k dispozici 29. března. Účast lidí na zastupitelstvu nebývá nyní moc velká. Hodně lidí na zasedání chodilo, když město rozhodovalo, za kolik prodá městské byty.   jlc snm  