 Polsko příští týden zveřejní rozhovory z věže smolenského letiště  Varšava/Moskva 13. ledna (zpravodajka ČTK) - Polsko příští týden zveřejní záznam rozhovorů kontrolorů z věže letiště v západoruském Smolensku, u kterého se loni v dubnu zřítilo letadlo s polským prezidentem Lechem Kaczyńským na palubě. Polským médiím to řekl ministr vnitra Jerzy Miller. Ruští vyšetřovatelé ve středu zveřejnili zprávu, podle níž za havárii může posádka letounu. Polská strana jejich jednoznačné závěry zpochybňuje.   Polská komise, která se leteckou katastrofou zabývá a v jejímž čele stojí Miller, záznamy z kontrolní věže nedostala od ruského Mezistátního leteckého výboru (MAK) vyšetřujícího katastrofu. Ministr vnitra nechce říct, jak Varšava získala, prý to ale nebylo nelegální.   MAK tvrdí, že kontroloři na věži letiště ve Smolensku nebyli pod nátlakem. Žádná z chyb, jež vedly k leteckému neštěstí, podle ruských vyšetřovatelů neukazuje na zavinění ruské strany. Zato polská posádka prý byla pod psychickým nátlakem, v kabině pilotů byl až do posledního okamžiku velitel vzdušných sil Andrzej Blasik.   Miller řekl, že také letečtí kontroloři na věži letiště ve Smolensku nebyli sami, a že se tak nemohli soustředit na svoji práci. O tom, co dělali, mluvili s Moskvou. "Měli ta samá dilemata jako posádka letadla: jestli je možné, aby nepřistálo, jestli je nutné vybrat záložní letiště," tvrdí Miller. Nechtěl prozradit, s kým dispečeři mluvili. "Moskva" jim ale řekla, aby polskému letadlu povolili klesnout na úroveň sta metrů.   "Příčina neštěstí je na ruské i polské straně," uvedl Miller, který cítí "určité neuspokojení" kvůli tomu, že ruské straně chyběla odvaha k tomu, aby poukázala na nepořádek panující na smolenském letišti. MAK tvrdí, že nedostatečná infrastruktura na letišti a nikoli nejlepší stav technických zařízení nebyly příčinou havárie.   Podle polského generálního prokurátora Andrzeje Seremeta v Polsku vyšetřování příčin katastrofy potrvá ještě nejméně několik měsíců. Nevylučuje, že by se do něho mohli zapojit mezinárodní experti.   Moskva bez ohledu na nejnovější polské reakce doufá, že sbližování mezi oběma zeměmi bude pokračovat. "Doufám, že se nikdo nebude pokoušet vytlouci z tragédie politický kapitál a že dohodnutý kurz... bude pokračovat," prohlásil dnes na tiskové konferenci v Moskvě šéf ruské diplomacie Sergej Lavrov.   hab msk ank  