 Na jihu Čech leží na silnicích břečka, místy ledovka  České Budějovice 3. ledna (ČTK) - Na jihu Čech si řidiči musí dát pozor na sněhové i dešťové přeháňky. Zejména na Šumavě - v okresech Český Krumlov a Prachatice, a také na Táborsku, leží na silnicích břečka. Silnice jsou převážně mokré, na Jindřichohradecku a Táborsku jsou místy zledovatělé. Podle dispečinku zimní služby cestářů je převážně zataženo, na Písecku vane silný vítr.   Na obchvatu Veselí nad Lužnicí na Táborsku se stala po ránu dopravní nehoda dvou nákladních aut.   Profesionální meteorologické stanice hlásí teploty vzduchu od minus 1,4 stupně Celsia v Českých Budějovicích po minus 7,2 na Churáňově, a také sněžení. V Temelíně po ránu pršelo.   Přes den bude počasí podobné: bude proměnlivá oblačnost, místy sněhové přeháňky, a to zejména na horách. Nejvyšší denní teploty minus čtyři až minus jeden stupeň Celsia, na horách kolem minus osmi.   mi jpt  