 Pardubice opět zvažují, že prodají centrum Ideon nájemníkovi  Pardubice 19. ledna (ČTK) - Pardubice opět zvažují, že prodají společenské centrum Ideon stávajícímu nájemníkovi. Loni to zastupitelé odmítli. Město v současnosti nemá peníze na rekonstrukci. Prodej je však jen jedna z možných variant. ČTK to řekl náměstek primátorky Martin Bílek (Sdružení pro Pardubice).   "V současné době leží na stole několik variant. Můžeme na opravu získat peníze z Integrovaného plánu rozvoje města, ale vzhledem k tomu, že na objektu vázne dlouhodobá nájemní smlouva, musíme jednat s nájemcem, jak dál postupovat," řekl Bílek.   Náměstek Bílek se spíš přiklání k prodeji objektu. Ideon je sice "provozuschopný", ale na jeho modernizaci budou nutné desítky milionů korun. Ve špatném technickém stavu je mimo jiné obvodový plášť nebo střecha. Běžná roční údržba by město vyšla na stovky tisíc korun.   Celá záležitost je komplikovaná tím, že společnost PVV v čele s jednatelem Petrem Vašíček má objekt v nájmu až do roku 2093. Nájemní smlouva nelze bez komplikací vypovědět.   "Došli jsme k závěru, že město v současné době nemá vůbec peníze, aby Ideon udržovalo. Objekt potřebuje finanční injekci, kterou město nemá. Proto by bylo lepší, kdyby Ideon prodalo, i když předkupní cena ve smlouvě je nižší, než je současná," řekl starosta prvního městského obvodu Jaroslav Menšík (Sdružení pro Pardubice).   Náměstek Bílek se sejde s nájemcem příští týden. Nejspíš v únoru předloží návrhy radním. Zastupitelé by se mohli prodejem Ideonu či jinou z variant zabývat patrně v březnu. Loni zastupitelé prodej za 18,4 milionu korun odmítli. Nájemce má na objekt předkupní právo a dlouhodobě oslovuje město, aby se o Ideon řádně staralo, nebo ať mu jej prodá.   jlc sap  