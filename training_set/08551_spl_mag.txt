 V Británii vítaly Nový rok na ulicích stovky tisíc lidí  --------------------    Ke zpravodajství: FOTO/aktuality   --------------------    Londýn 1. ledna (ČTK) - V Británii uvítaly Nový rok na party pod širým nebem statisíce lidí. Největší účast tradičně zaznamenala britská metropole, která letos ozvláštnila ohňostroj i hudební produkcí, napsal server BBC.   Osmiminutovou světelnou show u obřího vyhlídkového kola zvaného Londýnské oko sledovalo podle BBC asi 250.000 lidí. Ohňostroj letos poprvé doprovázela i hudba. Zazněly zde hity jako We Will Rock You od skupiny Queen, Lucy in the Sky with Diamonds od Beatles a Song 2 od kapely Blur.   "Přišli jsme sem už v poledne, abychom měli dobrá místa a myslím, že to byl nejhezčí ohňostroj, jaký jsem v životě viděl," pochválil světelnou atrakci šestadvacetiletý Erin Wilkins.   V Londýně na pořádek dohlíželo na 3000 policistů, kteří během oslav zatkli 77 osob, většinou za výtržnosti nebo sexuální obtěžování.   Asi 80.000 lidí přišlo na tradiční skotské oslavy Hogmanay v Edinburghu. "Náramně jsem si to užila.  Byla to opravdu úžasná noc. Všechno bylo bezvadné, od počasí po lidi kolem, kteří sem přišli z celého světa," řekla podle BBC jedna z ruských účastnic oslav v Edinburghu.   Na George Square v Glasgow slavilo na ulicích na 5000 lidí. Party pod širým nebem se konaly i v dalších městech v celé zemi.   hro  