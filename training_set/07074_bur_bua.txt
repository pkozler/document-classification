 Akcie v západní Evropě kvůli H&amp;M a ratingu Japonska oslabují  Londýn 27. ledna (ČTK) - Ceny akcií na burzách v západní Evropě zastavily růstovou sérii a oslabují. Na vině jsou horší výsledky hospodaření švédské oděvní společnosti Hennes &amp; Mauritz (H&amp;M) a také snížení ratingu Japonsku. Ztráty zatím nejsou vysoké, podle analytiků by ale nižší rating mohl odstartovat korekci.   Panevropský index FTSEurofirst 300 se krátce před 10:00 pohyboval kolem 1152 bodů a proti předchozímu závěru ztrácel 0,1 procenta.   Mezinárodní ratingová agentura Standard &amp; Poor's snížila hlavní devizový rating Japonska na stupeň AA minus, zatímco dosud hodnotila závazky třetí největší ekonomiky světa na stupni AA. Japonsko patří k nejzadluženějším zemím vyspělého světa, což je i hlavní důvod snížení ratingu.   "To není dobré znamení a mohli bychom se dočkat i výprodeje. Když klesne rating významné ekonomiky, jako je ta japonská, nebude to mít příznivé dopady," myslí si makléř společnosti ETX Capital Mark Priest.   Společnost H&amp;M dnes překvapivě oznámila propad svého provozního zisku za poslední čtvrtletí loňského roku. Akcie H&amp;M tak na začátku obchodování ztrácely více než šest procent.   Celkový trh povzbudily těžební firmy, jejichž souhrnný index přidal více než jedno procento. Pomohla výsledková zpráva společnosti Kazakhmys, jejíž akcie zpevnily asi o 2,3 procenta.   spr dvd  