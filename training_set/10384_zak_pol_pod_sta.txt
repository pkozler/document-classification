 Inspekce na podnět Johna znovu prověří karlovarskou 'losovačku'  Praha/Karlovy Vary 24. ledna (ČTK) - Inspekce ministra vnitra znovu otevřela případ takzvané karlovarské losovačky, který se stal symbolem manipulace při zadávání veřejných zakázek. Podle informací serveru Aktuálně.cz inspektoři na podnět ministra vnitra Radka Johna (VV) prošetřují, zda protikorupční policie nepochybila, když v roce 2008 případ odložila.   "Máme podezření, že v tomto případě došlo k obrovské skartaci dokumentů," uvedl John. Mluvčí policejní inspekce Radka Sandorová Aktuálně.cz řekla, že se seznamují s dostupnými materiály.   Karlovarská losovačka se v Česku stala pojmem. Záběry ze sporného losování účastníků tendru na stavbu sportovní haly za asi 1,2 miliardy korun viděly na webu youtube.com desetitisíce lidí. Dvouapůlminutový snímek dokazuje, že organizátor soutěže vybíral dvě z firem včetně vítěze z uzavřeného osudí několik desítek sekund, zatímco ostatní lístky vytáhl podstatně rychleji. Losující to komentoval tak, že jsou lístky slepené, a nemůže je proto v osudí oddělit. Všemu přihlížela notářka, kterou mužovo počínání rozesmálo.   Antimonopolní úřad za sporné losování udělil radnici v Karlových Varech rekordní pokutu 500.000 korun. Výběrové řízení označil za zmanipulované. Jeho závěry potvrdil i Nejvyšší správní soud.   Nakonec halu za více než miliardu nakonec postavilo sdružení firem Syner, Baustav a Metrostav, které bylo vylosováno jako poslední a před jehož výběrem byla nestandardní prodleva. Hala byla otevřena loni v červnu a byla to největší investiční akce města v jeho novodobé historii.   jhr mkv  