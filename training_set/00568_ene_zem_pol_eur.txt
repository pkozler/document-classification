 Brusel odložil zprávu o surovinách, zřejmě kvůli Francii  Brusel 26. ledna (zpravodaj ČTK) - Evropská komise se rozhodla odložit zveřejnění zprávy k efektivnímu využívání zdrojů a o trzích s komoditami a vzácnými surovinami v EU, kterou měla prezentovat dnes. Důvodem je zřejmě to, že se dal čekat odpor některých členských států, zejména prý Francie.   Mluvčí komise Olivier Bailly v úterý podotkl, že zpoždění nebude zásadní, nemělo by prý překročit týden.   Odklad patrně souvisí s tím, jak Francie převzala předsednictví ve skupině G20. Pro Paříž a jejího prezidenta Nicolase Sarkozyho by mělo jedním z hlavních cílů být zacílení na propojení spekulací na komoditních trzích s proměnami cen výrobků, jako jsou ropa či obilí.   Komise je pak podle serveru EUObserver o takových propojeních možná o něco méně přesvědčena. "Musíme naši analýzu doladit, abychom pochopili jasně důvody, proč trhy fluktuují," řekl Bailly.   Nárůst globálních cen potravin v roce 2008 vedl v řadě zemí světa k bouřím, například v Asii či na Haiti.   pkt mha  