 V Borových Ladách skončil výtěr šumavských lipanů  --------------------    Ke zpravodajství: FOTO ve Fotobance  ID foto:  FO00121240    --------------------    Borová Lada (Prachaticko) 3. května (ČTK) - V rybí líhni šumavského národního parku v Borových Ladách skončil výtěr lipanů podhorních. Do Studené a Teplé Vltavy, Řasnice a Křemelné tak bude moci být po ročním chovu vysazeno na 1500 těchto lososovitých ryb. Rybáři v líhni ročně odchovají na 180.000 kusů rybího plůdku pstruha potočního, lipanů, mníků jednovousých a střevlí potočních, řekla ČTK mluvčí parku Jana Zvettlerová.   Líheň má ve svém chovu, mimo jiných ryb, i vlastní generační hejno lipana podhorního, které čítá na 350 kusů. Na přelomu dubna a května přišel čas jejich výtěru. Na jeden kilogram váhy jikernačky lze získat 5000 až 10.000 jiker, které se po oplodnění zhruba za měsíc vyvinou do stadia plůdku.     "Plůdek krmíme a po dosažení délky dva až tři centimetry je vysazujeme do našich rybníčků. Pro naši potřebu musíme odchovat 1500 kusů ročního lipana o velikosti deset až 12 centimetrů. Ročky poté vysazujeme rovnou do šumavských řek," popsal práci vedoucí líhně Josef Šperl. Lipanům se na Šumavě nejlépe daří ve spodní části pstruhových revírů, a to v části Studené Vltavy pod Černým Křížem, v Teplé Vltavě nad Polkou, Řasnici pod Hliništěm a v Křemelné u Frauenthalu.   Lipan podhorní je ryba otevřených vod, která nevyhledává úkryty a žije v hejnech. Živí se larvami a dospělci vodního hmyzu. "Dospělí jedinci mají hmotnost okolo kilogramu a dosahují délky 40 až 45 centimetrů. Lipan je ryba krátkověká, dožívá se pěti až sedmi let. V národním parku je lipan spolu se pstruhem obecným celoročně hájen, chytá se metodou 'chyť a pusť' na háčky bez protihrotu," dodal Šperl.   Díky pravidelnému vysazování původních druhů ryb do potoků v Národním parku Šumava vzrostl za posledních 12 let počet ryb někde až pětinásobně.   Národní park Šumava má celkem šest rybářských revírů o celkové délce 84 kilometrů. Jen na 43 kilometrech Křemelné, Teplé Vltavy, Řasnice a Studené Vltavy je možné rybařit. Na zbývajících kilometrech jsou chráněné rybí oblasti. V šumavských tocích žijí hlavně pstruzi obecní, lipani podhorní, mníci jednovousí, střevle potoční, vranky obecné či mihule potoční.   Pro návštěvníky Šumavy, kteří se chtějí dozvědět více informací o chovu ryb, pořádá správa parku třetím rokem prohlídky borovoladské líhně. Loni ji navštívilo 1250 lidí. Letos první se uskuteční 24. května.   mi snm  