 Soud uložil Krejčířovi v kauze Technology Leasing osm let vězení  Zprávu jsme upravili a doplnili další informace v celém rozsahu.   --------------------    Praha 3. ledna (ČTK) - Za vyvedení stomilionového majetku ze společnosti Technology Leasing uložil dnes Městský soud v Praze uprchlému podnikateli Radovanu Krejčířovi souhrnný osmiletý trest vězení. Trestní senát jej uznal vinným z organizování trestného činu porušování povinnosti při správě cizího majetku. Stejného kriminálního činu se podle soudu dopustil Přemysl Synek, pomoci k němu pak Michal Kurcina, dříve Búry. Prvoinstanční senát jim za to vyměřil tříletý a dvouletý nepodmíněný trest vězení. Trojice podle verdiktu způsobila společnosti Technology Leasing škodu ve výši téměř 108 milionů korun.   Krejčířovi, který vše podle soudu řídil, má podle dnešního rozsudku propadnout majetek, prvoinstanční senát mu uložil i zákaz činnosti ve výkonu statutárního orgánu nebo člena statutárního orgánu v obchodních společnostech na osm let. Stejný trest zákazu činnosti dnes dostal i Synek - na pět let. Vedle toho mu soud uložil i peněžitý trest ve výši jednoho milionu korun. Pokud by Synek peníze neuhradil v určené době, stanovil mu předseda senátu Alexander Sotolář náhradní šestiměsíční trest vězení. Krejčíř, Synek a Kurcina mají nástupci Technology Leasing zaplatit více než stomilionovou škodu s úroky z prodlení. Jana Pavlíčka a Zdeňka Krejčího prvoinstanční senát zprostil obžaloby v plném rozsahu.   Dnešní rozhodnutí je nepravomocné. Právní zástupce Krejčíře a Synek se proti němu na místě odvolali, Pavlíček a Krejčí se práva na odvolání vzdali. Státní zástupkyně a Kurcina si ponechali lhůtu na případné podání odvolání. "Jsem velice potěšena tím, že soud shledal vinu obžalovaných v podstatě v tom skutkovém ději tak, jak je v obžalobě popsán. Samozřejmě posoudil jejich jednání jinak, než jsem navrhovala já, těmi mírnějšími tresty...Při soudem užité právní kvalifikaci považuji trest za adekvátní," řekla novinářům žalobkyně Petra Pavlánová.   "Soudci muselo definitivně přeskočit v hlavě. Kauza Technology Leasing se odehrála od A po Z v době, kdy jsem byl celou dobu ve vazbě," řekl serveru Týden.cz Krejčíř. Podle Sotoláře však vše řídil z vazby, například prostřednictvím dopisů, které se staly jedním z usvědčujících důkazů.   Soud jednání Krejčíře, Synka a Kurciny oproti obžalobě překvalifikoval. Státní zástupkyně je totiž vinila z úvěrového podvodu a účasti na zločinném spolčení. Muži podle žalobkyně v roce 2002 ovládli Technology Leasing, z níž pak vyváděli peníze z úvěrů, které firmě poskytla Česká spořitelna. Státní zástupkyně celkovou škodu, kterou údajně Krejčíř a spol. způsobili, v obžalobě vyčíslila na více než 150 milionů korun, u dalších téměř 30 milionů podle spisu zůstalo u pokusu.   Sotolář již před časem uvedl, že společnost Technology Leasing po roce 2000 nečerpala žádné úvěry. V té době navíc podle něho neměl s Technology Leasing nikdo z obžalovaných nic společného, a nemohli se tak dopustit úvěrového podvodu. Již dříve také řekl, že v úvahu připadá jiná právní kvalifikace, například zpronevěra, poškozování věřitele nebo právě porušování povinnosti při správě cizího majetku.   Krejčíř, který je v Česku stíhán za majetkové a násilné trestné činy, policii utekl v červnu 2005 při domovní prohlídce ve vile v Černošicích. Od dubna 2007 pobývá v JAR, kam přicestoval na falešný pas. Soud v jihoafrickém Johannesburgu v únoru 2008 rozhodl, že nemá být vydán z JAR k trestnímu stíhání do Česka. Vyšší jihoafrický soud ale loni v září rozhodl o tom, že se žádostí o Krejčířovo vydání bude znovu zabývat nižší soud.   Jiří Hardoš ktp  