 V Pelhřimově havaroval traktor, vyteklo dusíkaté hnojivo  Pelhřimov 2. května (ČTK) - V Pelhřimově dnes odpoledne havaroval traktor, z převážené cisterny vyteklo dusíkaté hnojivo. Silnice první třídy číslo 19 ve směru na Tábor je uzavřená, hasiči pracují na odstranění následků. Při nehodě nebyl nikdo zraněn. ČTK to řekla mluvčí krajských hasičů Petra Musilová.   Podle pelhřimovské policejní mluvčí Hany Kotkové by měl být provoz obnoven kolem 15:30. Nehoda se stala po 13:00 na výjezdu z města ve směru na Starý Pelhřimov. Podle Musilové skončily tři kubické metry hnojiva na silnici a menší část v příkopu. "Hasiči přehradili silnici a svádějí hnojivo do příkopu, kde ho naředí vodou a přečerpají do náhradní cisterny," uvedla mluvčí.   "Škoda na životním prostředí nevznikla, na traktoru a cisterně dosáhla škoda 45.000 korun," uvedla Kotková. Okolnosti nehody vyšetřují policisté.   bjr jpt    