 Šťáva prodal Diag Human konsorciu investorů  --------------------    Ke zpravodajství: PROFIL   --------------------    Praha 1. června (ČTK) - Majitel společnosti Diag Human Josef Šťáva prodal akcie své firmy, s níž již 16 let bojuje s Českou republikou o náhradu škody za zmařený obchod s krevní plazmou. Společnost o tom dnes informovala na svém  webu . Novým majitelem je mezinárodní konsorcium investorů. Pohledávka více než deseti miliard korun vůči ČR se po uznání platnosti a vymahatelnosti zahraničními soudy stala "běženým tržním debetním instrumentem", uvedla firma.   Rozhodčí nález ze srpna 2008, podle kterého musí stát společnost Diag Human odškodnit, uznaly podle právníka firmy Jana Kalvody v minulých dnech vídeňský a pařížský soud. Rakušané poté zabavili tři umělecká díla patřící českému státu. Česká republika s verdikty nesouhlasí, podle ní arbitráž mezi firmou a státem stále pokračuje. Nález nepovažuje za pravomocný.   "Josef Šťáva s okamžitou platností přestává mít cokoliv společného se společností, s vymáháním pohledávky, a žádným způsobem nadále nereprezentuje společnost Diag Human," uvedla firma. Ta bude pravděpodobně nadále nárokovat český majetek v zahraničí. Kalvoda již dříve avizoval, že se obrátí na soudy v dalších zemích vázaných newyorskou úmluvou o vzájemné vykonatelnosti rozhodčích nálezů.   Rozhodnutí vídeňského a pařížského soudu dnes kritizovalo ministerstvo zahraničních věcí. Podle něj odporují obecně uznávaným zásadám mezinárodního práva v oblasti jurisdikčních imunit státu.   Rakouský soud zabavil tři umělecká díla zapůjčená Českou republikou na výstavu do Vídně. Obrazy Emila Filly a Vincence Beneše a plastika Otto Gutfreunda skončily v depozitním skladu soudu, kde zůstanou, než soudce rozhodne o výsledku sporu. ČR se totiž proti rozhodnutí může odvolat a s největší pravděpodobností to udělá.   Podle serveru Ekonom.cz zažádal Kalvoda o exekuci českého majetku i ve Francii. Soudy by tak pravděpodobně mohly zabavit například české pohledávky, peníze na účtech, dluhopisy, umělecká díla či budovy v majetku ČR. Nejzajímavějším objektem, kterého se může exekuce týkat, je zřejmě České kulturní centrum v Paříži.   dvd ado rot  