 Eurokomisařka varovala Sony a Apple,neberou prý ochranu dat vážně  Brusel 10. května (zpravodaj ČTK) - Eurokomisařka Viviane Redingová varovala společnosti Sony a Apple před špatným zacházením s údaji klientů. Podle ní neberou tento problém vážně, Evropská komise se je nicméně k větší ochraně dat chystá donutit zpřísněním pravidel pro zacházení s osobními údaji. Eurokomisařka to řekla v rozhovoru s internetovým serverem Euractiv.   Japonská společnost Sony v uplynulých dnech a týdnech připustila, že se stala terčem hned několika hackerských útoků. Neznámí útočníci odcizili údaje o uživatelích herní konzole Playstation 3 včetně čísel kreditních karet. Americká firma Apple zase čelila obvinění, že její mobilní telefon Iphone sbírá bez vědomí uživatelů informace o jejich pohybu.   "To, co se událo v posledních týdnech, jen ukazuje, že věci nejdou správným směrem a ochrana dat nefunguje tak, jak by měla," uvedla Redingová. Podle ní je zřejmé, že Evropská unie musí upravit příslušnou legislativu a pravidla pro ochranu dat citelně zpřísnit.   "Není žádným překvapením, že důvěra spotřebitelů v informační společnost byla kvůli posledním událostem narušena. Abychom tuto důvěru obnovili, připravuji reformu unijních pravidel pro ochranu osobních údajů," dodala eurokomisařka pro spravedlnost a základní práva.   Redingová zatím odhalila, že podle nových pravidel budou muset společnosti své klienty a uživatele automaticky informovat o případném narušení ochrany osobních údajů. Pravidla by se navíc měla vztahovat i na společnosti, které nepůsobí přímo v Evropské unii a data o uživatelích skladují v takzvaných cloud computingových centrech, tedy někde v prostoru na internetu, který se označuje za cloud, což je anglické slovo pro mrak.   "Kdekoliv skladujete data, i kdyby to bylo v cloudu (mraku pozn. ČTK), platí pro vás evropské právo, pokud se údaje týkají občanů Evropské unie," upozornila Redingová.   urm vju  