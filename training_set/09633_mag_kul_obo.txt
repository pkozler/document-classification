 Pink Floyd ukončili spor s EMI novou smlouvou  --------------------    Ke zpravodajství: FOTO ve Fotobance  ID foto: FO00137215, FO00453622   --------------------    Londýn 5. ledna (ČTK) - Anglická rocková skupina Pink Floyd podepsala se svou dlouholetou nahrávací společností EMI novou pětiletou smlouvu. Skončil tak jejich právní spor, oznámila britská hudební společnost.   Nová smlouva je podle serveru Reuters Life! úlevou pro společnost, kterou opustily takové hvězdy jako Paul McCartney či skupiny Queen, Radiohead a The Rolling Stones. Dělo se tak od roku 2007, kdy EMI přešla pod firmu Terra Firma.   "Pink Floyd jsou jednou z nejvýznamnějších a nejvlivnějších skupin všech dob. A vím, že mluvím za všechny v EMI, když říkám, že je to privilegium pracovat s nimi," uvedl v prohlášení člen vedení společnosti Roger Faxon.   Pink Floyd podepsala první smlouvu s EMI před více než 40 lety. Mezi alba, která kapelu nejvíce proslavila, patří The Dark Side of the Moon, Wish You Were Here a The Wall. Celkem podle EMI Pink Floyd již prodali ve světě přes 200 milionů alb.   Společnost EMI a skupina Pink Floyd se loni dostaly do právního sporu ohledně toho, zda společnost může prodávat některé skladby z jednotlivých alb slavného rockového bandu online.   "Veškeré právní spory mezi kapelou a společností jsou vyřešeny a výsledkem je tato nová smlouva," uvedla v prohlášení bez dalšího upřesnění značka EMI.   pek dr  