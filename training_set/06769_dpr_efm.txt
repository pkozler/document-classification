 Ostravskému letišti loni klesl počet cestujících o devět procent  Mošnov (Novojičínsko) 18. ledna (ČTK) - Mezinárodnímu letišti v Mošnově na Novojičínsku loni klesl počet cestujících o devět procent. Společnost Letiště Ostrava přepravila zhruba 280.000 lidí, v roce 2009 jich bylo přes 307.000. Největší pokles pasažérů zaznamenala pravidelná linka mezi Ostravou a Prahou. Na úbytek cestujících měla vliv i loňská jarní činnost islandské sopky. ČTK to sdělila mluvčí letiště Michaela Kubešová.   Úbytek cestujících není pro letiště vlastněné Moravskoslezským krajem překvapením - na začátku loňského roku společnost očekávala jejich pokles o desetinu. Loni nakonec přepravila 279.973 cestujících. Na pravidelných linkách meziročně ubylo téměř 8900 cestujících, což činí pokles o 10,1 procenta.   "Pravidelnou dopravu loni nejvíce ovlivnil pokles rotací mezi Ostravou a Prahou, kde dopravce zrušil už v lednu jedno denní spojení," uvedla mluvčí. Na lince se tak po dvou letech opět létalo jen čtyřikrát denně.   Meziroční pokles cestujících o 7,5 procenta zaznamenala loni i charterová doprava. Využilo ji zhruba 196.600 lidí. "Odhadujeme, že se i loni stále projevovalo šetření domácností u takzvaných luxusních statků, jako je cesta na dovolenou letecky," zdůvodnila Kubešová. Podle ní na to poukazuje i počet charterových letů, který zůstal téměř stejný jako loni. Nejčastěji lidé létali tradičně do Řecka, Egypta a Bulharska.   Největší úbytek cestujících zaznamenalo letiště loni v dubnu vlivem činné sopky na Islandu - oproti dubnu 2009 klesl počet pasažérů o třetinu. V ostatních měsících se meziroční rozdíly pohybovaly mezi pěti až deseti procenty. Celkově však pokles cestujících ostravského letiště pokračuje již od roku 2008, kdy leteckou dopravu zasáhla hospodářské krize. Loni se ale meziročně zmírnil - v roce 2009 ubylo letišti 13 procent pasažérů oproti roku 2008.   hnz mol  