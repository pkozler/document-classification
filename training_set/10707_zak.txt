 Ukrajinský politik, jenž má v ČR azyl, byl dnes propuštěn z vazby  Změnili jsme titulek, aktualizovali jsem v 1. a 2. odstavci, doplnili 3. odstavec   --------------------    Praha 14. ledna (ČTK) - Ukrajinský exministr Bohdan Danylyšyn, který v ČR získal politický azyl, byl dnes odpoledne propuštěn z pražské vazební věznice na Pankráci. Příkaz vydalo Městské státní zastupitelství v Praze. Jeho mluvčí Štěpánka Zenklová ČTK řekla, že poté, co dostal azyl, státní zástupkyně podá Městskému soudu v Praze návrh na vyslovení nepřípustnosti vydání muže na Ukrajinu. Muž doma čelí obvinění ze zneužívání ministerských pravomocí při sjednávání státních zakázek. Při odchodu z vazby novinářům řekl, že nyní chce žít v Česku.   Danylyšyn vinu odmítá a hovoří o politickém pozadí případu. Stíháni jsou i někteří další členové někdejší vlády Julije Tymošenkové. Před časem byl někdejší ministr zadržen v Česku na základě mezinárodního zatykače a od té doby pobýval v předběžné vazbě.   Danylyšyn po propuštění uvedl, že děkuje české vládě za postup v jeho případu. "Je vidět, že Česká republika jako členská země EU si váží principů svobody a demokracie. Chtěl bych totéž říct o Ukrajině, bohužel nemohu," prohlásil. "Hodlám žít na území České republiky, adaptovat se na českou společnost. Vývoj na Ukrajině budu sledovat," dodal.   Zatímco zástupci ukrajinské opozice české rozhodnutí o azylu uvítali, ministerstvo zahraničí Ukrajiny vyjádřilo nad českým postupem rozpaky. Česká diplomacie dnes informace z Kyjeva nekomentovala. ČTK se nevyjádřilo ani ukrajinské velvyslanectví v Praze.   Místopředseda parlamentní frakce opozičního Bloku Andrij Škyl na adresu Prahy prohlásil, že poskytnutí azylu exministrovi je potvrzením faktu, že Česko uznává existenci politických represí proti ukrajinské opozici.   Muže česká policie zadržela 18. října, o dva dny později jej městský soud poslal do předběžné vazby. Danylyšyn si proti tomu podal stížnost a zároveň opakovaně požádal o popuštění z vazby na kauci. Soudy mu ani v jednom nevyhověly.   Danylyšyn působil ve vládě Tymošenkové od konce roku 2007 do jejího loňského pádu. Na Ukrajině ho viní ze zneužívání ministerských pravomocí při sjednávání státních zakázek, státu údajně způsobil škodu ve výši 13,9 milionu hřiven (31 milionů korun).   Mluvčí české kriminální policie Pavla Kopecká již dříve s odvoláním na údaje ukrajinské strany uvedla, že je podezřelý z toho, že v roce 2007 zvýhodnil firmu, která dodávala státu maziva a paliva. Podle ukrajinského tisku jde v případu o dojednávání zakázek na nákup paliva pro ministerstvo obrany a rovněž o podezřelý kontrakt na výstavbu parkovišť na kyjevském mezinárodním letišti Borispol.   Ukrajinská opozice označuje kriminalizaci Danylyšynova ministerského působení za projev politického pronásledování, jemuž chce nynější vláda prezidenta Viktora Janukovyče vystavit vlivné reprezentanty opozice. Janukovyč v minulosti už mnohokrát označil vládu Tymošenkové za zkorumpovanou a obvinil ji, že na Ukrajině rozkradla miliony. Tymošenková a její stoupenci naopak tvrdí, že všechna obvinění jsou součástí politické perzekuce ze strany nové vlády.   lp jd har mal  