 MF má zveřejnit dosud tajnou smlouvu o vyrovnání s Nomurou  --------------------    Ke zpravodajství: FOTO/aktuality   --------------------    Praha 3. ledna (ČTK) - Ministerstvo financí má dnes odtajnit smlouvu o vyrovnání státu s japonskou bankovní skupinou Nomura ohledně zkrachovalé IPB. Smlouva má být na webu ministerstva zveřejněna včetně důvodové zprávy a souvisejících právních dokumentů týkajících se převzetí IPB.   Ministr financí Miroslav Kalousek minulý týden nařídil podat trestní oznámení na členy bývalé vlády Miloše Zemana, na tehdejšího guvernéra ČNB Josefa Tošovského a na konkurzního správce IPB Petra Staňka. Důvodem je údajně nevýhodná smlouva státu s ČSOB o převodu IPB z roku 2000, kterou se stát vzdal kladné hodnoty IPB. Na základě této smlouvy stát nyní prohrál s ČSOB arbitráž v Paříži a musí zaplatit necelé dvě miliardy Kč.   Ministerstvo podle Kalouska po prohrané arbitráži již nemá důvod smlouvu tajit. Zároveň dnes hodlá na internetových stránkách zveřejnit rozhodnutí pařížského tribunálu ohledně sporu státu s ČSOB.   Nomura, bývalý vlastník 46 procent akcií zkrachovalé IPB, zažalovala ČR kvůli nucené správě a prodeji banky ČSOB. Vláda podle Nomury porušila dohody o ochraně investic a Nomura za to požadovala až 40 miliard Kč. ČR naopak v jiné arbitráži po Nomuře požadovala 111 miliard Kč jako náhradu škody, kterou Nomura údajně způsobila tím, že se podílela na krachu IPB.   V roce 2006 Česko arbitráž s Nomurou prohrálo, výše částky však nebyla určena. V listopadu 2006 ČR podepsala s Nomurou smír. V červnu 2008 bylo oznámeno, že ČR bance jako odškodnění kvůli prohrané arbitráži zaplatí asi 3,6 miliardy korun, které v červenci 2008 Nomuře odeslala.   Celkové náklady související s krachem IPB a jejím následným převodem na ČSOB činila podle ministerstva bezmála 160 miliard Kč.   mjr mol  