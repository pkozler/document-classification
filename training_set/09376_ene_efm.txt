 EPH: Náš zájem o převzetí polské Energy trvá  Praha 15. ledna (ČTK) - Energetický a průmyslový holding (EPH) má nadále zájem o převzetí státního podílu v polské energetické firmě Energa. ČTK to dnes sdělil mluvčí EPH Martin Maňák. Polský antimonopolní úřad v pátek oznámil, že nepovolí, aby státní podíl ve firmě Energa koupila polská elektrárenská jednička PGE.   "Náš zájem o akvizici společnosti Energa byl vždy seriózní a tento náš zájem nadále trvá. Jsme proto připraveni flexibilně reagovat na další postup polské vlády v této věci," uvedl Maňák.   PGE, v níž má většinový podíl stát, se na koupi 84 procent akcií Energy za více než 7,5 miliardy zlotých (47 miliard Kč) dohodla s ministerstvem státního pokladu loni v září. Podle Úřadu pro ochranu spotřebitelů a konkurence by ale transakce vedla k výraznému omezení konkurence na trhu s elektrickou energií. PGE oznámila, že se proti rozhodnutí úřadu odvolá.   PGE je největší elektrárenskou společností v Polsku, patří jí kromě jiného dva hnědouhelné doly a více než 40 elektráren. Energa je čtyřkou na polském trhu.   Český Energetický a průmyslový holding se o koupi Energy zajímal už loni. Jeho ředitel pro rozvoj energetického sektoru v prosinci řekl, že předpokládá, že pokud by PGE Energu nakonec koupit nemohla, vyjednávalo by polské ministerstvo státního pokladu o jejím prodeji znovu s EPH.   jw  