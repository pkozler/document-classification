 Rakouské deníky dnes vyšly s provoláním proti maďarskému zákonu  Vídeň 13. ledna (ČTK) - Jedenáct předních rakouských deníků dnes vyšlo s protestním textem, v němž se společně obracejí na maďarskou vládu s požadavkem zrušení sporného mediálního zákona. Ten podle nich v Maďarsku zavádí cenzuru. Výzva vznikla z iniciativy Mezinárodního tiskového institutu (IPI) a rakouské pobočky organizace Reportéři bez hranic.   Výzvu na čtvrt stránky dnes otiskly tři hlavní seriózní deníky Der Standard, Die Presse a Kurier spolu s několika regionálními listy. Prohlášení podepsal i rakouský syndikát novinářů.   "Nový mediální úřad je de facto cenzorským institutem," uvádí se v textu. "Ustanovení zákona ucpávají ústa novinářům a rovněž podrývají komerční možnosti médií," tvrdí rakouská periodika. Rakouské noviny rovněž vyzývají Evropskou komisi, aby po Budapešti požadovala rychlou nápravu.   Maďarsko se 1. ledna ujalo předsednictví Evropské unie. Téhož dne vstoupil v platnost také nový mediální zákon, který od Nového roku zavádí vysoké pokuty (přes 18 milionů korun) za údajně nevyvážené zpravodajství.   "Maďarská vláda by měla demokracii posilovat, ne ji oslabovat," prohlásil úvodníkář deníku Der Standard Gerfried Sperl.   Sporný právní předpis v otevřeném dopise kritizovalo mimo jiné i 70 předních evropských osobností, včetně Václava Havla. V dopise uvedli, že v hranicích Evropské unie vznikla zcela nesvobodná demokracie.   Premiér Viktor Orbán při přebírání předsednictví EU slíbil, že pokud Evropská komise uzná za vhodné tento právní akt změnit, maďarská vláda to udělá.   zdp mik          