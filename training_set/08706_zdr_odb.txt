 Zájem lékařů o práci v cizině slábne, na veletrh přišlo 1200 lidí  Praha 21. května (ČTK) - Zájem lékařů o práci v cizině je menší, na dvoudenní mezinárodní Job veletrh lékařství a zdraví v Praze přišlo 1200 lidí. Loni v říjnu se jich přitom na nabídky zahraničních klinik přišlo zeptat přes 5000, řekla ČTK organizátorka akce Zlata Stašková z Agentury RTK international. Za menší poptávku prý může jednat úspěch protestní akce Děkujeme, odcházíme, jednak to, že na podzim se přišlo informovat i hodně studentů.   "Na veletrh přišli hlavně starší lékaři, zkušení, s němčinou," uvedla Stašková. Návštěvníci mohli v kongresovém centru Na Poříčí vybírat z nabídky 47 německých klinik a tří velkých personálních agentur z Německa, které zprostředkovávají práci po celé Evropě. Každá klinika nabízí deset až 15 míst, dohromady 500. Loni vyplnilo dotazník přes 5000 doktorů, nakonec do ciziny odešla stovka.   Zájem českých lékařů o práci v cizině ale podle šéfa lékařských odborů Martina Engela trochu opadl po úspěšné protestní akci Děkujeme, odcházíme. Díky ní lékaři dosáhli zvýšení svých 48.000 platů o 5000 až 8000 korun a v roce 2013 mají mít trojnásobek průměrného platu v zemi. I Engel ale připustil, že menší zájem je dán jarním termínem, kdy nechodí tolik studentů.   "Největší zájem je o lékaře bez atestace, tu jim v Německu zaplatí, pak také o ortopedy, anesteziology a zdravotní sestry," popsala Stašková s tím, že zástupci klinik odjížděli vesměs spokojení, protože potřebné kontakty nasbírali.   V souvislosti s akcí Děkujeme, odcházíme odešlo podle Engelova odhadu v prvním čtvrtletí z českých nemocnic 300 lékařů. Celkem jich tam pracuje 18.000. Další odliv očekává odborový šéf v létě s novými absolventy. Čeká je specializační vzdělávání, na které si musejí připlácet. V Německu jsou podmínky výhodnější. Vláda sice schválila, že na atestace mladých doktorů dá ročně půl miliardy korun, to podle Engela ale nepokryje potřeby.   kli mal  