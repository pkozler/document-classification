 V Olomouci padl při kočárkiádě nový rekord, činí 231 kočárků  --------------------    Ke zpravodajství: FOTO/aktuality   --------------------    Olomouc 8. května (ČTK) - Účastníci akce Mámo, táto, pojďte si hrát ve Smetanových sadech v Olomouci dnes vytvořili nový rekord v počtu lidí jedoucích s dětským kočárkem po jedné trase. Při akci na oslavu Dne matek jich za slunečného počasí na trať vyrazilo 231. Loni jich přitom bylo o devět méně, řekla ČTK Kristina Vavríková z pořádající agentury.   Takzvaná kočárkiáda se v Olomouci uskutečnila již pošesté a účastníků postupně přibývá. Lidé s kočárky musí v šedesátiminutovém intervalu absolvovat trasu dlouhou 1,6 kilometru. "Řada účastníků se akce účastní již poněkolikáté. Přijeli rodiče s úplně malými miminky i staršími dětmi, které se ještě do kočárku vejdou," uvedla Vavríková. Akce se konala i v dalších 13 městech.   Po celé odpoledne mohly ženy oslavit svůj den péčí o vlastní zevnějšek, k dispozici jim zdarma byly s poradenskými službami kadeřnice, vizážistky či manikérky. Děti se věnovaly dovádění na skákacím hradě, při klauniádě a různých hrách a soutěžích. Pro muže pořadatelé připravili stánky s chutnými pokrmy a nápoji.   srd kš  