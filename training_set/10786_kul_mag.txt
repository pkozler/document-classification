 The King's Speech dostal nejvíc nominací na filmové ceny BAFTA  --------------------    Ke zpravodajství: FOTO ve Fotobance  ID foto: F201101170521101, P201101170265501, F201101100037301, F201101030178901   --------------------    Londýn 18. ledna (zpravodaj ČTK) - Snímek o zadrhávajícím britském králi Jiřím VI. The King's Speech (Králova řeč) získal dnes nejvíc nominací na britské filmové ceny BAFTA. Byl navržen ve 14 kategoriích, zatímco film z prostředí baletu Černá labuť ve 12. Relativně pozadu zůstal snímek The Social Network s šesti nominacemi.   BAFTA jsou jednou z filmových cen, které jsou považovány za ukazatel pro výsledek Oscarů. The King's Speech dominovala v Británii celkem podle očekávání. Nejvíce se mluví o nominaci pro představitele hlavní role Colina Firtha, který za úlohu Jiřího VI. už dostal Zlatý glóbus a je považován za favorita na Oscara.   Spolu s tímto snímkem a Černou labutí byly na nejlepší film nominovány western Opravdová kuráž, snový thriller Počátek a film o zakladateli Facebooku The Social Network, který v neděli dostal v Los Angeles nejvíc Zlatých globů. Tentokrát byl ale navržen "jen" šestkrát a zaostal tak za Počátkem (devět nominací) i nejnovějším filmem Dannyho Boylea 127 hodin a Opravdovou kuráží od Joela a Ethana Coenových (po osmi nominacích).   O BAFTA pro nejlepšího režiséra se budou ucházet právě Boyle (127 hodin), Darren Aronofsky (Černá labuť), Tom Hooper (The King's Speech) a David Fincher (The Social Network).   Mezi herečkami je nominovaná Natalie Portmanová, která za baletku v Černé labuti již dostala Zlatý glóbus. Konkurovat jí budou představitelky hlavních rolí ze snímku Děcka jsou v pohodě Annette Beningová a Julianne Mooreová, stejně jako Hailee Steinfeldová (Opravdová kuráž) a Noomi Rapaceová, která hraje úlohu hackerky v adaptaci detektivky Stiga Larssona The Girl with the Dragon Tattoo (Muži, kteří nenávidí ženy).   Na nejlepšího herce byli vedle Firtha navrženi Javier Bardem (Biutiful), Jeff Bridges (Opravdová kuráž), Jesse Eisenberg (The Social Network) a James Franco za úlohu horolezce, jemuž v poušti balvan přimáčkne ruku, a proto si ji musí po 127 hodinách uříznout, aby si zachránil život.   Na BAFTA za výkon ve vedlejší roli byl za film Město posmrtně nominován Pete Postlethwaite, který zemřel začátkem ledna. Spolu s ním byli navrženi Christian Bale (Fighter), Andrew Garfieled (The Social Network), Mark Ruffalo (Děcka jsou v pohodě) a Geoffrey Rush za úlohu nekonvenčního australského logopeda, který se v The King's Speech snaží napravit koktajícího krále.   Za vedlejší herecký výkon dostala nominaci i Helena Bonhamová Carterová, hraje královu manželku. V této kategorii byla nominována Amy Adamsová (Fighter), Barbara Hersheyová (Černá labuť), Lesley Manvilleová, která hrála ve filmu britského režiséra Mika Liegha Další rok, a Miranda Richardsonová za úlohu ve snímku o známé stávce žen v britské továrně Fordu v roce 1968 Made in Dagenham.   Již dříve byly oznámeny nominace pro nejlepší zahraniční film. O cenu budou soutěžit španělský Biutiful, švédský The Girl with the Dragon Tattoo (Muži, kteří nenávidí ženy), italský Io sono l'amore (Jsem láska), francouzský Des hommes et des dieux (O bozích a lidech) a argentinský snímek El Secreto de sus ojos (Tajemství v jejich očích)   Ceny BAFTA se budou předávat 13. února v Londýně.   ml dr  