 Zisky Suzuki ve čtvrtém čtvrtletí kvůli zemětřesení prudce klesly  --------------------    Ke zpravodajství: FOTO/aktuality   --------------------    Tokio 10. května (ČTK) - Zisky japonské automobilky Suzuki v posledním čtvrtletí finančního roku prudce klesly. Suzuki stejně jako ostatní japonští výrobci automobilů trpěla následky katastrofálního zemětřesení a přílivové vlny z 11. března, díky silným aktivitám na indickém trhu si však vedla lépe než konkurenti.   Firma dnes oznámila, že její provozní zisk za čtvrtletí do konce března v meziročním srovnání klesl o 51 procent na 14,5 miliardy jenů (zhruba tři miliardy korun). Analytici podle agentury Thomson Reuters čekali v průměru provozní výsledek 15,6 miliardy JPY. Čistý zisk Suzuki se propadl o 81 procent na 2,6 miliardy jenů a její tržby klesly o 1,4 procenta na 680,5 miliardy JPY.   Suzuki stejně jako její domácí konkurenti neposkytla odhady pro nový finanční rok, protože situace kolem dodávek dílů a energie v Japonsku je nadále nejistá. Analytici čekají, že provozní zisk letos klesne na 81 miliard JPY ze 107 miliard jenů za poslední rok. Loni se tento zisk zvýšil o 35 procent a tržby Suzuki stouply o 5,6 procenta na 2,6 bilionu jenů.   Suzuki má velkou část svých aktivit na prudce rostoucím indickém trhu, kde naprostá většina dodávek pro dceřinou firmu Maruti Suzuki pochází z místních zdrojů. To firmu nyní vzhledem k odstavení značné části automobilové produkce v Japonsku staví do lepší pozice než její větší konkurenty jako Toyota a Honda.   Suzuki v Japonsku vyráběla minulý měsíc na zhruba 65 procent svých kapacit, kdežto Toyota jen na třetině. Její akcie ztratily od zemětřesení jen čtyři procenta, zatímco japonský oborový index dopravy ztratil deset procent.   hp vju      