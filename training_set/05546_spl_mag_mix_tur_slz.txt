 Nová malostranská kavárna Victoria má navázat na dávnou tradici  --------------------    Ke zpravodajství: FOTO ve Fotobance; AUDIO  ID foto:  F201106130509601 ,  F201106130510401 ,  F201106130510501 ,  F201106130510601 ,  F201106130510901    --------------------    Praha 13. června (ČTK) - Na dávnou tradici chtějí navázat provozovatelé nové kavárny Victoria, která byla dnes slavnostně otevřena na rohu pražského Malostranského náměstí a Mostecké ulice. Podle provozovatelů ve stejných prostorách byla stejnojmenná kavárna již po přestavbě domu na sklonku 19. století a počátkem století dvacátého. "Snažíme se tu navázat na prvorepublikovou klidovou zónu," řekla dnes ČTK vedoucí provozu nové kavárny Jana Mudrá.   "Je určena jak pro Pražany, tak pro turisty, kteří si chtějí sednout v klidném prostředí, dát si dobrou kávu a vychutnat si zdejší atmosféru," uvedla Mudrá.   Tradičním místem setkání obyvatel Malé Strany i návštěvníků metropole známé svým neopakovatelným koloritem byla jen několik desítek metrů vzdálená Malostranská kavárna, v níž nyní sídlí provozovna světové sítě Starbuck Cofee. Personál kavárny Victoria věří, že by nový podnik mohl přilákat tradiční klientelu.   "Tam (do bývalé Malostranské kavárny) chodí mladí lidé, které láká značka Starbucks. My si svou značku teprve budeme budovat. Třeba servírováním kávy na kvalitním porcelánu, jak to má se správnou kávou být," prohlásila Mudrá.   Interiér kavárny Victoria vyzdobily fotografie Jana Saudka; jejich tvůrce přišel i na slavnostní zahájení provozu podniku. Dalšími hosty byli herci divadla Semafor Jiří Suchý a Jitka Molavcová.   "Kavárny pro mě znamenají nostalgickou záležitost," řekl ČTK Jiří Suchý. "Myslím si, že dneska už nejsou to, co bývaly za oněch časů, kdy se v kavárnách setkávali různí pražští umělci," posteskl si.   Suchý připomněl prvorepublikovou tradici, kdy různí tvůrci měli pravidelné "úřední hodiny" ve svých oblíbených podnicích. "Třeba (Vítězslav) Nezval měl každý den jednu vytipovanou a věděl, že když přijde v úterý do Mánesa, tak že tam bude sedět Kamil Lhoták," uvedl Suchý. "To už dneska není a jestliže ta kavárna Victoria bude navazovat na tyhle tradice, tak by to bylo hezké," poznamenal.   Divadelník prý rozhodně není kavárenský typ, přesto právě kavárna byla dějištěm jednoho z rozhodných okamžiků jeho života. "V kavárně jsem zažil svoje první vystoupení," zavzpomínal Suchý na 50. léta, kdy v někdejší Alfě na Václavském náměstí vystoupil s amatérskou skupinou Akord Club. "Tam jsem ponejprv vystoupil jako zpěvák. Zpíval jsem americkou lidovou píseň Půl párku s textem od Voskovce a Wericha," dodal.   Jiří Janda kš  