 Basketbalistky Valosunu prohrály v prodloužení s VŠ Praha  Praha 27. ledna (ČTK) - Basketbalistky Valosunu Brno nečekaně prohrály v dohrávce 15. kola ligy na palubovce VŠ Praha 78:83 po prodloužení a zkomplikovaly si vyhlídky na účast v nadstavbové skupině A1. Po druhé porážce během čtyř dnů ztrácejí tři kola před koncem základní části na šestém místě bod na čtvrtý Trutnov.   Brňanky vedly v prvním poločase až o 14 bodů, ale o výhru přišly v poslední vteřině, kdy dvoubodovým košem vyrovnala domácí Tereza Vyoralová. V prodloužení už se hostující tým do vedení nedostal. V brněnském celku zaznamenala vicemistryně světa Ivana Večeřová takzvaný double double za 16 bodů a 15 doskoků, v prodloužení se ale vyfaulovala. Domácí Adéla Nečásková se blýskla 12 body a 14 doskoky.   Stejně bodů jako Valosun mají na kontě i páté Strakonice, s kterými se brněnský celek utká v neděli.   gi pam  