 Finalistky České Miss odlétají na soustředění do Mexika  --------------------    Ke zpravodajství: FOTO ve Fotobance  ID foto: F201012150377201   --------------------    Praha 14. ledna (ČTK) - Do atmosféry exotického Mexika se dnes přenesly finalistky České Miss, které v příštích deseti dnech čeká soustředění v této jihoamerické zemi. Čtrnáct dívek, které budou letos usilovat o korunku královny krásy, tam odletí v noci na sobotu. V Praze se dnes představily na párty Siesta Mexicana.   "Cesta do Mexika je můj velký úspěch. Chci tam načerpat informace o tom, jak se chovat v modelingu a nacvičit správné pózy a choreografii na finále," řekla ČTK osmnáctiletá Tereza Zunová z Prahy. Zvědavá je prý na mexickou gastronomii i na poznávání země, kterou dosud nenavštívila.   Čtrnáct dívek, které porota vybrala koncem loňského roku po sérii castingů v Praze, Brně, Ostravě a v Plzni, se dnes představilo novinářům. V Mexiku je čeká příprava na finále, které by se mělo uskutečnit letos na jaře. Pro některé adeptky byla možnost cestování jedním z důvodu pro účast v soutěži.   "Do Mexika jsem se vždy chtěla podívat. Mým snem je také stát se Českou Miss. Může to přinést hodně nových zážitků a zkušenosti a otevřít dveře do světa modelingu," řekla ČTK o svých plánech osmnáctiletá studentka Denisa Domanská z Koryčan na Zlínsku.   Podle ní by se dívky neměly bát účasti v soutěži krásy. "Mám hodně krásných kamarádek, které měly obavy a nyní třeba litují," uvedla. Z dosavadních zkušeností, které získala u České Miss, ocenila zejména mediální trénink. "Naučili nás, na co si dávat pozor. Nesmíme zabíhat do intimností a neprozradit na sebe všechno," řekla.   Letos poprvé se bude v Česku volit jediná královna krásy. Soutěž Miss ČR, která se konala od roku 1989, se loni sloučila s Českou Miss, kterou od roku 2005 řídí Michaela Maláčová.   Vítězka soutěže krásy bude Česko reprezentovat na soutěži Miss Universe. Volit se budou také adeptky pro světové soutěže Miss World nebo Miss Earth. Nejkrásnější dívku pro Českou republiku si zvolí diváci v přímém přenosu televize Prima.    ač dr  