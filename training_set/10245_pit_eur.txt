 Část Čechů nechce prodloužit registraci domén .eu s diakritikou  Praha 18. ledna (ČTK) - Téměř dvě pětiny tuzemských uživatelů, kteří si před rokem zaregistrovali evropskou doménu .eu s diakritikou, její registraci neprodloužily. Uvedla to společnost Zoner, která patří k největším tuzemským registrátorům těchto domén.   Prosinec roku 2009 přivábil podle šéfa internetové divize Zoneru Petra Komárka k registraci domén .eu mnoho zájemců, kteří nyní musí uhradit obnovovací poplatek na další rok. Při větším množství registrovaných domén jde o několikatisícové částky, které musejí majitelé každoročně vynaložit, aby si mohli domény udržet.   Udržovací poplatek se podle ceníku Zoneru pohybuje, podle množství registrovaných domén, od 468 Kč až po zvýhodněných 222 Kč za doménu ročně.   "Někteří domaineři své nadšení pro doménu .eu s diakritikou přecenili a registrovali mnoho názvů, které nyní z finančních důvodů musejí pouštět. Také opětovné odmítnutí zavedení diakritiky do domény CZ doménám moc nepřeje. Domnívám se však, že diakritika v doménách smysl má a jak říká klasik: dobré domény zrají jako víno a jejich hodnota poroste," dodal Komárek.   Za prvních 12 měsíců od spuštění registrací si tuzemští zájemci nechali zapsat přes 68.000 evropských domén s diakritikou.   jsa vju  