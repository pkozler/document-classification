 Německý úřad chce více konkurence na trhu s elektřinou  Frankfurt 14. ledna (ČTK) - Konkurence na německém velkoobchodním trhu s elektřinou zůstává nedostatečná a trhu stále dominují pouze čtyři velké energetické firmy, tedy RWE, E.ON, EbBW a Vattefall. Ve čtvrtek to sdělil tamní antimonopolní úřad, podle něhož je třeba situaci monitorovat. Uvedené čtyři firmy mají pod kontrolou zhruba 80 procent trhu.   Antimonopolní úřad vypracoval studii, která si všímala činnosti zhruba 80 firem a 340 elektráren. Cílem bylo zjistit, zda v letech 2007 a 2008 nedošlo k nějakému zneužití tržní síly. Uvedené čtyři firmy byly v minulosti několikrát obviněny, že záměrně snižují kapacity, aby tak pomohly k růstu cen. Firmy to ale vždy odmítaly.   Šéf antimonopolního úřadu Andreas Mundt podle agentury Reuters řekl, že nebyly zjištěny žádné náznaky, které by ukazovaly na to, že dominantní hráči na trhu systematicky blokovaly kapacity. "Nemůžeme vyloučit, že se to nestalo, žádný důkaz jsme ale nenašli," řekl.   V podobném duchu se vyjádřila i prezidentka Německé energetické asociace BDEW Hildegarde Müllerová. Nic prý nenasvědčuje tomu, že byl na velkoobchodním trhu s elektřinou porušován zákon. Naopak řekla, že v Německu je asi 450 dodavatelů elektřiny, což je počet, jaký nemá obdoby v žádné jiné zemi Evropské unie.   "Vítáme sdělení, že dodavatelé elektřiny s velkoobchodním trhem ani s cenami nemanipulují," řekl mluvčí RWE.   Studie antimonopolního úřadu nicméně ukázala, že největší dodavatelé energií v Německu mají prostředky k tomu, aby významným způsobem ovlivnili cenu elektřiny tím, že budou blokovat kapacity. "Struktura trhu v Německu je velmi otevřená zneužívání ze strany hlavních dodavatelů," poznamenal ke studii šéf úřadu.   Antimonopolní úřad podle svého šéfa podporuje plán vlády zřídit orgán, který bude dohlížet na transparentnost trhu. Jeho úkolem by byl podrobný monitoring využití elektráren. Mundt rovněž řekl, že požadavkům trhu by se měla více přiblížit energie z obnovitelných zdrojů, kterou zatím podporují subvence v podobě výkupních cen.   spr mha  