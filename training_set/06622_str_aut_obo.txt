 Prodej aut do dubna stoupl o čtyři procenta nad 56.600 vozů  Praha 4. května (ČTK) - Prodej nových osobních aut v ČR stoupl od ledna do dubna o čtyři procenta na 56.646 vozů. V samotném dubnu odbyt o zhruba čtyři procenta klesl. ČTK to dnes sdělil Svaz dovozců automobilů.   Nejprodávanější byly modely Škody Auto. Vedla Octavia s prodanými 7732 vozy, následuje Fabia s 4996 auty a Superb, který si pořídilo 1736 zájemců. Na dalších místech skončily Ford Focus se 1729 prodanými vozy a Renault Thalia s prodejem 1689 aut.   Dovoz ojetých aut se od ledna do dubna zvýšil rovněž o čtyři procenta. Podíl ojetin starších deseti let byl přes 31 procent.   Registrace lehkých užitkových automobilů se zvýšily o 8,6 procenta na 3678 vozů. Prodej nákladních aut stoupl díky oživení hospodářství o 68 procent na 2284 vozidel. Odbyt autobusů se zvedl o třetinu na 180 vozů.   jsa dvd  