 Na hlavních tazích na jihu Čech začnou opravy v červnu  --------------------    Ke zpravodajství: GRAFIKA   --------------------    České Budějovice 22. května (ČTK) - Na hlavních silničních tazích na jihu Čech se začne s opravami už na začátku června. Ředitelství silnic a dálnic (ŘSD) má v plánu frézování a pokládku nových povrchů. Nepočítá se s úplnými uzavírkami, provoz bude vždy veden kyvadlově jedním jízdním pruhem, řekl ČTK ředitel českobudějovické ŘSD Josef Pešl.   Opravovat se bude na více než 50 místech, 21 z nich jsou mosty. Renovace se dočkají mosty například v Roudné, Soběslavi, Českých Budějovicích a Netřebicích na silnici I/3, hlavním tahu z Dolního Dvořiště na Prahu. Na této trase se bude obnovovat povrch komunikace na Zvíkově a Skoronicích. Silničáři budou pracovat také na silnici I/4, která vede od hranic s Německem na Prahu, plánovány jsou opravy ve Volyni, Čimelicích, Solné Lhotě nebo na křižovatce Lety na hranicích se Středočeským krajem.   Na silnici I/20 vedoucí z jihu Čech na Plzeň se budou opravovat úseky u Dasného, v Blatné nebo Malovičkách. Na silnici I/19 propojující sever jižních Čech se Středočeským krajem budou cestáři renovovat úsek ve Staňkově. Na silnici I/22 od Vodňan na Klatovy se budou opravovat úseky ve Střelských Hošticích, Lidmovicích a Jiníně. Nových povrchů se dočkají i některé úseky na silnicích I/24, I/29, I/34 a I/39.   Na opravy má letos českobudějovické ŘSD 243 milionů korun, loni na ně mělo 369 milionů. Nejsou peníze na velké opravy, které potřebují Žďákovský most, most přes Otavu na obchvatu Písku, na obchvat Vodňan, doplnil Pešl.   Opravují se už i silnice II. a III. tříd. Jihočeská správa a údržba silnic naplánovala opravy za 107 milionů korun. Zhruba 37 milionů budou stát opravy výtluků, za 70 milionů chce kraj ve dvou etapách udělat souvislé opravy komunikací, informoval ČTK provozní náměstek Jan Vykouk. Souvislé opravy skončí do 5. června, opravy výtluků pak nejpozději do 24. června.   kpe hj  