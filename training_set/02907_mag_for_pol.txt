 Kyrgyzská obec Barak žádá amerického prezidenta o pomoc  --------------------    Ke zpravodajství: ilustrační FOTO ve Fotobance  ID foto: P201012220650801   --------------------    Biškek 16. ledna (ČTK) - Obyvatelé kyrgyzské enklávy Barak v Uzbekistánu požádali amerického prezidenta Baracka Obamu o finanční podporu. Soudí totiž, že je k tomu opravňuje shoda jmen.   "Obyvatelé kyrgyzské enklávy Barak požádali o pomoc prezidenta Spojených států. Svoji prosbu zdůvodnili tím, že jméno jejich enklávy je stejné jako křestní jméno prezidenta," řekl poslanec strany Ata-meken Bakyrbek Kalmamatov.   Obyvatelé Baraku si stěžují, že při obdělávání své země narážejí na problémy ze strany uzbeckých úřadů. Mají také potíže, když se chtějí dostat z enklávy do Kyrgyzstánu.     "Finanční pomoc by enkláva se sto tisíci obyvateli chtěla využít k výstavbě nemocnic, škol a školek," vysvětlil Kalmamatov a ujistil, že prezident Obama supliku dostal a slíbil prý, že se jí bude zabývat.   "Obama dopis dostal a dokonce na něj odpověděl. Slíbil, že Baraku finanční pomoc poskytne," cituje agentura AFP poslance Kalmamatova.   Na území středoasijského Kyrgyzstánu s nestabilním režimem mají Spojené státy důležitou vojenskou základnu. Využívají ji pro zásobování jednotek spojenců operujících v nedalekém Afghánistánu. Země hostí i vojenskou základnu a řadu dalších vojenských objektů patřících Rusku.   ko kš          