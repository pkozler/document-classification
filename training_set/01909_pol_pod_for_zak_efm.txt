 Bárta se ke sledování politiků agenturou ABL vyjádří v sobotu  Zprávu jsme aktualizovali v prvním a druhém odstavci, změnili jsme titulek, doplnili background.   --------------------    Karlovy Vary/Praha 21. ledna (ČTK) - Ministr dopravy Vít Bárta (VV) se v sobotu dopoledne veřejně vyjádří ke kauze údajného sledování politiků Prahy 11 bezpečností agenturou ABL, které před vstupem do nejvyšší politiky šéfoval. ČTK to odpoledne sdělila mluvčí Věcí veřejných Petra Hrušová.   Bárta v poledne v Karlových Varech vysvětlil, že před tím, než rozhodne o termínu a místě svého veřejného vystoupení v této věci, potřebuje se ještě setkat se svými právníky. V úterý přitom slíbil, že se ke kauze vyjádří do tří dnů, tedy do dneška. Tiskovou konferenci nakonec svolal do pražské kavárny na sobotních 11:00.   Bárta se dnes také odmítl se seznámit s dokumenty, o které se opírá Mladá fronta Dnes, když tvrdí, že ABL politiky skutečně sledovala. Nahlédnutí do dokumentů mu přímo na tiskové konferenci nabídl novinář listu. Bárta řekl, že trvá na tom, aby je MfD nejprve zveřejnila. Podle něj jsou dokumenty zmanipulované.   Bárta loni dal čestné slovo premiéru Petru Nečasovi, že jeho agentura politiky nesledovala. MfD ale tvrdí, že má důkazy, které to potvrzují.   ODS a Nečas osobně chtějí po Bártovi veřejné vysvětlení jeho postupu. Bárta už poslance své strany přesvědčil, že předsedovi vlády v případě daného čestného slova nelhal, poslední vývoj v kauze ale zatím obsáhleji a veřejněji nekomentoval. Jeho lidé v posledních dnech uvnitř ABL, kterou nyní vlastní Bártův bratr, zjišťovali potřebné informace.   pnp jd mal  