 Přebytek německé obchodní bilance díky růstu exportu silně stoupl  Berlín 9. května (ČTK) - Přebytek německé obchodní bilance v březnu díky silnému růstu vývozu výrazně vzrostl ve srovnání s únorem i loňským březnem a vystoupal na 15,2 miliardy eur (asi 367 miliard Kč). Dnešní údaje spolkového statistického úřadu naznačují, že největší evropská ekonomika v prvním čtvrtletí opět solidně rostla.   Kladné saldo německého obchodu skončilo vysoko nad odhady ekonomů, kteří podle agentury Reuters čekali v průměru přebytek 11,8 miliardy eur. V únoru byl německý zahraniční obchod v přebytku 11,2 miliardy eur a loni v březnu 11,8 miliardy eur.   Německý vývoz se proti únoru zvýšil o 7,3 procenta na nový nominální rekord 91 miliard eur a v meziročním srovnání byl vyšší o 15,8 procenta. Dovoz vzrostl o 3,1 procenta na rovněž rekordních 75,7 miliardy eur při meziročním růstu o 16,9 procenta.   "Německo stojí na prahu zlaté dekády. Konkurenční výhoda, kterou si Německo začalo budovat po roce 2000, nyní nese dividendy," řekl agentuře Reuters Christian Schulz z Berenberg Bank.   Německá ekonomika se loni výrazné oživila z hluboké recese a stoupla o 3,6 procenta, nejrychleji od sjednocení země v roce 1990. Pro letošní rok vláda čeká zmírnění růstu na stále solidních 2,6 procenta.   Německý export se od konce ekonomické recese zvýšil o více než 30 procent a vrátil se na předkrizovou úroveň, konstatoval ekonom Carsten Brzeski z finanční skupiny ING. Vývoz by tak měl zůstat spolehlivým motorem růstu a největší rizikem pro něj bude silný kurz eura, dodal Brzeski.   hp dvd  