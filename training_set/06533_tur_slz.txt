 Hoteliéři očekávají vyšší zisky, do hotelů přijíždí více lidí  Praha 13. června (ČTK) - Do českých hotelů přijíždí více lidí. V dubnu do ubytovacích zařízení v tuzemsku podle Českého statistického úřadu (ČSÚ) přijelo téměř 891 tisíc turistů, což bylo o čtvrtinu více než loni. Množství příjezdů domácích turistů se meziročně zvýšilo o 18 procent na 285 tisíc. Se zvýšením poptávky po ubytování dojde následně i k růstu průměrné ceny, uvedl předseda Asociace hotelů a restaurací (AHR) Václav Stárek s tím, že cena ubytování v Česku je ve srovnání s okolními evropskými státy dlouhodobě nízká.   Proti dubnu loňského roku je ve statistikách možné vidět bezmála 30procentní nárůst počtu zahraničních návštěvníků. Takto razantní růst je podle Jaromíra Beránka ze společnosti Mag Consulting způsobený výpadkem letecké dopravy kvůli sopečnému prachu a uzavírce letového prostoru v loňském dubnu. Nárůst ubytování i u českých turistů však podle něj potvrzuje, že poptávka po ubytování se reálně zvyšuje.   "Statistiky v Asociaci hotelů a restaurací sledujeme a v dubnu a v květnu se počet příjezdů do ubytovacích zařízení zvyšuje," řekl Stárek. Podle něj situace vypadá optimisticky i přes to, že průměrná cena za ubytování v tuzemsku zůstává velice nízká. Do možného zvyšování ceny, které by zvýšená poptávka po ubytování měla přinést, by hoteliéři mohli promítnout i zvýšené vstupy, například sazbu DPH. Přesunutí ubytovacích služeb do vyšší sazby DPH plánuje od příštího roku vláda.   Podle průzkumu poradenské společnosti KPMG u 180 vybraných ubytovacích zařízení klesla v dubnu průměrná cena dvoulůžkového hotelového pokoje meziročně o 110 korun na 1144 korun. Mimo hlavní turistickou sezónu je ale podle mluvčího Asociace Českých cestovních kanceláří a agentur Tomio Okamury možné v Praze sehnat hotelový pokoj od 26 eur (asi 640 Kč).   Nízká cena je sice pro turisty lákavá, nicméně hoteliérům nedává šanci se na trhu dlouhodobě udržet. Za nízkou cenou podle Stárka stojí především velké množství ubytovacích zařízení a ostrý konkurenční boj a zároveň změna movité klientely, která Česko navštěvovala v minulosti, na klientelu chudší a méně náročnou.   cfr mha  