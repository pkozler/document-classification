 Japonský premiér si pověst nezlepšil ani zavřením Hamaoky  Tokio 16. května (ČTK) - Dvě třetiny Japonců schvalují premiérovo rozhodnutí nechat uzavřít bezpečnostně problematickou elektrárnu Hamaoka. Osobní popularitu to ale předsedovi vlády Naoto Kanovi mezi občany příliš nezvýšilo. Vyplývá to z čerstvého průzkumu veřejného mínění, o němž dnes informoval list Mainiči šimbun.   Kanova popularita se propadá od března, kdy Japonsko postihlo ničivé zemětřesení a cunami. Vláda je kritizována za postup při likvidaci rozsáhlé havárie jaderné elektrárny Fukušima, která byla cunami zničena. Kan v květnu nechal vyřadit z provozu komplex Hamaoka, který je v rizikové oblasti ohrožené velkými zemětřeseními.   Podle listu Mainiči schvaluje rozhodnutí o Hamaoce 66 procent Japonců. Preference vládě ale oproti dubnovému průzkumu stouply jen o pět procent, na nynějších 27 procent.   List Jomiuri šimbun vlastním průzkumem zjistil, že rozhodnutí o Hamaoce schvaluje 68 procent lidí, avšak vláda si mezi občany pohoršila o jedno procento. Její kroky obecně nyní schvaluje podle tohoto listu 30 procent Japonců.   Podle Mainiči si polovina lidí přeje, aby Kan osobně dohlížel na obnovu zničeného severovýchodu Japonska, a čtvrtina chce, aby okamžitě odstoupil.   Kan minulý týden řekl, že je třeba zcela přehodnotit japonskou energetickou politiku, která počítala s tím, že do roku 2030 budou polovinu energie krýt jaderné elektrárny. Japonská energetika se podle něj musí začít orientovat na obnovitelné zdroje.   Podle průzkumu listu Mainiči skoro půlka Japonců souhlasí s tím, aby byl počet jaderných elektráren snížen, 12 procent lidí je toho názoru, že by měly být zrušeny všechny. Japonsko má 54 jaderných reaktorů.   Ve Fukušimě se ani dva měsíce po katastrofě nepodařilo poničené reaktory zchladit.   Z průzkumů obou listů vyplývá, že Japonci jsou připraveni přijmout zvýšení daní, aby pomohli vládě při likvidaci následků katastrofy. Náklady se odhadují na 300 miliard dolarů.   sva  