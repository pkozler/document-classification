 Jiří Vejdělek natáčel další záběry komedie Muži v naději  --------------------    Ke zpravodajství: FOTO/aktuality; FOTO ve Fotobance; AUDIO  ID foto: F201012130196901, F201012130194201   --------------------    Praha 11. ledna (ČTK) - Kulisy jedné ze staroměstských restaurací v Praze využil dnes štáb režiséra Jiřího Vejdělka k natáčení dalších záběrů komedie Muži v naději. U stolků vedli první dialogy herci Jiří Macháček, Bolek Polívka, Lukáš Langmajer, Petra Hřebíčková a Eva Kerekésová.   Zatím poslední Vejdělkův film Ženy v pokušení přilákal do kin 1,2 milionu diváků. Mladý filmař to pokládá za zavazující, ale nikoliv svazující. Je režisérem, ale i scenáristou a producentem. První část natáčení skončí v únoru, ta další se uskuteční koncem dubna či začátkem května. Chtěl by, aby herce provázelo pěkné počasí a například pan Polívka coby taxikář měl na co se z auta dívat. Snímek se v kinech objeví v září.   "Právě jste nás zastihli při natáčení zlomového okamžiku pro Jiřího Macháčka, který se s manželkou Petrou Hřebíčkovou snaží rozjet restauraci. Nejde jim to, protože kuchař neumí vařit, a tak si splní sen a pustí se do toho sám," řekl Vejdělek novinářům. Odbornými poradci jsou lidé od Zdeňka Pohlreicha, v jehož kuchyni v Imperialu vzniknou některé scény.   Podle režiséra se Macháček projeví jako velice zdatný kuchař; i když on sám prý umí jen ohřát pokrm v mikrovlnce, případně vyprázdnit myčku. Macháček s napětím očekává kaskádu náročných milostných scén, z nichž jedna se už odehrála u kulečníku.   "Budu improvizovat jako vždy," uvedl herec, který nezná recept na manželské štěstí. "Podobné rady nemám rád, vždyť manželství je stálá improvizace," dodal Macháček, jemuž je kulinářské umění cizí. "Chtěl bych umět vařit jako pan režisér, který se s vařečkou v ruce narodil. Zatímco já zřejmě s vařečkou v ruce zemřu," řekl.   Scénář pojednává o nevěře a jejím blahodárném vlivu na manželství a veškeré milostné vztahy. Například šarmantní šedesátník Rudolf je o tom přesvědčen; podle něj musí mít ženská pocit, že o chlapa musí bojovat a nesmí se nudit. S úspěchem uplatňuje svou divokou teorii v praxi a nechápe naivitu svého zetě Ondřeje. Poradí mu, jak má vnést do skomírajícího manželství vzruch. Z nudného slušňáka se tak stane sebevědomý pán tvorstva obletovaný milenkou a obdivovaný manželkou, což je však dlouhodobě neudržitelný stav.   "K některým úpravám scénáře dochází přímo na place. Vždycky si poslechnu připomínku herců a posoudím, zda nemůže být posunem k lepšímu. Jen blbej a nafoukanej režisér by to neakceptoval a bál se nápadů," podotkl Vejdělek.   "Ve filmu hraju pragmatickou ženu, v jejímž manželství nastává určitý stereotyp. Ale díky manželovu malému úskoku se mu zvedá sebevědomí a tím i ožívá naše soužití, dostává se do něj více vášně a radosti," prozradila Hřebíčková, která nemohla veřejně souhlasit s režisérovým tvrzením, že malá nevěra může manželský vztah osvěžit.   "Pokud jde o lehce nositelné parohy, že o tom člověk neví, může to vztah provětrat. Ale nechci o tom nikdy sama vědět," dodala herečka.   Na komedii se jako producent podílí Tomáš Hoffman, podle něhož se potřebných 25 milionů dalo dohromady snadno. "Co u Žen v pokušení trvalo měsíce a týdny, teď trvalo hodiny, snad i minuty," řekl ČTK. Koproducentem je společnost RWE, hlavním partnerem TV Nova a distributorem Falcon.   Jiří Borovička dr  