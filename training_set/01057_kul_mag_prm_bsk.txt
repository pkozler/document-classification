 Moser K. Vary vytvoří 25 křišťálových glóbů pro 46. ročník MFF  --------------------    Ke zpravodajství: FOTO ve Fotobance  ID foto:  P200907050319101    --------------------    Karlovy Vary 6. června (ČTK) - V huti sklárny Moser právě začala závěrečná fáze výroby pětadvaceti křišťálových glóbů, cen pro 46. ročník Mezinárodního filmového festivalu (MFF). V Karlových Varech začne 1. července a křišťálové glóby na něm tradičně převezmou tvůrci nejlepších filmů, herci nebo další významné osobnosti kinematografie. Skláři vytvoří tři velké zlaté sochy, velkých soch stříbrných bude 11, a dále šest menších zlatých soch a pět menších stříbrných soch, oznámila dnes ČTK mluvčí sklárny Veronika Zvonařová.   Moser festivalové ceny vyrábí ve spolupráci se sochařským ateliérem Miloše Vacka, který připravuje bronzové sochy dívky nesoucí křišťálovou kouli. Právě ta pochází z rukou sklářských mistrů. Ceny se potom ve sklárně kompletují a lepí, podotkla Zvonařová. Nejtěžším krokem při výrobě globů je správný odhad množství skloviny. "Aby koule o průměru 11,5 centimetru skutečně zářila, musí sklář nabrat nejčistější sklovinu. Náročnost ruční výroby způsobuje, že pouze dvě z deseti koulí jsou dokonalé," poznamenala.   Křišťálová koule se slepí s bronzovou sochou, která je vysoká i s glóbem 42 centimetrů. Komplet váží pět kilogramů. Hlavní cena se nazývala Křišťálový glóbus od vzniku festivalu. Její podoba se měnila, ale od 35. ročníku dostal glóbus nynější vzhled dívky držící kouli. Základní tvar dali ceně Aleš Najbrt s Šimonem a Michalem Cabanovými. Konečná podoba je dílo fotografa Tona Stana. Modelem mu stála Ema Černáková, druhá vicemiss České republiky v roce 2001. Sochařské práce prováděl Martin Krejzlík.   Prestižní filmová přehlídka, na níž budou glóby předány, se koná od 1. do 9. července. Jeden z glóbů letos převezme na MFF v Karlových Varech za mimořádný umělecký přínos světové kinematografii šestasedmdesátiletá Judi Denchová, britská filmová a divadelní herečka. Čeští diváci ji znají například z několika bondovek.   Kopie této festivalové ceny je k vidění novém sklářském muzeu v areálu sklárny Moser v Karlových Varech - Dvorech.   vlm dr  