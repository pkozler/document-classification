 Podle izraelské komise byl zásah proti flotile do Gazy zákonný  Doplnili jsme tureckou reakci v odstavcích 1 a 2 a podrobnosti o závěrech turecké vyšetřovací komise v odstavcích 7-8. Přidali jsme klíčové slovo Turecko.   --------------------    Jeruzalém/Ankara 23. ledna (ČTK) - Izraelská námořní blokáda pásma Gazy a loňský zásah izraelského komanda proti flotile vesměs tureckých aktivistů s humanitární pomocí Gaze odpovídají mezinárodnímu právu. Uvádí se to ve zprávě izraelské vyšetřovací komise, která byla dnes zveřejněna. Turecko izraelské závěry vyšetřování zásahu, při kterém zemřelo devět tureckých občanů, vzápětí odmítlo. Zveřejnilo naopak závěry svého šetření, podle nichž zásah mezinárodnímu právu odporoval.   "Podle mého soudu není (izraelská) zpráva hodnověrná," řekl novinářům turecký premiér Recep Tayyip Erdogan.   Šest členů izraelské komise, mezi nimiž byli dva mezinárodní pozorovatelé, údajně jednomyslně Izrael očistilo. Jejich úkolem bylo zkoumat právní aspekty útoku komanda izraelského námořnictva.   "Námořní blokáda pásma Gazy vzhledem k bezpečnostním důvodům a snahám Izraele o naplnění jeho humanitárních závazků byla legální a odpovídala mezinárodnímu právu," uvedla komise. Rovněž použití síly při zadržení admirálské lodi flotily s humanitární pomocí Mavi Marmara bylo legální a odpovídalo mezinárodnímu právu, píše se v její zprávě.   V šesti z celkových 133 případů použití síly izraelskými komandy komise odmítla poskytnout své závěry a sdělila, že nemá dostatek informací. Komise zároveň vyjádřila politování nad důsledky zásahu, tedy nad ztrátou lidských životů a zraněními.   Při incidentu byli bezpečnostními silami krátce zadrženi také čtyři čeští novináři, kteří pluli s flotilou do Gazy.   Incident šetřila i turecká komise, která své závěry v září předložila OSN. Rozhodnutí Izraele zveřejnit výsledky vyšetřovací komise, aniž je předtím předložil OSN, Turecko dnes označilo za "nekonstruktivní". Zároveň ve své zprávě vyvozuje, že byl izraelský zásah v rozporu s mezinárodním právem. Izrael měl prý "možnost zastavit konvoj lodí s neozbrojenými civilisty bez krveprolití, zvolil ale způsob, při kterém nebylo možné vyhnout se ztrátám na životech".   Komise, která vyslýchala turecké i další aktivisty z flotily, kritizuje "nepřiměřenou podstatu útoku v mezinárodních vodách" a soudí, že Izrael má podle mezinárodního práva rodinám pozůstalých zaplatit odškodné. Za nelegální a nelegitimní považuje také izraelskou blokádu Gazy.   Smrt devíti tureckých občanů při izraelském zásahu z loňského 31. května vyvolala vážnou krizi v izraelsko-tureckých vztazích. Turecko, které je členem NATO, do té doby platilo za nejbližšího muslimského partnera židovského státu. Ankara následně stáhla svého velvyslance v Izraeli a usilovala o mezinárodní odsouzení izraelské akce.   Zásah proti plavidlu Mavi Marmara vynesl Izraeli ostrou mezinárodní kritiku. Izrael reagoval výrazným zmírněním pozemní blokády pásma Gazy, námořní blokádu ale ponechal v platnosti.   Blokádu pásma Gazy vyhlásil Izrael v roce 2006 po únosu svého vojáka Gilada Šalita palestinskými radikály z pásma. Zpřísnil ji o rok později, kdy se vlády v pásmu Gazy násilím zmocnilo hnutí Hamas.   mtw pel šeb  