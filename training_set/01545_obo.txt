 Průzkum: Třetině z největších světových řetězců loni klesly tržby  Praha 13. ledna (ČTK) - Více než třetině z 250 největších maloobchodních řetězců na světě ve finančním roce 2009/2010, který skončil loni v červnu, kvůli hospodářské krizi klesly tržby. Naopak podíl čistých zisků na tržbách 250 největších maloobchodníků se meziročně zejména díky zefektivnění provozu zvýšil z 2,4 procenta v roce 2008/2009 na 3,1 procenta. Vyplývá to z dnes zveřejněné studie společností Deloitte a STORES Media.   Pozici největšího světového maloobchodníka v roce 2009/2010 podle studie obhájil americký Wal-Mart před francouzským Carrefourem a německou obchodní skupinou Metro. Čtvrté místo na žebříčku největších obchodníků patří britskému obchodnímu řetězci Tesco.   "Důvodem poklesu prodejů (v roce 2009/2010) byla zejména celosvětová ekonomická recese, která vedla k opatrnějšímu chování spotřebitelů a poklesu dostupných úvěrů," stojí ve zprávě společnosti Deloitte. Zhruba třetině ze 188 maloobchodních společností, které zveřejnily hospodářské výsledky, v roce 2009/2010 meziročně klesl zisk. O rok dříve ale měly pokles zisku dvě třetiny obchodníků.   Velmi dobré výsledky vykázali v roce 2009/2010 především prodejci módního zboží, kterým vzrostl zisk z 4,1 procenta na 7,6 procenta ve srovnání s celkovým nárůstem tržeb jen o 0,7 procenta.   Ředitel oddělení spotřebitelského průmyslu Deloitte Research Ira Kalish míní, že čísla za rok 2009/2010 potvrzují snahu maloobchodníků po celém světě udržet ziskovost. "Před rokem spotřebitelé omezovali své nákupy a velký objem zásob vedl k výrazným slevám. Maloobchodníci ale rychle zjistili, kde je možné ušetřit náklady a nyní se jim to začíná vyplácet. Zvyšování ziskovosti bude pro ně nicméně těžké nadále udržet. Spolehnout se musí na ekonomické oživení, které by mohlo vrátit tržby na předcházející úroveň," uvedl.   Tuzemské obchodní řetězce loňské tržby zatím nezveřejnily. Obchodníci v České republice podle Deloitte vykázali podobné hospodářské výsledky jako obchodní řetězce v ostatních sledovaných zemích. "V případě dosažení ziskovosti tuzemských řetězců bude hrát významnou roli jejich efektivita, včetně toho, za kolik jsou schopni výrobky a zboží od svých dodavatelů pořizovat a jaké jsou s nimi schopni vyjednat množstevní slevy," upozornil Martin Tesař ze společnosti Deloitte ČR.       Deset největších maloobchodních společností ve finančním roce 2009/2010         Společnost               Země původu               Pořadí               Maloobchodní tržby za finanční rok 2009/2010 (v milionech USD)                  Wal-Mart               Spojená státy               1.               405.046                  Carrefour               Francie               2.               119.887                  Metro               Německo               3.               90.850                  Tesco               Británie               4.               90.435                  Schwarz               Německo               5.               77.221                  The Kroger Co.               Spojené státy               6.               76.733                  Costco               Spojené státy               7.               69.889                  Aldi               Německo               8.               67.709                  Home Depot               Spojené státy               9.               66.176                  Target Corp.               US               10.               63.435                  Zdroj: studie Global Powers of Retailing, společnosti Deloitte a STORES Media   beh vju  