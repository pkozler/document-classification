 Kulinářské akce na jihu Moravy se soustředí na místní potraviny  --------------------    Ke zpravodajství: ilustrační FOTO ve Fotobance  ID foto:  F201105040226601 ,  F201102190293201 ,  F200911030244901    --------------------    Mikulov (Břeclavsko) 16. května (ČTK) - Na jihu Moravy se během května a června bude konat několik kulinářských akcí, které návštěvníkům nabídnou především speciality připravené z regionálních surovin. Akce začínají o víkendu chřestovými slavnostmi v Ivančicích, pokračují v červnu brněnskými gastronomickými slavnostmi Jídlo z blízka nebo Gourmet festivalem v Mikulově. ČTK o tom informovali pořadatelé akcí.   Již 17. ročník slavností chřestu v pátek a sobotu nabídne labužníkům přes čtyři tuny čerstvého chřestu, ale i 15 chřestových specialit, které připraví místní restaurace. Ivančice jsou s pěstováním chřestu spojeny už od 19. století, takzvaný ivančický špargl byl údajně kdysi v Evropě známější než plzeňské pivo. Chřest se dnes ale ve větším množství v Ivančicích nepěstuje, organizátoři přiznávají, že většinu čerstvého chřestu dovážejí na akci ze Slovenska.   Během prvních dvou červnových týdnů - od 1. do 12. června - budou mít Brňané a návštěvníci jihomoravské metropole možnost ochutnat speciality připravené z místních surovin v šesti předních brněnských restauracích. Akci, která nabízí lahůdky z moravských rodinných farem, pivovarů a vinařství, pořádá společnost Slow Food Brno. "Slavnosti připomenou věhlas zapomenuté moravské kultury jídla a stolování, která byla v minulosti vyhledávanou součástí evropské gastronomie," uvedla za organizátory Lucie Frgalová. Šest oslovených restaurací - Boulevard, Hansen, La Bouchée, Koishi, Noem Arch, a Restaurant U Kastelána - připraví tříchodová menu, na něž návštěvníci akce dostanou při zakoupení festivalového pasu (za 333 v předprodeji nebo 444 korun na místě) slevu.   Restaurace podle Frgalové nabídnou třeba čerstvě vylovené pstruhy z Punkvy, uzené ryby dodané moravským Rybníkářstvím Tylov nebo vepřové a hovězí maso z biofarmy Sasov u Jihlavy.   Nabídnout regionální speciality chce i druhý ročník kulinářského Gourmet festivalu, který se bude konat v Mikulově od 2. do 5. června. Čtyřdenní akci, která se bude konat ve čtyřech mikulovských restauracích od 2. do 5. června, pořádají místní vinaři ve spolupráci s Asociací kuchařů a cukrářů ČR. Festival nabídne třeba filety z pohořelického kapra a další speciality.   Ceny vstupenek se pohybují od 900 korun, které pokrývají cenu jednoho menu, do 3200 korun. V cenách je zahrnut vstup na další doprovodné programy od ochutnávky slámových vín, doutníků či kávy až po vstupy do mikulovských památek.   V Česku je v poslední době zřetelný trend příklonu k jídlům připraveným z regionálních surovin. Ty se popularizují i díky stále oblíbenějším farmářským trhům, na nichž nabízejí své zboží zemědělci či malovýrobci potravin. Ministr zemědělství Ivan Fuksa minulý týden uvedl, že farmářské trhy by do budoucna měly být minimálně v každém okresním městě.   lab kš    