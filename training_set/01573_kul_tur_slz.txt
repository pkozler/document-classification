 Vstup do státních památek ve Zlínském kraji bude letos dražší  Kroměříž 4. ledna (ČTK) - Národní památkový ústav (NPÚ) v Kroměříži zvýší cenu vstupného do svých objektů ve Zlínském kraji. Zatím ale není jasné, o kolik to bude. Ceník platný pro letošní sezonu teprve připravuje, dokončen by měl být nejpozději v březnu. ČTK to dnes řekla mluvčí kroměřížského památkového ústavu Dagmar Šnajdarová.   "V souvislosti s připravovaným zvyšováním cen vstupného bude pro milovníky historie mnohem výhodnější, když si zakoupí jednotnou vstupenku do všech čtyř objektů," poznamenala Šnajdarová. Vstupenka přijde na 400 korun a podle Šnajdarové je už nyní jasné, že držitel s ní ušetří desítky korun. "Kolik přesně to bude, ale budeme moci oznámit až po dokončení nových ceníků," doplnila.   NPÚ začal jednotnou vstupenku prodávat na konci loňského listopadu. Podle Šnajdarové se jich zatím prodalo asi 30, dalších 400 kusů, které ústav pro akci připravil, je stále v prodeji. "Vůbec jsme netušili, jak se to budou prodávat. Měli jsme i omezené možnosti propagace. Proto i tak musíme konstatovat, že jsme se zájmem spokojeni," uvedla.   Zájemci, kteří si jednotnou vstupenku zakoupí do konce března, ji budou moci využít do konce sezony - do 31. října letošního roku. Těm, kteří si ji zakoupí během sezony, bude platit rok.   Poukaz lze koupit například přes webové stránky kroměřížského ústavu či v den zahájení sezony a během ní na pokladnách státem spravovaných památek ve Zlínském kraji.   Památkový ústav v Kroměříži spravuje ve Zlínském kraji čtyři objekty - hrad Buchlov, zámky v Buchlovicích a Vizovicích a zámek a zahrady v Kroměříži. V uplynulé sezoně celkově zavítalo do těchto památek o zhruba deset procent méně turistů než o rok dříve. Podle ředitele ústavu Jana Slezáka to jednoznačně neznamená, že do objektů přišlo méně lidí. Například v Kroměříži, kde návštěvnost klesla nejvíce, meziročně o 18 procent, památkáři změnili systém prodeje vstupenek. Jedna vstupenka obsahovala více aktivit a okruhů. "V souhrnu byla levnější, než kdyby si návštěvník koupil vstupenku na každý okruh či aktivitu zvlášť. Tím jsme ale celkově prodali méně vstupenek. Návštěvnost pak počítáme z prodeje vstupenek," řekl už dříve ČTK Slezák.   slu snm  