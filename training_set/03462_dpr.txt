 Na trase Brno-Moskva skončily Moscow Airlines, hledá se náhrada  --------------------    Ke zpravodajství: FOTO/aktuality   --------------------    Brno 26. ledna (ČTK) - Na trase Brno - Moskva přestaly přepravovat cestující ruské aerolinky Moscow Airlines (Aviakompania Moskva), které jsou v likvidaci. O převzetí linky usilují aerolinky Yakutia Airlines a UTair. Novinářům to dnes sdělil předseda představenstva společnosti Letiště Brno Jiří Filip.   "Očekáváme obnovení linky v druhé polovině února," podotkl. Moscow Airlines létaly z moskevského letiště Vnukovo do Brna od roku 2007. Aerolinky podle médií skončily kvůli údajné vysoké zadluženosti.   Filip dnes potvrdil informace, že od 27. března spojí Brno s Moskvou i další letecká společnost - ostravská Czech Connect Airlines. Aerolinky budou létat i na trase Brno-Petrohrad; Brno s Ruskem spojí dvakrát týdně. Provoz mají zajistit letadla Boeing 737-300 a Boeing 737-700. Czech Connect Airlines by měly létat na moskevské letiště Domodědovo.   Letiště Brno loni přepravilo 396.589 lidí, což je asi desetinový pokles oproti roku 2009. Tehdy přepravilo 440.850 lidí. Podle Filipa za pokles přepravených cestujících mohou i ČSA, které přestaly od začátku platnosti zimního letového řádu létat do Brna.   Letišti v Tuřanech nicméně klesá počet přepravených cestujících kvůli hospodářské krizi už od roku 2008, kdy odbavilo 506.174 osob.   lab sap  