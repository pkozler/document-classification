 Renault prý podezřívá z průmyslové špionáže čínskou konkurenci  Paříž 7. ledna (ČTK) - Francouzský výrobce automobilů Renault podle tisku podezřívá z průmyslové špionáže čínskou konkurenci. Uvedla to dnes agentura DPA. Francouzská tajná služba již podle listu Le Figaro tuto možnost prošetřuje. Automobilka Renault však tyto informace zatím nepotvrdila.   Francouzský ministr průmyslu Eric Besson ve čtvrtek oznámil, že automobilkou Renault otřásá případ průmyslové špionáže, který je vážný a je výrazem ekonomické války. Upřesnil, že předmětem špionáže byl podle všeho vývoj elektrických automobilů a že vyšetřováni jsou tři členové vedení firmy.   Vývoj a výroba elektrických aut se stala pro Renault, jehož partnerem je japonský Nissan, stěžejním programem. Firma se chystá v polovině roku vrhnout na trh dva typy elektrických aut, a to rodinný sedan Fluence a užitkový vůz Kangoo Express. Koncem roku a v první polovině příštího počítá se zahájením prodeje dalších dvou elektrických modelů, malého auta Twizy a malého sedanu Zoe.   pmh vju  