 Obchodníci kritizují náhradu za zákon o významné tržní síle  Praha 10. května (ČTK) - Obchodníci kritizují návrhy novel zákona o ochraně hospodářské soutěže a zákona o cenách, které jako náhradu za zákon o významné tržní síle vypracovalo ministerstvo průmyslu a obchodu společně s Úřadem pro ochranu hospodářské soutěže (ÚOHS). Podle prezidenta Svazu obchodu a cestovního ruchu ČR Zdeňka Juračky je nový návrh regulace vztahů mezi obchodníky a dodavateli špatně koncipovaný a může přispět k růstu cen potravin.   "Novely opakují stejné chyby obsažené v současném zákonu o významné tržní síle a jejím zneužití, který mají nahradit. Na rozdíl od současného stavu připravované novely rozšiřují regulaci obchodních vztahů na celou českou ekonomiku a postihnou tak mnohem širší okruh podnikatelů, než je tomu dosud," uvedl Juračka, podle kterého novely obsahují řadu nejasností.   Navrhované změny počítají s tím, že obchodníci i nadále nebudou smět prodávat zboží dlouhodobě pod cenou. Novela také zakazuje vratky, tedy vracení zboží dodavateli těsně před nebo po vypršení data spotřeby. Zakázané jsou i platby, které přímo nesouvisejí s dodávaným zbožím. Obchodní řetězce například při otevírání nových obchodů po dodavatelích požadovaly finanční příspěvky na letáky. Naopak zůstává povinnost platit faktury do 30 dnů. Připravované změny byly zveřejněny na internetových stránkách MPO a ÚOHS. Veřejnost k nim mohla do začátku května dát připomínky.   SOCR varoval, že novely budou v případě schválení v současné podobě dalším impulzem k růstu cen potravin, spotřebního zboží i služeb. "To povede spolu se současným přirozeným růstem cen potravin a služeb kvůli plánovanému zvýšení DPH k poklesu odbytu maloobchodního zboží na tuzemském trhu, k přeshraniční nákupní turistice a v důsledku k propadu příjmů státního rozpočtu," upozornil Juračka.   Podmínkou pro uplatnění navrhovaných paragrafů je podle Juračky roční obrat nejméně pět miliard korun, místo aby parametrem byl tržní podíl. Viceprezident SOCR a jednatel hypermarketů Globus Petr Vyhnálek upozornil, že ustanovení novel by se kvůli tomu mělo vztahovat nejen na obchodníky, ale také na velké firmy z jiných oborů podnikání, jejichž obrat přesáhne pětimiliardovou hranici. Obchodníkům vadí také navrhovaný zákaz vracet dodavatelům část neprodaného zboží, což je využíváno například u pečiva.   Zákon o významné tržní síle, který od loňského února reguluje vztahy mezi obchodníky a dodavateli, vypracovala skupina poslanců ČSSD a normu podpořila Potravinářská komora. Obchodníci zákon kritizují a tvrdí, že je nekvalitní a poškodil jejich vztahy s dodavateli. Potravináři si naopak pochvalovali, že po zavedení zákona se chování řetězců vůči nim zlepšilo. Nový zákon už využily některé potravinářské firmy, které si na počínání řetězců stěžovaly ÚOHS. Antimonopolní úřad poté zahájil správní řízení s některými obchodními řetězci, kterým za zneužití tržní síly pokuta až deset milionů korun nebo trest v hodnotě deseti procent z obratu.   beh mha  