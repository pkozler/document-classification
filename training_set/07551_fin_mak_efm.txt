 ČSOB: V ČR je 17.000 lidí s majetkem k investování přes 10 mil.Kč  Rozšířili jsme o další informace z TK ve 4., 5. a 8. odstavci.   --------------------    Praha 25. ledna (ČTK) - V Česku je zhruba 17.000 osob, jejichž majetek určený k investování přesahuje deset milionů korun. Jejich počet by přitom v následujících letech měl růst o více než čtyři procenta ročně a v roce 2013 by měl přesáhnout 20.000. Vyplývá to z odhadů ČSOB, která banka prezentovala na dnešní tiskové konferenci. Klienty privátního bankovnictví je v Česku z celkového počtu majetných zhruba 8500 lidí.   Největší skupinu mezi majetnými lidmi představují majitelé společností, těch je zhruba 6000. Následují osoby samostatně výdělečně činné, kterých je kolem 4000. Mezi další skupiny patří dřívější majitelé firem, manažeři nebo restituenti.   "České privátní bankovnictví má stále zajímavý potenciál. Podle expertních analýz je na trhu ještě zhruba 370 miliard korun, které nejsou ve správě privátního bankovnictví," uvedl člen představenstva ČSOB Petr Hutla.   Ke konci roku 2009 celkový tržní objem majetku určeného k investování činil 620 miliard korun. Z toho podle výpočtů ČSOB bylo 250 až 310 miliard korun v privátních bankách a z toho 160 až 200 miliard v bankách se sídlem v ČR. Mezi hlavní tuzemské banky s privátním bankovnictvím vedle ČSOB patří Česká spořitelna, Komerční banka a UniCredit Bank. Mezi hlavní zahraniční hráče na trhu zastoupené v ČR patří UBS, Lombard Odier Darier Hentsch a Deutsche Bank Österreich (dříve Sal. Oppenheim). Podle Hutly je přitom nepravděpodobné, že by na tuzemský trh privátního bankovnictví v blízké budoucnosti vstoupila nová banka.   V následujících letech by objem majetku k investování měl růst ročně zhruba o desetinu. Na konci letošního roku by tak měl činit 750 miliard korun oproti loňským 690 miliardám. Do roku 2013 by pak měl vzrůst na 940 miliard korun.   Podle Hutly se v privátním bankovnictví v uplynulých letech změnil přístup ke správě peněz, mimo jiné i pod vlivem ekonomické krize, zpřísnění legislativy a konce takzvaných daňových rájů. Nyní se postupuje například tak, že cena spravovaného majetku by neměla klesnout.   Podle odhadů jiných poradenských a výzkumných firem je na tuzemském trhu v průměru 13.000 lidí, jejichž majetek určený k investování přesahuje jeden milion dolarů (zhruba 18 milionů Kč).   Na celém světě bylo podle expertních odhadů v roce 2008 zhruba 9,2 milionu lidí s majetkem určeným k investování přes jeden milion dolarů. Jejich počet by měl přitom v letošním roce stoupnout až na 11 milionů. Nejdynamičtěji v tomto ohledu roste Asie.     Rozdělení osob, jejichž majetek k investování přesahuje 10 milionů korun a odhad růstu jejich počtu       Počet  odhadovaný růst ročně     Celkem trh  17.000  4,4 %     Majitelé  6000  5 %     Manažeři  2400  20 %     OSVČ  4000  5 %     Dřívější majitelé  2600  0 %     Restituenti  1200  -     Rodinní příslušníci  600  -     Sportovci  200  -     Zdroj: ČSOB   sos dvd  