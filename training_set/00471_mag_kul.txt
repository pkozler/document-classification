 V Č. Krumlově chystají romantickou oslavu Valentýna  --------------------    Ke zpravodajství: ilustrační FOTO ve Fotobance  ID foto: F201008270316601, F201008260354401, F201008260354701, F201008260356601   --------------------    Český Krumlov 31. ledna (ČTK) - V Českém Krumlově chystají romantickou oslavu svátku zamilovaných. Zvěčnit svou lásku mohou originálním způsobem 12. a 13. února v Museu Fotoateliér Seidel. V sobotu se po Valentýnském fotografování navíc mohou vydat na prohlídku městem s průvodcem, za soumraku si připít na zámecké věži a pak vyjít na večerní prohlídku nově otevřeným Hradním muzeem. "Kapacita je omezená, je třeba se včas objednat," řekla dnes ČTK Sandra Valičková z českokrumlovského infocentra.   "Více než sto let starý Fotoateliér Seidel pamatuje mnoho zamilovaných párů, svatebčané tam totiž často spěchali rovnou z radnice. Vazbu ke svatebním obřadům si chce zachovat i nadále, proto teď přišel s mimořádnou akcí," uvedl Petr Hudičák z Českokrumlovského rozvojového fondu. Fotografovat se ateliéru bude po oba víkendové dny od 09:00 do 16:00. Více informací je na  www.ckrumlov.cz .     Museum Fotoateliér Seidel bylo otevřeno v roce 2008. Je světovým unikátem a také šancí víc porozumět společným dějinám Česka, Rakouska a Německa. Vzniklo v domě, kde žili a tvořili fotografové označovaní za obrazové kronikáře Šumavy. V místech, kde pracovali a bydleli, nyní návštěvníci zažijí pocit, že se zastavil čas. Pamětníci mohou najít snímky předků i míst z mládí.   Unikátní fotoateliér Josefa Seidla a jeho syna Františka je výjimečný tím, že současně ukazuje objekt postavený roku 1905 jako fotoateliér a v něm významnou část původního technického vybavení i dílo obrovského rozsahu, které zde vzniklo. Odkaz Seidlových čítá téměř 140.000 skleněných desek i celuloidových negativů s podrobnou dokumentací.   mi jnd  