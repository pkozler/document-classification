 V Praze je ledovka, správa komunikací vyzvala k opatrnosti  Celou zprávu jsme doplnili o další informace pražské TSK.   --------------------    Praha 6. ledna (ČTK) - Pražská Technická správa komunikací (TSK) vyzvala dnes večer řidiče a chodce, aby byli kvůli ledovce při pohybu po Praze velmi opatrní. ČTK to řekl mluvčí TSK Tomáš Mrázek. V ulicích je podle něho veškerá dostupná technika.   Podle dnešní předpovědi meteorologů má v noci na pátek namrzat rozbředlý sníh a ledovka bude na celém území státu.   Mimořádné opatření připravila TSK na páteční ráno - od 05:00 nasadí stovky lidí na úklid chodníků, o něž se stará. Mrázek ale upozornil, že TSK ošetřuje pouze 270 hektarů z celkem 1400 hektarů chodníků, jež jsou v Praze. "Na chodnících, které my máme ve správě, lidi budou. Co se bude dít na ostatních chodnících, za to, bohužel, ručit nemůžeme," varoval.   Mrázek zdůraznil, že pracovníci TSK mohou při ošetřování chodníků používat pouze inertní materiál, který patrně nebude tak účinný, jako kdyby mohli použít klasickou sůl.   "Vyzýváme Pražany - jak motoristy, tak zejména chodce - k velké opatrnosti," řekl.   TSK podle něj vyslala dnes večer do ulic hlavního města 130 posypových vozů - první část jich vyjela v 17:45, další o dvě hodiny později. Vozy vyjely do ulic ještě předtím, než se v Praze ledovka objevila.   hš rot  