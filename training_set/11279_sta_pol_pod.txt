 Semily zateplily čtyři městské domy, chtěly by pokračovat dalšími  Semily 18. ledna (ČTK) - Semilská radnice dokončila zateplení čtyř městských domů, ve kterých se nachází celkem sedm desítek bytů. Náklady pouze na zateplení dosáhly zhruba sedmi milionů korun a město na ně získalo příspěvek z programu Zelená úsporám. Letos by měly přijít na řadu další městské domy. Rozsah ale bude záležet na tom, zda bude dotační program pokračovat, řekl ČTK jednatel Městské bytové správy Semily Stanislav Klápště.   Nyní město dokončilo zateplení v domech, ve kterých byl podle podle snímků z tepelných kamer únik tepla nejvyšší. Šlo o zhruba 70 let staré budovy v ulicích Luční a 3. května a dva a půl století staré bytové domy na sídlišti Na Olešce.   Ročně by se nyní v bytech díky zateplení mělo ušetřit 25 až 30 procent energie potřebné na vytápění. Pro domácnosti to znamená úsporu 4500 až 6000 korun za rok.   "V zateplování chceme pokračovat, ale v jaké jakém rozsahu, to všechno záleží na tom, jestli bude program Zelená úsporám pokračovat, protože finanční prostředky které se vyberou na nájemném bez podpory na rozsáhlá opatření při zateplení nestačí," dodal jednatel bytové správy.   Pokud bude město potřebné peníze mít, čeká podle něj letos zateplení zřejmě dva městské bytové domy. "Jednou z lokalit by bylo sídliště Oleška," uvedl Klápště. Bytů mají devítitisícové Semily ve správě kolem 600.   jem snm  