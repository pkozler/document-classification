 Soud opět zakázal vedení Sazky nakládat s majetkem firmy  Rozšířili jsme o vyjádření věřitelského výboru k pondělnímu podnětu firmy E-Invest zbavit Cupku funkce v 6. odstavci a o background v 7. odstavci.   --------------------    Praha 3. května (ČTK) - Městský soud v Praze dnes vyhověl pondělní žádosti insolvenčního správce Sazky Josefa Cupky, aby vedení loterijní firmy mohlo nakládat s majetkem jen s jeho písemným souhlasem. Vyplývá to z informací v insolvenčním rejstříku. Opatření se týká například uzavírání smluv nad 500.000 korun, nemovitého majetku Sazky včetně převodů či pronájmů, a předmětů duševního a průmyslového vlastnictví. Toto omezení již Městský soud v Praze vydal 9. března, Vrchní soud ho ale v pátek zrušil. Sazka je v úpadku od konce března.   "Insolvenční soudce ve svém rozhodnutí dospěl k závěru, že na základě všech okolností v řízení není na místě ponechat pouze na vůli společnosti Sazka nakládání s majetkem bez jakékoli kontroly," sdělila ČTK mluvčí soudu Martina Lhotáková. Soud podle ní přihlédl k dnešním vyjádřením prozatímního věřitelského výboru a místopředsedy představenstva Sazky Romana Ječmínka, které podpořily Cupkovu žádost.   Finanční skupina KKCG Karla Komárka, která je prostřednictvím svých firem společně s investiční skupinou PPF většinovým držitelem dluhopisů Sazky, opětovné vydání předběžného opatření vítá. Považuje ho za nezbytné a nutné pro ochranu zájmů všech věřitelů společnosti Sazka. "(Aleš) Hušák a vedení loterijní společnosti v posledních týdnech podnikalo kroky směřující ke snížení hodnoty Sazky a poškození skutečných věřitelů. Jedině předběžné opatření může efektivně takovému jednání zabránit," sdělil ČTK mluvčí KKCG Dan Plovajko.     Cupka v pondělí zmínil, že vedení Sazky má primární starost o to, aby si mohlo ve firmě dělat, co chce a co potřebuje. Jeho snahou je zvýhodňovat některé věřitele a současně poškozovat majetkovou podstatu oslabováním pozice Sazky na trhu číselných loterií, uvedl. Vedení Sazky podle Cupky chce "tím usnadnit vstup na tento trh společnosti Fortuna, jež je součástí skupiny Penta Investments". Základní motivací generálního ředitele Sazky Aleše Hušáka je bojovat s velkými věřiteli a činit úkony k jejich škodě, napsal Cupka soudu.   Věřitelský výbor dnes soud také upozornil, že vedení Sazky se aktivně snaží výboru a jeho zástupcům ztěžovat přístup k informacím a dokumentům, na které má výbor právo. Dále potvrdil, že Sazka odpojila asi 1300 terminálů.     Výbor se rovněž vyjádřil k pondělnímu podnětu společnosti E-Invest zbavit Cupku funkce. Konstatuje, že nemá k dispozici žádné informace, které by zpochybňovaly Cupkovy předpoklady pro výkon funkce. E-Invest prý opakuje už skutečnosti známé, se kterými se Vrchní soud v Praze již jednou vypořádal. Výbor připomněl, že předmětem jednání první schůze věřitelů 26. května bude mimo jiné i hlasování o možném odvolání insolvenčního správce.   Prozatímní věřitelský výbor Sazky tvoří největší věřitelé firmy, a to KKCG, Moranda, Siderius, GTECH Corporation a Česká spořitelna. Firmy Moranda a Siderius patřily podnikateli Radovanovi Vítkovi, jeho věřitelskou pozici ale převzala PPF.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fsl mha  