 Česko-italský festival nabídne v červnu  Davida a Drupiho  --------------------    Ke zpravodajství: FOTO ve Fotobance  ID foto:  F200811140012401 ,  F201104190430501    --------------------    Praha 9. května (ČTK) - Podpořit dobré vztahy mezi obyvateli České republiky a Itálie má nový Festival italsko-českého přátelství, který se uskuteční 2. června na Staroměstském náměstí v Praze. Hlavními hvězdami hudební show uspořádané při příležitosti státního svátku Italské republiky a 150. výročí založení italského státu budou zpěváci Michal David a Drupi.   "Italové hodně navštěvují Českou republiku a Češi zase jezdí hojně do Itálie. Festival by měl propagovat přátelství mezi oběma zeměmi," řekl ČTK na dnešní tiskové konferenci Michal David.   Přibližně sedmihodinové oslavy začnou v 16:00; program moderovaný Kateřinou Mátlovou a televizním šéfkuchařem Emanuelem Ridim vyvrcholí po 20:00 vystoupením více jak desítky hudebníků. Z italských interpretů se na pódiu kromě Drupiho představí i zpěváci Paolo Belli a Ron.   České barvy budou kromě Davida a skupiny Damichi i Marian Vojtko, Bohuš Matuš a Radka Fišarová. David si pro tuto příležitost dokonce připravil premiéru nové písně Amico, kterou si zazpívá spolu s Drupim. "Jsem rád, že po třiceti letech si s Michalem zazpíváme novou písničku," poznamenal Drupi.   Součástí festivalu bude podle Davida také koncert orchestru řízeného dirigentem Petrem Píšou se směsí jazzové a swingové hudby z třicátých let minulého století. Zajímavostí bude také druhé pódium představující dvacet metrů dlouhou a osm vysokou repliku slavného benátského mostu Rialto.   Organizátoři předpokládají, že první ročník akce založí v Praze novou tradici. Vzhledem ke krátké době na přípravu se však na Staroměstském náměstí objeví jen jediný stánek s nabídkou kulinářských pochoutek typických pro gastronomii obou zemí včetně degustace vína a piva.   Festival proběhne pod záštitou italského velvyslance v ČR, pražského primátora a starosty Říma. Bližší informace poskytne webová stránka  www.festivalpratelstvi.cz .   Pavel Hortig jnd  