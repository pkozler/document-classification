 Brněnská policie dopadla muže, kteří ukradli 17.000 litrů nafty  Brno 13. června (ČTK) - Kriminalisté zadrželi v uplynulých dnech dva muže z Brna, kteří od konce loňského roku ukradli více než 17.000 litrů nafty za asi půl milionů korun. Hrozí jim až pět let vězení. Se zcizenými pohonnými látkami obchodovali, naftu kradli z čerpacích stanic umístěných v zemědělských družstvech a firemních areálech.   Ke krádežím vyjížděla dvojice ve věku 35 a 37 let na Vyškovsko, Znojemsko a Třebíčsko. Muži se pro tyto účely vybavili velkokapacitními sudy na naftu, které si vozili na svém dodávkovém autě. Obvykle v areálu firmy nalezli klíče od čerpací stanice, z níž si natankovali od dvou do tří tisíc litrů nafty.   Ke krádežím vyjížděli vždy po setmění. Palivo buď používali pro vlastní potřeby nebo prodali známým. Podle policie mají na svědomí šest těchto krádeží. Kriminalisté se ale domnívají, že při dalším vyšetřování se ukáže, že jich bylo ještě více. Dvojice byla zadržena koncem května v Jinošově na Třebíčsku. Policie je chtěla zatknout, když odjížděla z tamního zemědělského družstva s další nakradenou naftou. Muži se ale pokusili ujet, s dodávkou ale havarovali. Následně se pokusili utéci. Dopadla je ale zásahová jednotka.   Muži jsou ve vazebě, policie je obvinila z krádeže, poškozování cizí věci a z legalizace výnosů z trestné činnosti. Nehodou u Jinošova způsobili malou ekologickou havárii, z jejich dodávky část ukradené nafty vytekla a kontaminovala půdu na poli, která musela být odbagrována.   Vladimír Klepáč mol  