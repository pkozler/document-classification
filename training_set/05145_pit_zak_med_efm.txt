 Jižní Korea podezírá Google a Daum ze sbírání privátních dat  Soul 3. května (ČTK) - Jihokorejská policie provedla razii v kancelářích společností Google Korea a Daum Communications. Podle dnešního prohlášení policie jsou firmy podezřelé, že sbíraly privátní data bez svolení uživatelů. Daum je v Jižní Koreji druhým největším internetovým portálem po Naveru.   Z chytrých mobilních telefonů podniky údajně sbíraly informace o lokalizaci uživatelů kvůli využití v reklamě, aniž by měly jejich svolení. PR firma pracující pro Google potvrdila, že kanceláře firmy v Soulu navštívila policie. Podnik podle ní bude spolupracovat. V korejské pobočce Googlu vyšetřovala policie divizi mobilní reklamy AdMob.   Jihokorejská prokuratura zároveň prověřuje obvinění, že Google sbíral nezákonně soukromá data z nezabezpečených bezdrátových sítí, když mapoval v letech 2009 a 2010 ulice velkých měst pro projekt Street View.   Lokalizace uživatelů mobilních telefonů či tabletů bez jejich svolení představuje další případ, který vyvolává obavy z možného zneužití soukromých informací. Minulý měsíc obhajovala záznamy těchto dat americká firma Apple a japonský gigant Sony přiznal, že mu hackeři odcizili privátní údaje o desítkách milionů uživatelů jeho internetové herní sítě, napsaly agentury AP a Reuters.   pok dvd  