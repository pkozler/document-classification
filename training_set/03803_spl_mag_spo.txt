 První den roku si otužilci zaplavou ve Vltavě  Praha 1. ledna (ČTK) - Do ledově chladných vod řeky Vltavy se dnes v Praze Braníku vrhnou otužilci z pražského Klubu ledních medvědů. Nejzdatnější z nich se pokusí zdolat trať o délce 1500 metrů. Očekává se patnáctistupňový mráz a teplota vody kolem jednoho stupně Celsia.   Do řeky se otužilci ponoří v 11 hodin na konci Lodnické ulice. Zdolat 1,5 kilometrový úsek plánují za zhruba 30 minut a z cíle zpět na místo startu chtějí doběhnout po břehu řeky. Mezi účastníky budou i známé osobnosti otužileckého plavání Karel Paul a Richard Blatný, plavecký maratonec a přemožitel kanálu La Manche.   Otužilci by měli urazit dvojnásobně dlouhou trať než byla ta, kterou plavalo 34 plavců 26. prosince při již 64. ročníku Memoriálu Alfreda Nikodéma.     phg jnd  