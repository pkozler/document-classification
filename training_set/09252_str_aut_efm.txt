 Fiat se zajímá o podíly Volkswagenu ve firmách MAN a Scania  Detroit 11. ledna (ČTK) - Italská společnost Fiat se zajímá o koupi podílů automobilky Volkswagen ve výrobcích nákladních vozů MAN a Scania. Uvedl to generální ředitel Fiatu Sergio Marchionne na detroitském autosalonu. Volkswagen vlastní v německé firmě MAN téměř 30procentní podíl a ve švédské společnosti Scania dokonce více než 70procentní podíl.   Fiat minulý týden dokončil oddělení divize osobních automobilů od průmyslové divize, kterou tvoří producent nákladních automobilů Iveco a výrobce zemědělských strojů CNH Global. Pokud by chtěl Volkswagen podíly ve firmách MAN a Scania prodat, měla by o ně podle Marchionneho průmyslová divize Fiatu zájem, napsala agentura DPA.   Společnosti Scania a MAN v listopadu uvedly, že jednají o možném spojení. To by se podle tehdejších informací listu Der Spiegel mělo odehrát pod taktovkou Volkswagenu. Ten dal již dříve najevo, že hodlá posílit spolupráci mezi firmami MAN a Scania a svou vlastní divizí užitkových automobilů.   pmh mha    