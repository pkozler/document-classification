 Albánie vydala Itálii údajného šéfa apulijské mafie  Řím 11. ledna (ČTK) - Albánská justice vydala do Říma údajného šéfa mafie z jihoitalské Apulie  Albina Prudentina . Ten je obviněn z praní špinavých peněz i v Albánii. Italské úřady sdělily, že údajný mafián byl okamžitě uvězněn.   "Albino Prudentino, jeden z mozků mafiánské organizace Sacra Corona Unita, je obviněn z obchodu s drogami a z další zločinné činnosti, včetně únosů," uvedla mluvčí albánské policie.   Prudentino byl zatčen počátkem října na jihu Albánie na základě mezinárodního zatykače vydaného Itálií. Podle albánských médií údajný mafián pral v Albánii špinavé peníze italské mafie v různých hazardních a sázkových firmách, kde vstupoval do kontaktu s albánskými podnikateli.   V rámci téhož vyšetřování bylo kromě Prudentina zatčeno dalších devět údajných mafiánů. Jsou obviněni z toho, že obnovili řídící strukturu mafie Sacra Corona Unita a převzali kontrolu nad obchodem s kokainem v krajích Apulie a Emilia-Romagna a zásobovali se v Piemontu a v Kalábrii.   Síť rovněž kontrolovala sázení na internetu a prodej výherních automatů, nad nimiž si zajišťovala kontrolu.   Sacra Corona Unita je nejmenší ze čtyř italských mafií. Kromě ní působí Cosa Nostra na Sicílii, Camorra v oblasti Neapole a Ndrangheta v Kalábrii. Její největší rozkvět spadá do konce 80. a počátku 90. let, kdy se spojila s východoevropskými mafiemi.   pel hej  