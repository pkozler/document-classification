 Gross přeruší kvůli kauze MUS členství, Hašek chce jednání vedení  Praha 6. ledna (ČTK) - Jihomoravský hejtman a kandidát na budoucího předsedu ČSSD Michal Hašek požaduje svolání mimořádného zasedání stranických špiček. Jednat by měly o podezření, že k bývalému premiérovi a předsedovi strany Stanislavu Grossovi a k lidem blízkým ČSSD plynuly milionové částky související s privatizací těžařské společnosti Mostecká uhelná. Hašek to dnes oznámil ČTK. Haškův rival o předsednické křeslo a úřadující šéf ČSSD Bohuslav Sobotka informoval, že Gross požádal o přerušení svého členství v ČSSD, a dodal, že ČSSD podporuje kroky státního zastupitelství a policie.   "ČSSD podporuje všechny kroky státního zastupitelství a policie, směřující k prošetření existujících podezření a poskytnutí právní pomoci orgánům švýcarské justice. Považujeme za nezbytné, aby bylo prošetřeno, zda v souvislosti s privatizací MUS došlo k porušení zákona či zda nebyl spáchán nějaký trestný čin," sdělil Sobotka.   Hašek uvedl, že o svolání politického grémia ČSSD požádá Sobotku ještě dnes. "Rozhodně budu požadovat informaci o této kauze a celkovém postupu středočeské ČSSD a na základě toho také stanovisko vedení ČSSD," uvedl Hašek. Zasedání politického grémia by se proto měl podle Haška účastnit také předseda středočeské organizace ČSSD Richard Dolejš a seznámit stranické vedení se stanoviskem své organizace.     Podezření Grosse a dalších lidí vyplývá podle dnešní Mladé fronty Dnes z dokumentů, které před koncem loňského roku poslal na Vrchní státní zastupitelství v Praze jako žádost o pomoc vyšetřující soudce ze Švýcarska. Tamní úřady se prodejem dolů zabývají již léta kvůli podezření z praní špinavých peněz.   Podle švýcarských zdrojů odešlo krátce po privatizaci dolů od kupce 46 procent akcií MUS, švýcarské firmy Investenergy, zhruba pět milionů dolarů (asi 170 milionů Kč) na účet firmy Torrence Trading na Gibraltaru. Důvodem platby byla údajně provize za prodej. Celková kupní cena byla 650 milionů korun, provize tedy činila 27 procent.   K provizi měl přístup Grossův přítel, zbrojař Pavel Musela, který peníze "vypral" spolu s dalšími lidmi spojenými s Grossem. K účtu, na kterém se část provize objevila, měl přístup Jiří Martínek, který byl podle MfD Grossovým poradcem a pro ČSSD zajišťoval kampaně a marketing. Gross deníku řekl, že informace o provizích je pro něj nová.   Ve spojitosti s provizí se podle deníku objevuje jméno člena ČSSD a pozdějšího poslance Antonína Sýkory. Jeho syn Robert Sýkora byl Grossův kamarád. Na jeho doporučení se stal náměstkem ministra průmyslu, uvedl deník. Robert i Antonín Sýkora však jakoukoliv spojitost s provizemi kolem dolů popírají.   "Mohu vyloučit, že by na mě Sýkora v souvislosti s privatizací tlačil. Proces nemohl nijak ovlivnit. Martinka neznám vůbec," řekl novinám tehdejší ministr průmyslu a obchodu Miroslav Grégr. Privatizace podle něj byla naprosto čistá a nebyl důvod vyplácet jakékoliv provize. V minulosti již byli v souvislosti s Mosteckou uhelnou vyslýchání expremiér Miloš Zeman a další členové jeho vlády.   vh mkv  