 JAR vyzvala k jednotě při klimatických jednáních v Durbanu  Kapské Město (JAR) 7. května (ČTK) - Zasedání OSN ke klimatu, plánované na podzim letošního roku v jihoafrickém Durbanu, by podle představitelů afrických zemí mělo přinést konkrétní závazky, nikoli jen další sérii diplomatických rozhovorů. Zaznělo to na Světovém ekonomickém fóru, které v pátek skončilo v Kapském Městě. Témata třídenního jednání zahrnula mimo jiné i obchodní vztahy s Čínou či možnosti posilování konkurenceschopnosti.   Jednání Světového ekonomického fóra (WEF), které je nezávislým a nevýdělečným seskupením předních politiků a představitelů finančních institucí, jež usiluje o řešení celosvětových i regionálních problémů se v JAR zúčastnilo přes 900 představitelů firem, vlád a mezinárodních organizací ze 60 zemí. Prezident hostující země, Jacob Zuma připomněl, že Afrika se musí naučit přizpůsobovat nové době, vytvářet nová partnerství, která nebudou zatížená minulými vztahy.   V rámci řady zasedání se probírala témata z veřejné správy, vzdělávání, dodávek energií či finančních nástrojů na podporu konkurenceschopnosti.   Hlavním poselstvím vyplývajícím ze zprávy o pokroku v Africe za rok 2011 představeném na fóru, je nutnost posílit partnerství pro řešení společných problémů mezi vládami, soukromým sektorem a dárci. Zpráva, jejímiž autory je panel zastoupený například bývalým britským premiérem Tony Blairem či irským rozvojovým aktivistou Bobem Geldofem připomíná, že podobné partnerství výrazně pomohlo ke zlepšení přístupnosti zdravotní péče. Stále však zůstává mnoho oblastí, kterým je potřeba věnovat pozornost, konstatuje zpráva.   Otázkou života a smrti nejen pro Afriku nazval prezident Zuma téma klimatických změn. Podle něj vyžaduje skutečné nasazení všech zúčastněných stran, jak jej citoval server Independent online. "Neměli bychom jezdit do Durbanu, jen abychom pronesli svůj projev," apeloval Zuma. Hlavy JAR, Gabonu a Keni se zavázaly k jednotnému postupu na letošním jednání o klimatu, která se budou v jihoafrickém Durbanu konat v listopadu.   Pro ekonomický rozvoj Afriky je podle Zumy zásadní nové nastavení partnerství s Čínou. Afrika se vždy nacházela v nerovných vztazích s koloniálními mocnostmi, partnerství s Čínou by mělo být výhodné pro obě strany.   I když JAR hostila každoroční fórum již několikrát, tento rok si zasloužila zvláštní pozornost. Kromě toho, že se stala členem skupiny rozvojových velmocí BRICS (Brazílie, Rusko, Indie, Čína a Jihoafrická republika), je také jedinou zemí Afriky, která je členem skupiny ekonomicky nejvýznamnějších zemí G20 a v listopadu se stane pořádající zemí 17. zasedání OSN ke klimatu.   kav kne  