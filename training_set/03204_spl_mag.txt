 Jesenické lázně zaplnily dorty ve tvaru sněhuláka či vločky  --------------------    Ke zpravodajství: ilustrační FOTO ve Fotobance  ID foto: P201011150468001   --------------------    Jeseník 19. ledna (ČTK) - Dort ve tvaru sněhuláka, vločky či Ladova obrázku vytvořili dnes cukráři z Česka i zahraničí na tradiční soutěži s názvem O Priessnitzův dortík. Jejich sladké výtvory se tentokrát nesly ve znamení zimy. I proto se porotci mohli kochat sáňkami z karamelu či psím spřežením sjíždějícím po ledové hoře. Klání mladých cukrářů z českých, německých a polských škol se letos v Jeseníku konalo již posedmé.   Celkem 14 cukrářů z vyšších ročníků středních škol se na soutěž připravovalo měsíc. Dvoukilové dorty a malé degustační dortíky připravovali už ve škole pod dohledem svých učitelů. Držet se přitom museli tématu, kterým byla letos zima. "Pro nás byla důležitá pro posuzování chuť dortu a vystižení tématu, který lze ztvárnit různým způsobem," řekla dnes předsedkyně poroty Pavlína Berzsiová z Asociace kuchařů a cukrářů.   Porotci tak mohli obdivovat například dort ve tvaru klasického sněhuláka včetně hrnce na hlavě a s marcipánovou mrkví místo nosu. Zaujal je také dort s ledovou horou, po které sjíždělo psí spřežení včetně psovoda. Vítězem se nakonec stal oválný dort potažený bílou hmotou s luxusními sáňkami z karamelu. Hned za ním ocenili porotci dort ve tvaru knihy, kde byl na titulní stránce vyobrazen Ladův obrázek ponocného se psem.   Podle odborníků jsou mladí cukráři ve své představivosti velmi šikovní. "Téma vystihli dobře, chybí jim však ještě zkušenost v dochucování. Bojí se třeba korpus pokropit alkoholem, dodat dortu specifickou chuť," uvedla předsedkyně poroty. "To se však naučí, je to otázka praxe," dodala.   Cukráři se mezi sebou dnes utkali i v dalších dvou disciplínách. Letos poprvé pro ně pořadatelé připravili zdobení perníku. Bílou i barevnou cukrovou glazurou na nich například vykouzlili obrázek yettiho, tučňáka či soba. Vytvářet museli i pracné čokoládové mašle.   Dějištěm juniorské soutěže cukrářů byl kongresový sál Priessnitzových léčebných lázní v Jeseníku. Touto akcí chtějí pořadatelé nejen připomenout lidem osobnost zakladatele lázní Vincenta Priessnitze, ale také pomoci začínajícím cukrářům.   Alena Petrželová kš  