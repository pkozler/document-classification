 V Novém Boru skončila rekonstrukce čističky za 125 mil.Kč  Nový Bor (Českolipsko) 9. května (ČTK) - V Novém Boru na Českolipsku skončila rekonstrukce čistírny odpadních vod. Akci za 125 milionů korun financovala Severočeská vodárenská společnost (SVS). Rekonstrukce je jednou ze strategických investic, které si vyžádaly přísné evropské normy na kvalitu čištění odpadních vod. SVS žádá na nákladný projekt dotace z Operačního programu Životní prostředí, stále ale není jasné, zda je získá. Tato možnost platí jen do konce ročního zkušebního provozu, řekl dnes ČTK předseda představenstva Petr Skokan.   Rekonstrukce čistírny v Novém Boru je jednou z akcí integrovaného projektu Čistá Ploučnice za více než 600 milionů korun, který byl rozdělen právě kvůli větším šancím na získání podpory z evropských fondů. Rekonstrukce se v rámci projektu dočkaly i další čistírny v České Lípě, Jablonném v Podještědí, v Zákupech a Doksech, dostavěna byla kanalizační síť v Kamenickém Šenově a Mimoni. "Rekonstrukce čistírny v Novém Boru zvýšila spolehlivost čištění odpadních vod ve městě," doplnil generální ředitel SVS Miroslav Harciník. To se podle něj promítne do zlepšení čistoty vody v místní řece Šporka i v Ploučnici, v jejímž je povodí.   V Novém Boru žije kolem 12.000 obyvatel, jednotná kanalizační síť odvádí veškeré odpadní vody na čistírnu. V současné době se připravuje odkanalizování i nedalekých obcí Sloup v Čechách, Janov a Radvanec. "Čistírna má dostačující kapacitu 13.400 ekvivalentních obyvatel, aby i tyto obce mohly být připojeny," řekla Haltmarová. Čistírna byla ale postavena v roce 1980 a současným požadavkům na kvalitu čištění odpadních vod už nevyhovovala. Proto byla nutná rekonstrukce a modernizace technologie.   Rekonstrukce čistírny v Boru je jednou z řady investičních akcí, do nichž dá letos SVS přes 1,3 miliardy korun. SVS vznikla v roce 1993 a patří k největším vodárenským firmám v zemi. Firmu vlastní 459 severočeských měst a obcí. Zásobuje Ústecký kraj a podstatnou část Libereckého kraje, což je přes 12 procent území státu, kde žije 1,14 milionu obyvatel. SVS vlastní přes 9700 kilometrů vodovodů a vodovodních přípojek a přes 3300 kilometrů kanalizačních sítí. Patří jí také 53 úpraven vody, 165 čistíren odpadních vod, přes 1000 vodojemů a 580 čerpacích stanic pitné vody a odpadních vod.   ivc nlm  