 Počet vykázaných kvůli domácímu násilí vzrostl o třetinu  Praha 30. ledna (ČTK) - Počet lidí vykázaných z bytu nebo domu kvůli domácímu násilí se loni zvýšil o více než třetinu. V roce 2010 jich bylo 1058, což je o 280 více než o rok dříve. Jedná se přitom o nejvyšší počet za poslední čtyři roky, kdy se údaj sleduje. Vyplývá to ze statistik, které ve spolupráci s Asociací pracovníků intervenčních center ČR (APIC) zpracovává Bílý kruh bezpečí.   Nejvíce vykázaných bylo v roce 2010 v Ústeckém kraji, 133. Druhý v pořadí byl Moravskoslezský kraj se 108 a třetí Praha se 104 vykázanými. Na opačném konci pořadí byl loni Plzeňský kraj, kde policie kvůli násilí na jejich blízkých nebo členech rodiny vykázala z domu 27 lidí, Královéhradecký kraj, kde jich bylo 44, a kraj Vysočina s 51 vykázanými.   Pokud se přepočítá počet vykázaných na počet obyvatel regionu, tak se od roku 2007 pravidelně v čele pomyslného žebříčku objevují Karlovarský a Ústecký kraj. "U Karlovarského kraje tato skutečnost může být do jisté míry ovlivněna velikostí, jedná se o nejmenší kraj, Ústecký kraj je však pátý největší kraj v ČR," uvádí se v analýze na webových stránkách  www.domacinasili.cz . Na konci tabulky je jednoznačně Plzeňský kraj, před ním kraj Středočeský.   Podle prostého počtu vykázání byl za celé období let 2007 až 2010 na prvním místě Moravskoslezský kraj s 542 vykázanými z celkového počtu 3377. Na druhém místě byl Ústecký kraj se 435 a na třetím místě Jihomoravský kraj s 323 vykázanými osobami. Naopak nejméně jich za poslední čtyři roky bylo v Plzeňském kraji, 79, Královéhradeckém kraji, 116, a na Vysočině, 148.   Mezi domácí násilí se řadí fyzické, psychické anebo sexuální násilí mezi blízkými osobami, které se děje opakovaně v jejich soukromí. Mezi klíčové znaky patří opakování a dlouhodobost útoků, jejich eskalace, rozdělení rolí na osoby ohrožené a osoby násilné a neveřejnost. Útoky nemusí být ze strany násilníka vedené pouze vůči partnerovi, ale i vůči jiným členům domácnosti, například rodičům.   Za domácí násilí může člověka policie vykázat z bytu na deset dnů. Součástí vykázání je rovněž zákaz návratu do vymezených prostor. Soud může potom její rozhodnutí prodloužit.   pcl mkv  