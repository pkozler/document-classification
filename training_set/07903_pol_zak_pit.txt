 Expert doporučil USA provádět sabotáže jaderného programu Íránu  Tel Aviv 19. ledna (ČTK) - Renomovaný expert na Írán prý poradil Spojeným státům, aby namísto vojenského útoku na íránská jaderná zařízení prováděly jejich sabotáže. Informaci přinesl britský list The Guardian s odvoláním na diplomatickou depeši, kterou zveřejnil server WikiLeaks.   Podle ředitele německého Institutu pro bezpečnost a mezinárodní vztahy Volkera Perthese, jehož názor je v depeši citován, by bylo efektivnější zastavit íránský jaderný program spíše taktikou skrytých sabotáží. Akce jako "nevysvětlitelné exploze, nehody, počítačové útoky atd." by byly "účinnější než vojenský úder, jehož následky v regionu by mohly být zničující".   Dřívější depeše zveřejněné v The Guardianu ukazují, že představitelé americké administrativy - včetně bývalé ministryně zahraničí Condoleezzy Riceové - se v záležitostech Íránu často řídili Perthesovými názory.   Perthes, který potvrdil pravdivost depeše, listu řekl, že "takové akce mají oproti vojenským akcím tu výhodu, že vedení napadené země nemusí nutně reagovat - pokud nastane technická porucha, nikdo není nucen střílet či bombardovat. A zároveň každý pochopil vzkaz, že určitý vývoj je pro druhou stranu nepřípustný."     Depeše amerického velvyslance v Německu Phillipa Murphyho z ledna minulého roku byla zveřejněna den po zprávě listu The New York Times, podle níž Izrael testoval počítačový červ Stuxnet, který zřejmě vloni napadl íránské jaderné centrifugy.   Podle deníku šlo o společnou akci USA a Izraele. Testy byly prováděny v přísně střeženém komplexu Dimona v Negevské poušti. Noviny citovaly nejmenované odborníky, kteří jsou blíže obeznámeni s tím, co se v Dimoně děje. Nacházejí se tam prý téměř totožné centrifugy jako v íránském jaderném středisku Natanz, kde je obohacován uran. "Abyste mohl otestovat počítačový červ, musíte znát stroje," které má napadnout, řekl listu americký expert.   Provoz íránských centrifug se od roku 2007 a 2008, kdy se jejich počet výrazně zvýšil, potýká s řadou poruch. Odborníci spekulují, že Stuxnet mohl vyřadit z provozu asi pětinu centrifug a pomohl tak vývoj jaderného programu citelně zpomalit.   jzk hit mik  