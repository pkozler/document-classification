 Úřady musí podle soudu vracet zpět auta odtažená kvůli čištění  V posledním odstavci jsme doplnili čísla o počtu odtahů.   --------------------    Brno 24. ledna (ČTK) - Úřady a organizace, jež spravují městské ulice, musejí podle rozhodnutí Nejvyššího soudu vracet zpět na místo auta, která nechají odtáhnout například kvůli blokovému čištění nebo jinému veřejnému zájmu. Měly by to udělat hned poté, co zmizí dopravní značení s dočasným zákazem stání.   Rozhodnutí se netýká odtahů po dopravních přestupcích spočívajících ve špatném parkování, při kterých je vozidlo překážkou v provozu. "Jde o situace, kdy dochází například k blokovému čištění nebo jiným stavebním úpravám, kdy je dočasně omezeno parkování na komunikaci a je to řádně označeno dopravními značkami," řekl ČTK mluvčí soudu Petr Knötig.   "Po naplnění veřejného zájmu a jeho dočasnosti je (správce komunikace) povinen takové vozidlo (případně vrak) vrátit na místo, odkud muselo být z důvodu veřejného zájmu a jeho dočasnosti odstraněno," stojí v  rozhodnutí .   Právo zadržet vozidlo se podle soudu vztahuje pouze na období, kdy podle silničního správního úřadu existuje nějaký zájem na přeparkování aut a uvolnění komunikace. "Dříve ani později není vlastník komunikace oprávněn vozidlo odstranit," uvedl v rozhodnutí senát s předsedou Mojmírem Putnou. Na verdikt z loňského prosince dnes upozornil server Aktuálně.cz.   Nejvyšší soud se konkrétně zabýval případem ženy, které v roce 2005 odtáhli v Praze nepojízdný vrak osobního auta na střežené parkoviště v Jinonicích. Zůstalo tam téměř dva roky a Správa služeb hlavního města Prahy chtěla po ženě parkovné 132.250 korun. Okresní soud v České Lípě žalobě vyhověl.   Liberecká pobočka Krajského soudu v Ústí nad Labem ale v květnu 2009 částku výrazně snížila na 7450 korun. Důvodem byl rozpor s dobrými mravy, ale také několik dalších okolností. Proti tomuto rozhodnutí podala Správa služeb hlavního města Prahy neúspěšné dovolání.   Soudci naznačili, že Správa služeb hlavního města Prahy mohla vozidlo vrátit na původní místo hned po provedení čištění ulice. Naúčtovala by pak majitelce nejen odtah, ale také navrácení vozu na místo. Pořád by to ale bylo nesrovnatelně levnější než umístění auta na drahém parkovišti.   "Odtah se provádí na náklady provozovatele vozidla. Ovšem ten, kdo vozidlo odtáhl, jej nesmí umístit na hlídaném parkovišti déle, než je nezbytně nutné, a posléze žádat od provozovatele vozidla uhrazení nákladů," popsal Knötig.   Nejvyšší soud v rozhodnutí zdůraznil, že pokud šlo o vrak automobilu, měl vlastník pozemní komunikace právo okamžitě vůz zlikvidovat. "I kdyby (k čemuž ale není žádný důvod) mělo dojít k časové prodlevě mezi odtažením vraku a jeho likvidací, není žádného důvodu, aby takovýto časový úsek byl vrak (určený stejně k likvidaci) uložen na střeženém parkovišti, a tím v souvislosti s jeho likvidací vznikaly další náklady," napsali soudci.   "V současné době se seznamujeme s rozhodnutím Nejvyššího soudu, připravujeme právní analýzu a uvažujeme o podání ústavní stížnosti," sdělila ČTK k rozhodnutí soudu Petra Janatová, tisková mluvčí Správy služeb hlavního města Prahy, která má v metropoli odtahy vozidel na starosti.   Správa služeb loni od dubna do konce října, kdy byly čištěny pražské ulice, podle Janatové odtáhla více než 17.000 vozidel. Majitelům aut bylo vyúčtováno téměř 28,3 milionu korun.   Jan Tomandl cap rot  