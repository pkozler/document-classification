 V Libereckém kraji sněžilo, silničáři doporučují opatrnost  Liberec 25. ledna (ČTK) - V Libereckém kraji leží na vozovkách nový sníh nebo jeho zbytky. Zbytky rozbředlého sněhu po chemickém ošetření zůstávají na hlavních tazích ve vyšších polohách, ostatní jsou holé a mokré. Na vedlejších silnicích leží vrstva nového sněhu s posypem. Silničáři proto dnes řidičům doporučují opatrnost, informoval ČTK hlavní dispečer Krajské správy silnic v Libereckém kraji Pavel Pospíšil.   V kraji přes noc napadalo od jednoho do čtyř centimetrů sněhu, další sněhová nadílka se čeká v průběhu dnešního dne. "V odpoledních a večerních hodinách očekáváme spad nového sněhu, proto doporučujeme vyjíždět do vyšších a horských poloh se zimní výbavou," uvedl dispečer.   V Libereckém kraji je dnes ráno zataženo a místy stále slabě sněží. Teploty se pohybují od minus dvou do minus šesti stupňů Celsia. V následujících 24 hodinách by podle předpovědi mělo napadnout 15 až 20 centimetrů nového sněhu. V polohách nad 500 metrů se kvůli nárazovému větru čeká tvorba sněhových jazyků.   jem jpt  