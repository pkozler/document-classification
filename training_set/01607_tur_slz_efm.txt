 Čedoku loni mírně klesly tržby, výrazněji se snížil zisk  Praha 20. května (ČTK) - Čedok měl v loňském roce tržby 3,2 miliardy korun, což znamená meziroční snížení o 100 milionů Kč. Společnosti ale výrazněji klesl zisk před zdaněním ze 43 milionů v roce 2009 na 14,3 milionu. Neauditované výsledky byly zveřejněny v obchodním věstníku. Výsledky firma nechce komentovat do valné hromady, která se uskuteční za měsíc.   "K výsledkům se musí nejdříve vyjádřit všichni akcionáři," vysvětlil marketingový ředitel Čedoku Tomáš Brejcha. Společnost v loňském roce podle něj uskutečnila několik investičních akcí, které je nejdříve potřeba zhodnotit.   Tržby v loňském roce klesly i největšímu konkurentu Čedoku cestovní kanceláři Fischer o 450 milionů na 2,13 miliardy. Společnosti se téměř o polovinu snížil zisk na 43 milionů korun.   Mírný pokles tržeb na konci loňského roku předpokládal generální ředitel Čedoku Miroslav Res. Udržet zisky ve stejné výši jako v roce 2009 ale společnost proti očekávání nedokázala.   Čedok, který v loňském roce oslavil 90. výročí svého založení, patří od roku 2007 americké finanční společnosti Odien. Společnost Odien vloni do své skupiny zařadila další velkou českou cestovní kancelář Firo-tour.   cfr vju  