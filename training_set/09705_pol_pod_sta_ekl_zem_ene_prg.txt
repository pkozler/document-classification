 Podle Svobody bude tendr na čističku zrušen, nebo přepracován  Zprávu jsme rozšířili v 5. až 7. odstavci.   --------------------    Praha 4. ledna (ČTK) - Podle právního posudku, který si nechal zpracovat pražský magistrát, je miliardový tendr na přestavbu čistírny odpadních vod špatný. Měl by být zrušen, nebo přepracován, řekl dnes ČTK primátor Bohuslav Svoboda (ODS). Jakou variantu město zvolí, rozhodne podle něj vedení Prahy do 22. ledna. Nechce ohrozit získání evropských peněz nebo dosud získaná povolení. Výběrové řízení doprovází řada nejasností.   "Výběrové řízení je špatně, to víme více než šest neděl," řekl Svoboda. Magistrát podle něj dostal právní stanovisko k tendru na začátku prosince. Končí prý konstatováním, že by bylo vhodné výběrové řízení zrušit. "Výběrové řízení vyžaduje změnu řešení. Buď se přepracuje, nebo zruší. Jedna z těchto variant bude použita," dodal Svoboda.   Náměstek primátora Karel Březina (ČSSD) řekl ČTK, že on právní posudek primátora k dispozici nemá. Podle vyjádření jeho právníků je prý možné tendr zrušit až po otevření obálek. Dodal, že se také kloní k jeho zastavení, ale až tehdy, když to povolí právní předpisy. Výběrové řízení mělo skončit již na počátku prosince, vedení města ale prodloužilo termín na podávání nabídek, firmy se do výběrového řízení mohou hlásit do 28. ledna, obálky se mají otevírat 31. ledna.   Vedení města nyní podle primátora podniká technické kroky, aby nenarušilo čerpání peněz z fondů Evropské unie. Čeká například na stanovisko vodohospodářů a na jednání s bruselskými úředníky.   Vyjádření Svobody přivítala opozice. Podle TOP 09 má zakázka "obrovský korupční potenciál". TOP 09 tvrdí, že zadávací podmínky tendru jsou tak omezující, že se výběrového řízení nemůžou samostatně zúčastnit ani velké stavební společnosti, jako jsou Metrostav, Skanska nebo Hochtief. Podle zastupitele Pavla Richtera (TOP 09) totiž firmy musí mít vysoký obrat jak v oblasti stavebnictví, tak v provozování čistírny.   K dispozici také musí mít šest nákladních lodí, které mají odvážet stavební materiál. To odcházející šéf protikorupční komise Národní ekonomické rady vlády Pavel Kohout v dnešních Hospodářských novinách označil za "modelový případ toho, jak udělat kvalifikační kritéria tak, že veřejná soutěž je jenom legalizací špinavých peněz".   TOP 09 požaduje, aby se otázka čističky projednala na příštím zasedání zastupitelstva. Po vedení Prahy také chce, aby vyvodilo důsledky pro úředníky magistrátu a pro právníky, kteří zakázku připravovali. TOP 09 již před Vánocemi podala podnět na prošetření tendru k Úřadu pro ochranu hospodářské soutěže.   Celkové náklady na vybudování nové vodní linky, rekonstrukci nynější čistírny a vybudování kalového hospodářství odhaduje město asi na 19,8 miliardy korun. Zhruba šest miliard korun by Praha mohla získat z evropských fondů. Stavba bude realizována v několika fázích, současný tendr v hodnotě asi 6,3 miliardy korun se týká výstavby nové vodní linky.   Pochybnosti o zakázce na dostavbu čističky se objevily v souvislosti s kauzou údajné snahy manipulovat zakázky na Státním fondu životního prostředí. Aféru odstartoval jeho odvolaný ředitel Libor Michálek. Poradce bývalého ministra životního prostředí Pavla Drobila (ODS) Martin Knetig údajně Michálka nabádal k manipulaci i se zakázkou na pražskou čistírnu. Ta měla být nadhodnocena o tři miliardy, aby si dvě křídla ODS mohla rozdělit po půl miliardě.   cap sdv rot  