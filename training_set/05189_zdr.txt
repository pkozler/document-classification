 Nemocnice Milosrdných bratří v Brně změnila ředitele  Brno 3. ledna (ČTK) - Brněnskou Nemocnici Milosrdných bratří ode dneška vede jako nový ředitel Josef Drbal. Chce ji zbavit závislosti na provozních dotacích od města a hledat úspory. V ředitelské kanceláři se dnes nezdržel; vede zároveň odbor zdravotnictví na jihomoravském krajském úřadu a jeho úvazek tam potrvá do konce ledna. U Milosrdných bratří bude do té doby působit na částečný úvazek, řekl dnes ČTK mluvčí nemocnice Pavel Štěpánek.   Drbal nahradil bývalého primátorova náměstka Daniela Rychnovského (KDU-ČSL), kterého odvolali radní. Podle něj z politických důvodů. Drbal je městským zastupitelem za TOP 09.   Na provozních dotacích od města nemocnice dřív pobírala 50 milionů korun ročně. S částkou se počítá i v městském rozpočtu na letošní rok. Podle Drbala by však dotační sumy od města měly v budoucnu jít spíš na investice než na provoz.   Úspory chce Drbal hledat na odděleních, v části odborností je podle něj třeba zvýšit efektivitu a produktivitu práce. Kromě toho chce profitovat ze spolupráce s dalšími městskými zařízeními - Úrazovou nemocnicí i poliklinikami. "Tam je třeba přijmout zásadní koncepční změny, aby provoz byl co nejefektivnější, aby se využil možný synergický efekt," uvedl. Už v minulosti se mluvilo o tom, že obě městské nemocnice by mohly sdílet laboratoře, mít jednu vývařovnu a společně nakupovat léky.   Z důležitých investic zmínil Drbal léčebnu dlouhodobě nemocných na Červeném kopci. Sídlí v historických budovách, které dnešnímu zdravotnictví nevyhovují. "Je to objekt, který je dávno přežitý, je třeba vybudovat moderní zázemí pro nemocné," uvedl. Rychnovský před lety připravil záměr výstavby nového pavilonu léčebny za asi 100 milionů korun. Měl vzniknout v sousedství historických budov, a ty se pak mohly využít například k bydlení. Na investici se dosud nenašly peníze.   Drbal je lékař - onkolog. V minulosti vedl brněnský Masarykův onkologický ústav a hodonínskou nemocnici.   lce sap  