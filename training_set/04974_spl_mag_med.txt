 ČT od února nasazuje "milionářskou" soutěž Vysoká hra  --------------------    Ke zpravodajství: ilustrační FOTO ve Fotobance  ID foto: F201001050195801   --------------------    Praha 9. ledna (ČTK) - O milion korun budou usilovat účastníci nového zábavního pořadu České televize Vysoká hra. Jejich úkolem bude správně odpovědět na otázky ze širokého spektra oborů, na něž si postupně vsadí přidělené peníze. Moderátorem vědomostního kvízu vysílaného od 3. února každý čtvrtek ve 20:00 na programu ČT1 bude producent a textař Petr Šiška.   "Myslím si, že pořad bude pro diváky velmi atraktivní," řekl ČTK Šiška. Princip klání pro zjednodušení přirovnal k "obrácené" vědomostní soutěži Chcete být milionářem? uváděné před časem konkurenční televizí Nova. "Soutěžící dostává na začátku hry jeden milion korun. S touto částkou pak postupně prochází jednotlivými koly, kde celý obnos sází na správnou odpověď na položené otázky," uvedl. Těchto kol je sedm. "V případě, že vsadí správně, postupuje dále a získá tolik peněz, kolik vsadil," doplnil.   Třikrát také smí obnos rozdělit mezi více nabízených odpovědí na jednu otázku. Pokud postoupí do dalšího kola, dostane však jen tu částku, kterou vsadil na správnou možnost. Náročnost otázek se navíc každým kolem zvyšuje a přibudou také počty nabízených odpovědí.   Účastníci rovněž dostanou šanci na jednu otázku neodpovídat. "V tom případě mu však sebereme polovinu peněz, kterými právě disponuje," poznamenal Šiška.  Dotazy se mohou týkat široké řady oblastí - od hudby, biologie, historie po astronomii nebo bulvár.     Šiškovou úlohou jako moderátora prý nebude "někomu sekat hlavy". "Chci diváky pobavit a soutěžící povzbudit. Mohu je ale i mystifikovat a odvést od správné odpovědi," upozornil. Správné odpovědi prý ale dopředu znát nebude.   Pořad přebírá úspěšný zahraniční koncept soutěže Risking it all. Účastníků se podle Šišky může v každém díle vystřídat kolem dvou až tří.   phg kš  