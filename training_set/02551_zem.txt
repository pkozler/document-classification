 Ovocnáři hledali nejchutnější jablka, loňská úroda je kyselejší  --------------------    Ke zpravodajství: FOTO/aktuality;    --------------------    Hořice (Jičínsko) 6. ledna (ČTK) - Na 120 ovocnářů, zahrádkářů, výzkumníků i laiků z celé republiky dnes v Hořicích na Jičínsku degustovalo jablka z loňské úrody. Hodnocení by mělo dát obrázek o tom, které odrůdy konzumenti preferují jako nejchutnější. Kvůli loňskému málo slunečnému počasí by chuť jablek mohla být kyselejší než obvykle. ČTK to řekl ovocnář František Paprštein z Výzkumného a šlechtitelského ústavu ovocnářského Holovousy.   Degustátoři stupnicí od jedničky do devítky hodnotí vůni, slupku, konzistenci dužniny, šťavnatost, kyselost a sladkost a celkovou chuť jablka. Odrůdy hodnotí takzvaně naslepo, jejich název neznají. Výsledky dnešní degustace s určením pořadí odrůd bude známo příští týden.   Letos hodnotitelé ochutnali vzorky jablek 43 odrůd. Mezi nimi bylo 17 odrůd původem z ciziny, a to z Francie, Velké Británie, Belgie, Nového Zélandu, USA, Německa, Nizozemska, Itálie a Japonska. "Zhruba 15 procent odrůd je zde hodnoceno vůbec poprvé," řekl Paprštein. Asi čtvrtina vzorků patřila novým odrůdám, takzvaným hybridům, které nemají ještě ani jméno. Právě degustace by mohla ukázat, jak populace reaguje na nové odrůdy.   Degustace dávají výzkumníkům i obrázek dlouhodobých trendů v chutích lidí. Z minulých ročníků například vyplývá, že kuřáci nerozliší dobře vůně, mladší lidé preferují sladší jablka a starší naopak kyselejší. Pravidelné degustace holovouský ústav pořádá již čtyři desítky let.   Loni degustátoři za nejchutnější označili odrůdu Meteor. Za ní se umístily odrůdy Top Bohemia a Angold. Vzorky odrůdy Meteor dosáhly nadprůměrného hodnocení ve všech sledovaných parametrech. Nejvíce odrůda zaujala výbornou šťavnatostí a vzhledem.   Jablka jsou v Česku ovocem s nejvyšší spotřebou. Průměrný Čech ročně sní kolem 25 kilogramů jablek či výrobků z nich. Za jablky následují se spotřebou kolem 13 kilogramů na osobu a rok pomeranče a mandarinky a s asi 12 kilogramy banány. Celková spotřeba čerstvého ovoce v Česku je necelých 90 kilogramů na osobu a rok.   Zdeněk Rychtera sap  