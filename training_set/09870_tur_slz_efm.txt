 Subway ve střední a východní Evropě otevřela 33 nových restaurací  Praha 30. května (ČTK) - Řetězec rychlého občerstvení Subway za první čtvrtletí otevřel ve střední a východní Evropě 33 nových restaurací. Do konce roku by měl vzrůst počet provozoven v tomto regionu na 400 ze současných 270. Záměr ohlásila společnost v dnešní tiskové zprávě. Uvedla také, že tržby jí v regionu meziročně vzrostly o téměř deset procent. Absolutní čísla firma nezveřejňuje.   Nejvýrazněji tržby v řetězci Subway v prvním čtvrtletí stouply v Rusku, meziročně se zde zvýšily o 24 procent. "Začátek letošního roku se z pohledu značky Subway v regionu střední a východní Evropy vyvíjí velmi dobře," řekl manažer rozvoje sítě Subway pro střední a východní Evropu Martin Princ. Podle něj se kromě tržeb roste i počet zákazníků.   V Česku plánuje společnost podle Prince do konce roku prodat 12 nových franšízových licencí pro restaurace, v Polsku připravuje otevření 50 bageterií. V současné době v Česku funguje 11 prodejen Subway. Kromě zvyšování počtu provozoven se společnost snaží rozšiřovat sortiment, v nabídce je nově káva a kavárenské produkty.   V loňském roce otevřela síť Subway ve střední a východní Evropě přes 80 nových restaurací. Subway patří k největším řetězcům rychlého občerstvení na světě. V celé Evropě provozuje na 3000 restaurací, celosvětově pak v 95 zemích téměř 34.000 restaurací s čerstvými sendviči.   Subway v Česku působí od roku 2004. Z nadnárodních občerstvovacích řetězců otevřel svou restauraci v tuzemsku jako první McDonald's, nyní v Česku má 85 restaurací. Dalších 63 restaurací KFC a Burger King v Česku provozuje společnost AmRest.   cfr dvd  