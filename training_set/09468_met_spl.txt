 Jihočeské sjezdovky přivítaly o víkendu tisíce lyžařů  České Budějovice 30. ledna (ČTK) - Největší jihočeská lyžařská střediska přivítala o víkendu tisíce lyžařů. K dobré návštěvnosti pomohlo slunečné počasí i čerstvý sníh. V lipenském skiareálu se v sobotu a v neděli vystřídalo přes 7000 lyžařů, což představuje nejvyšší víkendovou návštěvnost v tomto měsíci, řekl ČTK Martin Řezáč, obchodní ředitel společnosti Lipno Servis.   "Podmínky byly výborné," řekl Řezáč. Kromě sjezdovek mohli lyžaři zamířit i do běžeckých stop. Díky nynějším velkým mrazům se už podařilo zprovoznit i část bruslařské dráhy na zamrzlém lipenském jezeře. Sníh byl provizorně odhrnut z 2,5 kilometru u Lipna nad Vltavou, bruslit se začíná také na dalších dvou úsecích u Frymburku a u Horní Plané. V týdnu se bude dráha upravovat a rozšiřovat.   Lyžařská střediska Kobyla, Churáňov a Nové Hutě navštívilo o víkendu dohromady přes 2500 lidí. Počasí se pokazilo až dnes odpoledne, kdy začala padat mlha a bylo sychravo. "Lyžařské podmínky se tady vylepšily o sto procent. Návštěvníci, kteří chtěli přijet, si toho všimli," zdůvodnil zvýšený zájem lyžařů ředitel lyžařského areálu Zadov Milan Čertík.   Podle ředitele patřil tento víkend návštěvností k letošním nejlepším, ale před rokem touto dobou přijíždělo ještě víc lyžařů. Letošní pokles přičítá Čertík i nedávné dlouhé oblevě, kvůli níž lidé možná ztratili chuť na lyžování.   vst pba  