 Beroun zamítl výstavbu Teska, jedná s investorem o změnách  Beroun 24. května (ČTK) - Berounská radnice nesouhlasí s výstavbou obchodního domu Tesco v areálu bývalé textilky Tiba v podobě, jakou navrhuje investor. Zástupcům města se nelíbí mimo jiné architektonické ztvárnění a navržená dopravní opatření. Proto se ve zjišťovacím řízení o posuzování vlivů na životní prostředí vyjádřili negativně, sdělila dnes ČTK mluvčí městského úřadu Pavla Švédová.   Podle radnice v projektu chybí například dopravní připojení na nadřazenou komunikační síť, nevyhovující je údajně i šířkové uspořádání ulice Na Dražkách a chybějí odbočovací pruhy. Ideální podle zástupců města není ani vzhled objektu či dominantní reklamní pylon, který investor navrhoval postavit v blízkosti městské památkové zóny. Radnice se současně obává nárůstu dopravního zatížení Plzeňské ulice a také nárůstu hlukové a imisní zátěže.   "Víme, že investor se svým záměrem nadále počítá. Proto s ním nepřetržitě jednáme," uvedla starostka Šárka Endrlová (Nezávislí Berouňáci). Cílem je podle ní stanovit podmínky, za nichž by bylo možné v areálu Tiby obchod vybudovat. Konkrétní požadavky by měly být součástí smluv o spolupráci, které chce město s investorem uzavřít.   Podle Švédové jde celkově o území o rozloze 2,8 hektaru, zastavěná plocha má činit 0,87 hektaru a komunikace a parkoviště budou pokrývat 1,37 hektaru. Zeleň by podle plánů investora měla zabírat 0,56 hektaru, což by tedy byla pětina celkové plochy areálu.   Obchodní řetězec Tesco vstoupil na tuzemský trh v roce 1996 a nyní v Česku provozuje 158 obchodů, 18 čerpacích stanic a šest obchodních center. Firma nedávno oznámila, že hodlá pokračovat v expanzi a na tuzemském trhu plánuje otevřít zhruba 25 nových prodejen. Díky tomu vytvoří asi 900 nových pracovních míst.   khj hj  