 V Třineckých železárnách se mzdy zvýší minimálně o 2,5 procenta  Třinec (Frýdecko-Místecko) 4. ledna (ČTK) - V druhé největší tuzemské hutní společnosti Třinecké železárny se letos mzdy zvýší minimálně o 2,5 procenta. Pokud společnost podle nově uzavřené kolektivní smlouvy překročí plánované výsledky, bude nárůst platů ještě větší. Loni byla průměrná mzda v huti 24.000 korun. ČTK to dnes sdělila mluvčí společnosti Dušana Chreneková.   Odboráři se s vedením dohodli v rámci kolektivního vyjednávání i na dalších výhodách. "Každý ze zaměstnanců bude mít nárok na pětitýdenní dovolenou, příspěvek na stravování, zvláštní odměny při odchodu do důchodu a pracovním výročí," uvedla Chreneková. Huť zaměstnává v současné době po fúzi s Válcovnou trub TŽ 5750 lidí.   Podle informací ČTK skončilo loňské hospodaření Třineckých železáren pravděpodobně opět ve ztrátě. Firma zatím předběžný hospodářský výsledek nezveřejnila. Předloni skončila po 15 letech zisků huť ve ztrátě 732 milionů korun. V roce 2008 přitom dosáhla profitu 1,2 miliardy korun. Vlivem hospodářské krize železárnám klesly tržby o třetinu na 24 miliard.   V největší tuzemské hutní firmě ArcelorMittal Ostrava kolektivní vyjednávání pokračuje, odbory a vedení zatím nenašly společnou řeč. Obě strany proto prodloužily lhůtu na dohodu o nové mzdové části kolektivní smlouvy do konce ledna. Mzdy by podle odborářů měly vzrůst minimálně o inflaci za poslední dva roky, protože předminulý rok se platy v huti nezvyšovaly.   rkj jpt    