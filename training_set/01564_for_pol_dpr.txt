 Evakuaci Kapitolu si vynutila chyba pilota  Washington 2. ledna (ČTK) - Příčinou sobotní evakuace parlamentních budov ve Washingtonu kvůli ztrátě spojení s přelétávajícím letounem byla chyba pilota. Ten podle Amerického úřadu pro dozor nad civilním letectvím (FAA) nedopatřením přepnul vysílačku na chybnou frekvenci, což vedlo ke ztrátě spojení s pozemním radarem krátce před plánovaným přistáním na washingtonském letišti Ronalda Reagana. Mluvčí FAA Jim Peters ujistil, že úřad pilotovu chybu přezkoumá.   Kvůli incidentu vystartovaly z nedaleké Andrewsovy letecké základny stíhačky F-16 a byl evakuován Kapitol, sídlo Sněmovny reprezentantů i Senátu a přilehlé budovy. Letoun se totiž dostal do vzdušného prostoru u Kapitolu, kam je přístup omezen.   Letoun společnosti Piedmont Airlines, jenž letěl z Hilton Head v Jižní Karolíně, se chystal na přistání v hlavním městě USA, když zhruba na 15 minut ztratil spojení s leteckými dispečery. Evakuace parlamentních budov byla vyhlášena kolem 13:30 (19:30 SEČ) a odvolána zhruba po půlhodině poté, co letadlo přistálo.   Piedmont Airlines je dceřinou společností americké letecké společnosti US Airways. Mluvčí US Airways uvedla, že společnost spolupracuje s místními úřady při vyšetřování incidentu.   zdp  