 Mag: Stávka v dopravě by připravila cestovní ruch o 2,5 mld  Praha 12. června (ČTK) - Případná pondělní stávka by připravila český příjezdový cestovní ruch o 2,5 miliardy korun. Vyplývá to z odhadu Jaromíra Beránka z analytické společnosti Mag Consulting. Stávku původně ohlášenou na pondělí zakázal soud předběžným opatřením, odbory nyní rozhodují o jejím dalším osudu.   Podle odhadu analytika by jednodenní stávka celkový počet turistů snížila o jedno až dvě procenta. Při opakování protestních akcí by propad zahraničních návštěvníků mohl být tři procenta. Nejvíce zahraničních turistů přitom směřuje do Prahy. V loňském červnu Prahu podle Českého statistického úřadu navštívilo 368.000 turistů a za celý rok 4,7 milionu, z čehož 87 procent byli zahraniční návštěvníci.   "Pozitivní mediální obraz, který je v cestovním ruchu toliko žádoucí, takovéto akce výrazně narušují," vysvětlil Beránek. Demonstrace a lidé s transparenty podle něj nic netušící turisty stresují a ti si pak odnášejí rozporuplné a negativní pocity. Zahraniční turisté pak raději zůstávají na pokojích, v horším případě hotel opouštějí a cestují do jiné destinace nebo domů. Zastavení veřejné dopravy jim však komplikuje cestu na letiště a následný odlet.   Návštěvníci s obdobnými zážitky Česko podruhé nenavštíví a ani je nikomu ze svých známých nedoporučí, varuje Beránek. Daleko horší dopad ale může mít stávka na mediální obraz Česka jako turistické destinace. "Nesmíme zapomínat, že konkurence destinací na poli cestovního ruchu je značná a destinace mají horentní zájem o každého turistu," dodal.   Názorným příkladem dopadů stávek a demonstrací je podle Beránka Řecko. Ačkoliv se stávky či demonstrace odehrávaly ve velkým městech, na základě negativního smýšlení o těchto jevech přijelo na řecké ostrovy o desítky tisíc zahraničních turistů méně.   Příjmy z cestovního ruchu za první čtvrtletí letošního roku dosáhly v Česku podle Českého statistického úřadu 28,6 miliardy korun. V uváděném období do ČR přijelo 1,17 milionu zahraničních turistů, což bylo o sedm procent více než ve stejném období předchozího roku.   Odborářská stávka měla původně začít v pondělí ve 3:00. Zastavit se měla městská doprava v Praze a Brně i vlaky v celé republice, a to do 16:00. Hlavní tahy v metropoli a větší silnice se odboráři chystali zablokovat. Chtěli tak protestovat proti návrhu zdravotnické, důchodové i daňové reformy.   cfr vju  