 Policie obvinila mladíka, který provozoval web s pirátskými filmy  --------------------    Ke zpravodajství: ilustrační FOTO ve Fotobance  ID foto: P200803170354001   Rozšířili jsme od 3. do 5. odstavce o další informace.   --------------------    Liberec 5. ledna (ČTK) - Policisté obvinili šestnáctiletého mladíka, který provozoval jednu největších českých pirátských stránek umožňujících on-line sledování filmů. Chlapec z Liberce jich na stránkách zpřístupnil na 2500 a podle policie způsobil škodu více než 138 milionů korun, sdělila dnes ČTK liberecká policejní mluvčí Vlasta Suchánková.   Mladík podle policie na svých stránkách umístil a nechal volně přístupné odkazy k různým audiovizuálním dílům. "Návštěvníkům svých stránek tak zpřístupňoval různé filmy, aniž by k tomu měl souhlas nositelů práv," uvedla mluvčí.   Policisté prokázali, že mladík na webu filmy zpřístupňoval od poloviny roku 2009, v době, kdy mu bylo 15 let. Česká protipirátská unie si jej ale všimla už dříve a v roce 2008 chlapce vyzvala, aby porušování autorských práv nechal. V té době mu bylo 14 let. "Vzhledem k tomu, že na výzvu chlapec nereagoval, obrátila se Česká protipirátská unie na policii, kde podala trestní oznámení pro podezření z porušování zákona," doplnila mluvčí policie.   Ředitelka protipirátské unie Markéta Prchalová ČTK už dříve řekla, že mladíkova motivace prý byla finanční a svou činností si vydělal několik desítek tisíc korun. "Celkem tam bylo asi pět milionů zhlédnutí, takže i kdybychom počítali korunu za jedno, tak je ta způsobená škoda obrovská," řekla Prchalová. Na stránce bylo možné filmy stahovat i je přímo sledovat on-line.   Mladík byl obviněn ještě podle starého trestního zákona. Podle něj za porušování autorských práv pachatelům hrozí až dva roky vězení, peněžitý trest nebo propadnutí věci.   jem mol  