 Německý plastinátor Hagens se prý nechá po smrti také preparovat  --------------------    Ke zpravodajství: FOTO ve Fotobance  ID foto: F201006040451401, P200906050463601, F200911160047601   --------------------    Berlín 6. ledna (zpravodaj ČTK) - Kontroverzní německý preparátor mrtvých lidských a zvířecích těl Gunther von Hagens chce po své smrti také podstoupit plastinaci a nechat své tělo vystavit ve svém muzeu plastinátů ve východoněmeckém Gubenu. Řekl to deníku Bild. Hagens nedávno oznámil, že už dva roky trpí nevyléčitelnou Parkinsonovou chorobou a prý už vstoupil do "poslední kapitoly svého života".   Co bude po ní, má už ale rozmyšleno. "Můj plastinát by měl stát ve vítací póze u vchodu mé výstavy. Chci vítat návštěvníky i po své smrti," řekl nejčtenějšímu německému deníku. Plastinace jeho těla se podle něj ujme jeho manželka Angelina Whalleyová, která je i kurátorkou expozice.   Pětašedesátiletý umělec a anatom metodu plastinace, při níž se nahrazuje voda a tuk v tkáních těl silikonem a epoxidovou pryskyřicí, čímž se zabrání jejich rozkládání, sám vynalezl. Od roku 1996 se svými výtvory za velkého zájmu veřejnosti a protestů náboženských i politických kruhů objel celý svět. V Gubenu u hranic s Polskem otevřel v roce 2006 stálou výstavu svých preparátů nazvanou Plastinarium.   O tom, že trpí Parkinsonovou nemocí, která ochromuje nervový systém člověka, věděla dlouho jen jeho rodina a nejbližší přátelé. "Ta diagnóza mě dostala do existenciální bezradnosti," přiznal Hagens Bildu. "Před spolupracovníky a přáteli jsem stále schovával svou třesoucí se levou ruku do kapsy, držel ji za zády nebo si na ni sedal," dodal.   Pravdu o svém zdravotním stavu zveřejnil na konci loňského roku. "Více než kdy dřív si uvědomuji, že život je velká výjimka, zatímco smrt je zcela normální," tvrdí muž s přezdívkou "Doktor smrt".   fln šeb  