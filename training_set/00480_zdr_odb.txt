 S rostoucím počtem výpovědí sílí i nespokojenost ostatních lékařů  Praha 17. ledna (ČTK) - Spolu s rostoucím počtem výpovědí nemocničních lékařů sílí i nespokojenost těch, kteří v nemocnicích zůstanou i po 1. březnu, kdy výpovědi jejich kolegů vyprší. Na ČTK se obrátili lékaři, kteří považují za urážlivé, že o nich politici mluví jako o těch, kterým jde jen o peníze. Chtějí prý prosadit systémové změny a podporují reformu. Kvalitu zdravotní péče přičítají sami lékaři hlavně své "nadstandardní obětavosti a flexibilitě".   Právě pro tyto vlastnosti je o české lékaře v cizině velký zájem. Náboráři z Německa a Rakouska se chystají na druhém mezinárodním Job veletrhu Lékařství a zdraví ve dnech 20. a 21. května získávat odborníky pro práci na zahraničních klinikách. "Osobně přijedou do Prahy ředitelé a vedoucí pracovníci klinik, aby zájemcům mohli poskytnout kvalifikované odpovědi," sdělil ČTK manažer projektu Randolf Kunert.   Podle prezidenta České lékařské komory (ČLK) Milana Kubka není cílem odborové akce Děkujeme, odcházíme vyhnat lékaře do ciziny. Odbory chtějí prosadit zlepšení podmínek pro lékaře v tuzemsku, řekl ČTK.   Aktuálně však sami lékaři podmínky za dobré nepovažují. Napětí v nemocnicích roste. Zatímco ředitelé fakultních nemocnic ujišťují ministra Leoše Hegera (TOP 09), že péči i po 1. březnu zajistí, a navzájem se domlouvají, jaký druh péče která nemocnice převezme, sami lékaři tvrdí, že na zajištění péče nemají po odchodu kolegů kapacity. Svědčí o tom e-maily, jež došly do ČTK.   Například ve Fakultní nemocnici Motol koluje petice, v níž se 223 podepsaných lékařů distancuje od tvrzení ředitele Miloslava Ludvíka, že nemocnice péči po 1. březnu zajistí. Problematická prý začíná být situace některých primářů a přednostů klinik, kteří ztrácejí oporu a loajalitu svých lékařů. Management prý lékaře zastrašuje a dezinformuje média.   Podle informací z nemocnic například bude v celém Česku funkčních po 1. březnu jen pět z 13 perinatologických center, která se starají o ohrožené novorozence. V Praze prý hrozí rozpad neurologické péče. Není jasné, kdo se postará po hromadné výpovědi neurologů o pacienty největšího centra péče o pacienty s roztroušenou sklerózou ve Všeobecné fakultní nemocnici. Neurologové z jiných pražských pracovišť tvrdí, že nemají kapacity.   V otevřeném dopise lékařské akademické obci přední profesoři medicíny z lékařských fakult z celé ČR napsali kolegům, že dvacetileté "zbídačování" lékařského stavu musí být konečně odmítnuto. Neodpovídající ocenění práce lékařů snižuje zájem mladých lidí o studium medicíny. "Nedáme-li nyní svůj názor najevo, musíme se pak smířit s tím, že jsme se vlastní pasivitou připravili o právo stěžovat si na postavení lékařů v naší společnosti," uvádějí akademici se v prohlášení, jež má ČTK k dispozici.   nam mkv pba  