 Senát zamítl návrh na reorganizaci úřadů práce  Zprávu jsme doplnili o další informace v 6. odstavci.   --------------------    Praha 27. ledna (ČTK) - Senát dnes zamítl předlohu koaličních poslanců, která zcela reorganizuje úřady práce. Podle senátorů obsahuje norma řadu chyb, směřuje k centralizaci a vzdálí služby lidem. Návrh zákona míří zpět do sněmovny, která veto patrně přehlasuje. Podle předkladatelů je cílem změny struktury úřadů jejich jednotné rozhodování a úspory.   Místo 77 samostatných úřadů práce, které mají asi 250 pracovišť zaměřených na zaměstnanost a zhruba 400 poboček státní sociální podpory, by podle předlohy vznikl Úřad práce České republiky se sídlem v Praze. Měl by 14 krajských poboček a kontaktní pracoviště v 226 pověřených obcích.   "Máme změnit to, co se v zásadě osvědčuje," podotkl místopředseda Senátu Petr Pithart (KDU-ČSL). Největšími kritiky byli ale sociální demokraté, jejich poslanci byli proti normě už ve sněmovně. "Pomoc lidem se neskutečně vzdaluje," podotkl na její adresu Karel Kapoun (ČSSD). Podle jeho stranického kolegy Zdeňka Škromacha by předloha znamenala rozpad celého systému politiky zaměstnanosti.   Kritičtí byli také vládní občanští demokraté. Sice souhlasili s tím, že myšlenka jednotného řízení úřadů práce je správná, poukazovali ale na řadu formálních chyb, které podle nich zákon obsahuje. Pozastavovali se i nad způsobem projednávání návrhu, kdy původní podalo ministerstvo práce a sociálních věcí. Po čase jej ale stáhlo, stejný návrh podali koaliční poslanci kvůli tomu, aby byl schválen rychleji.   Zamítnutí předlohy doporučily všechny tři senátní výbory, které se jí zabývaly. Pro zamítnutí hlasovalo 41 senátorů, šest jich bylo proti a 12 se hlasování zdrželo.   Předloha má přesto velkou šanci, že bude platit. Vrací se totiž do sněmovny, ve které má koalice dost hlasů na to, aby přehlasovala senátní veto. Jeden z autorů normy poslanec Martin Vacek (VV) navrhne zařazení tohoto bodu do programu schůze, jakmile mu vyprší zákonná lhůta. Řekl to dnes ČTK. Sněmovna by o ní proto mohla rozhodnout ještě na únorové schůzi, která začne příští týden. Pokud tak učiní, návrh by mohl začít platit už v dubnu.   Reorganizace úřadů by měla podle autorů předlohy přinést už letos úsporu asi 175 milionů korun, nyní činí náklady asi 1,7 miliardy korun ročně. Ušetřit by se mělo hlavně centrálními nákupy energií a dalších provozních položek. Někteří senátoři ale úspory zpochybňovali; poukazovali na to, že bude muset vzniknout nový úřad a třeba jen informační systém by přišel prý na stamiliony korun.   mbc bns pba  