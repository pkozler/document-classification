 Ledovka i ráno zůstává v Ústeckém kraji na silnicích třetích tříd  Ústí nad Labem 7. ledna (ČTK) - Především v noci na dnešek komplikovaly dopravu v Ústeckém kraji sněhové jazyky. Neprůjezdné jsou kvůli nim stále horské silnice v okolí Petrovic na Ústecku. K opatrnosti vyzývali silničáři také na tamějším úseku dálnice D8. Ledovka může podle provozní náměstkyně Správy a údržby silnic Ústeckého kraje Lenky Holovské zůstávat na silnicích třetích tříd, kde je menší provoz.   "Ledovka na většině míst povolila, provoz na silnicích prvních a druhých tříd by měl být bez problémů. Ledovka může zůstávat na silnicích třetích tříd, kde je menší provoz. Silnice jsou posolené, ale sůl potřebuje rozjezdit, aby zafungovala," řekla dnes ráno ČTK Holovská.   Kvůli sněhovým jazykům zůstávají neprůjezdné silnice v okolí Petrovic na Ústecku, silničáři míří na místo. Sněhové závěje a jazyky tam zkomplikovaly dopravu na sedmikilometrovém úseku do Adolfova a do Tisé. Z Tisé se řidiči obtížně dostanou také do obce Sněžník. K opatrnosti silničáři do dnešního rána vyzývali i na úseku dálnice D8 mezi 89. a 90. kilometrem ve směru na Petrovice, tvořily se tam sněhové jazyky.   Do dnešního rána byly neprůjezdné také silnice v okolí Tomášova, Knížecí a Nové vísky ve Šluknovském výběžku na Děčínsku. Zcela uzavřená je do 9:00 také silnice ve Staré ulici v Ústí nad Labem, kde povrch komunikace v délce asi 200 metrů pokrývá ledovka.   Do Ústeckého kraje za teplou frontou od jihozápadu proudí teplý vzduch. Přes den bude převážně zataženo, místy občasný déšť a ojediněle mlhy. Odpolední teploty stoupnou dva až sedm stupňů Celsia nad bod mrazu. Vát bude mírný vítr, na horách čerstvý z počátku s nárazy až o rychlosti 90 kilometrů za hodinu.   van jpt  