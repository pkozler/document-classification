 Heger slíbil jednat s premiérem o zárukách vlády pro lékaře  --------------------    Ke zpravodajství: FOTO/aktuality   --------------------    Praha 18. ledna (ČTK) - Ministr zdravotnictví Leoš Heger (TOP 09) je připraven hovořit s premiérem Petrem Nečasem (ODS) o zárukách, které by dala vláda ve svém usnesení nespokojeným nemocničním lékařům, pokud jim nestačí slovo ministra. Heger to dnes řekl na semináři, který svolal předseda Senátu Milan Štěch (ČSSD). Heger rovněž uvedl, že pokud si lékaři myslí, že změnou ministra se problémy vyřeší, z vedení resortu odstoupí.   V odborové akci Děkujeme, odcházíme chce odejít z nemocnic k 1. březnu přes 3800 lékařů, další stovky vypovídají dohody o přesčasech. Mohlo by to narušit činnost nemocnic, v řadě míst by nebyla zajištěna ani akutní péče.   "Vím, že společnost obecně trpí nedůvěrou. Těžko mohu přinést lékařům peníze v pytli," řekl ministr s tím, že zatím může lékařům jen slíbit, že příští rok už jim platy stoupnou. Podotkl, že jako ředitel královéhradecké nemocnice měl u svých lékařů dobré jméno, takže většina by jeho slibům věřila. Odcházejícím lékařům ale jeho slova nestačí. "Místo slibu ministra by mohlo být usnesení vlády, budu o tom mluvit s premiérem, co lze udělat," slíbil Heger.   Řešení vidí v tom, že lékaři výpovědi stáhnou. Připomněl, že když dával odborářům nabídky k jednání, vždy jen slyšel, že bez splnění požadavku na navýšení platů "za nimi ani nemá chodit".   "Klidně odstoupím, jestli si lékařské odbory myslí, že personální změnou se situace vyřeší. Dělat ministra odcházejícím lékařům není slast," řekl. Připomněl, že za půl roku ve vedení resortu již nějakou práci odvedl, takže může mít dobré svědomí.   Heger varoval, že akce odborů může skončit nejen pádem ministra, ale pádem celé vlády. Pak by peníze dostali v havarijní situaci od jiné vlády, připravené a dlouho očekávané reformy by se ale zpomalily.   Když lékaři nebudou výpovědi stahovat, takže 1. března tisíce lékařů nepřijdou do práce, nastoupí krizové scénáře - pacienti budou přesouváni za péčí, budou koordinovány volné nemocniční kapacity ve spolupráci s kraji, dočasně se může snížit standard péče. Akutní péče musí v každém případě zůstat zachována, ujistil.   V nejkrizovější variantě je podle Hegera i pomoc armády či vyhlášení krizového stavu. Heger musí podle svých slov jako manažer zvažovat všechny varianty, věří ale, že lékaři vyslyší jeho výzvu, aby s výpověďmi počkali a dali mu čas na nastartování reforem, které peníze do platů přesunou.   nam pba  