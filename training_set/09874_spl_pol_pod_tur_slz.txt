 V Kuřimi chtějí vedle akvaparku postavit hotel  Kuřim (Brněnsko) 17. ledna (ČTK) - U nového akvaparku v Kuřimi by mohl vzniknout hotel. Relaxačnímu centru s bazény by přilákal zákazníky, a naopak. Radnice myšlenku podporuje, město ostatně vlastní sousední pozemky, na nichž by se hotel stavěl. Investorem by ale byla soukromá firma. Nabídek má radnice víc, řekl dnes novinářům místostarosta Oldřich Štarha (ODS).   Akvapark patří městu - postavilo ho z veřejných peněz a provozuje ho soukromá firma ve vlastnictví města. Náklady zhruba 160 milionů korun platilo z 60 procent město, na zbytek získalo dotaci. Podle Štarhy hlavně loni v Kuřimi sílila kritika, zda si desetitisícové sídlo může takovou investici dovolit. Dosavadní návštěvnost prý dává zastáncům akvaparku zapravdu.   Za první tři měsíce navštívilo centrum 50.000 lidí, za prvního čtvrt roku přesáhla průměrná denní návštěvnost 500 lidí. "Od 1. do 16. ledna činila návštěvnost 650 lidí," dodal Štarha. Bez provozní dotace města může areál fungovat při 400 platících návštěvnících denně. Podle Štarhy možná návštěvnost zvyšuje zvědavost lidí, kteří si chtějí novou atrakci prohlédnout. "Ale vnímám, že se vracejí," řekl.   Hodinové vstupné stojí 80 korun, rodinné pro dva dospělé a až tři děti do 15 let 220 korun. Ceny jsou srovnatelné s akvaparkem v Brně-Kohoutovicím, dokončeném rovněž loni.   Akvapark leží v Blanenské ulici na severu Kuřimi. Sousedí s venkovním sportovním areálem, u nějž má v budoucnu vyrůst ještě sportovní hala pro házenou, basketbal, volejbal a florbal. Náklady mají dosáhnout 60 až 100 milionů korun, radnice vyhlásila na podobu haly architektonickou soutěž. Letos stavba nezačne, bude se projektovat, uvedl starosta Drago Sukalovský (Kuřimská občanská liga).   lce snm  