 Televizní film Alma ukáže obtížný výcvik slepeckých psů  --------------------    Ke zpravodajství: FOTO ve Fotobance  ID foto:  P200804210901801    --------------------    Praha 24. května (ČTK) - Příběh dvojice lidí vyrovnávajících se s nepřízní osudu, které spojí štěně slepeckého psa, vypráví nový televizní film režisérky Olgy Dabrowské Alma. Do hlavních rolích romantického dramatu obsadila Terezu Nvotovou a Pavla Řezníčka. Snímek odvysílá Česká televize 12. června ve 20:00 na programu ČT1.    Krach firmy doprovázený rozpadem manželství donutí podnikatele ve středním věku Karla utéct před věřiteli ke svému otci, který se v malé vsi živí cvičením vodících psů pro nevidomé. Karel se v klidu rodného domu pokouší vyrovnat s neúspěchem a rozmýšlí se, jakým směrem se v životě vydat. Současně se ale prostřednictvím otce seznamuje i s obtížemi tréninku těchto speciálních psů. Jedním z nich je Alma, štěně labradorského retrívra, která právě prochází šestiměsíčním výcvikem.   Za známým cvičitelem přijíždí i studentka klavíru Marie, jíž dědičná choroba připravila o poslední zbytky zraku. Díky roztomilé fence se oba lidé setkají a postupně zjišťují, že společně mohou své životní krize zvládnout. "Film by měl povzbudit lidi, aby překonávali překážky a poprali se s těžkou situací, když přijde," řekla ČTK Dabrowská na dnešní novinářské projekci snímku v pražském kině Mat.   Alma vznikla v brněnském studiu České televize. Kromě Nvotové a Řezníčka hrají Libuše Balounová, Alois Švehlík a Nela Boudová. Almu hrají hned dvě fenky: Betty a Ira. Právě téma výcviku vodících psů může být podle režisérky pro mnohé zajímavé a poučné. "Diváci se dozví, jak tito psi prochází výcvikem, získávají vztah k novému pánovi a jak se musí naučit řešit spoustu zapeklitých situací, do nichž se jeho páníček může při pohybu v neznámém prostředí dostat," vysvětlila Dabrowská. S vodícími psi se jí proti původnímu očekávání pracovalo velmi dobře, prý dokonce lépe než s dětmi.   Sama si také chůzi po boku těchto zvířat a s neprůhlednými brýlemi na očích vyzkoušela. "Na první pokus je to velmi těžké a máte pocit, že to nezvládnete. Nic nevidíte, do všeho narážíte a musíte se spolehnout jen na psa. Nakonec zjistíte, že mu věřit můžete a on vás pak provede všemi nástrahami," prozradila.   Dabrowská vystudovala scenáristiku a dramaturgii, má za sebou několik dokumentů. Režijně debutovala povídkovým filmem Kuličky (2007) a autorsky se podílela například na režijním debutu Petra Zelenky Knoflíkáři (1997). Spolu s ním napsala námět a scénář tragikomedie Samotáři (2000) natočeném Davidem Ondříčkem.   Pavel Hortig dr  