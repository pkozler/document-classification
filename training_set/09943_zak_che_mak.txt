 Policisté zadrželi skupinu, při prodeji nafty prý krátila daně  Praha 24. června (ČTK) - Kriminalisté zadrželi a obvinili pětici mužů, kteří podle nich přimíchávali do motorové nafty minerální oleje nezatížené daní. Pohonnou hmotu pak prodávali, ošidili tak údajně stát na daních nejméně o 23 milionů korun. ČTK to dnes sdělil mluvčí protikorupční policie Roman Skřepek. Údajným pachatelům podle něj v případě odsouzení hrozí až desetileté vězení.   Muži podle Skřepka vozili oleje do skladiště, které si pronajali. Tam je smíchali s naftou a dále je rozváželi k zákazníkům. "Hlavní organizátor této činnosti pak zajistil, aby celá tato činnost byla před příslušnými správci daně zakrývána," uvedl mluvčí. Skupina tak podle něj krátila daně nejméně od září loňského roku.   Mužům je mezi 33 a 48 lety. "Prověřování trestné činnosti bylo velice složité a časově náročné, neboť hlavní organizátor této trestné činnosti dosazoval do statutárních orgánů společností takzvané bílé koně," uvedl Skřepek. Z domovních prohlídek podle něj vyplynulo, že bude způsobená škoda pravděpodobně mnohonásobně vyšší.   ado  