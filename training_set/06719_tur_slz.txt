 Češi letošní léto stráví v Evropě, vrací se trend zájezdů autem  Praha 20. května (ČTK) - Většina českých turistů se podle ankety ČTK mezi velkými cestovními kancelářemi chystá strávit letní dovolenou v Evropě. Největší poptávka je v současnosti po řeckých ostrovech, Turecku a Bulharsku. Řada Čechů se rovněž vrací k zájezdům s vlastní nebo autokarovou dopravou. Zájem o dovolené v Evropě souvisí s obavami z bezpečnostní situace v severní Africe, uvedla Kateřina Komedová z cestovní agentury Zájezdy.cz.   "Největší růst zaznamenávají destinace v Turecku, Řecku, Španělsku a arabských emirátech," řekl ČTK mluvčí cestovní kanceláře Fischer Dan Plovajko. Nárůst prodeje pobytů v Řecku a Turecku potvrzuje i Pavlína Pešová z Firo-tour a Jan Koláčný z kanceláře Exim Tours.   Řecko podle statistik agentury Zájezdy.cz vykazuje meziroční růst zájmu o víc než 35 procent, Turecko o 30 procent. Nejvýrazněji, o více než polovinu, vzrostl zájem o zájezdy do Chorvatska, čímž se tato tradiční destinace u této agentury dostala na pozici čtvrté nejnavštěvovanější letní destinace po Řecku, Turecku a Itálii.   Naopak větší než desetiprocentní meziroční pokles zájmu podle Komedové vykazují Tunisko a Egypt. V případě Tuniska jde podle Koláčného spíše o další pokračování trendu úbytku českých turistů, který trvá už třetí rok. Naopak pokles zájmu o Egypt je možné přičítat únorovému přerušení prodeje zájezdů v důsledku zhoršené bezpečnostní situace. "V Egyptě se počet turistů dostal na slušnou úroveň, je zde ale nižší cenová relace," vysvětlil Koláčný. Podle něj jsou tamní hotely obsazené z 60 procent a cena týdenního zájezdu do luxusního hotelu s all inclusive se pohybuje v rozmezí 10.000 až 12.000 korun, přibližně o 20 procent méně než loni.   S poklesem poptávky po letních dovolených v severní Africe podle Komedové souvisí razantní nárůst zájmu o organizované zájezdy s vlastní dopravou a autokarem. Podle prodejních statistik agentury Zájezdy.cz zájem o zájezdy s vlastní dopravou meziročně stoupl o 65 procent a autokarem o 37 procent. Razantnímu nárůstu poptávky po těchto zájezdech nezabránila ani rekordně vysoká cena pohonných hmot.   Nejčastější zahraniční dovolenkovou destinací v roce 2010 bylo pro české turisty Chorvatsko. V roce 2010 sem na pobyt se čtyřmi a více noclehy vyrazilo podle Českého statistického úřadu 687.000 českých turistů, meziročně se ovšem počet dovolených snížil z předchozích 814.000. Většina z nich na dovolenou vyjela individuálně a nevyužila služby cestovních kanceláří. Druhou nejčastější destinací bylo loni sousední Slovensko se 604.000 příjezdy a třetí pozici v pomyslném pořadí obsadila Itálie s 593.000 příjezdy českých turistů.   cfr vju  