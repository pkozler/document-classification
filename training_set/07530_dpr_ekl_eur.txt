 Čínské aerolinky chtějí osvobodit od obchodů s povolenkami v EU  Brusel 10. května (ČTK) - Čínská Asociace pro leteckou dopravu (CATA) je proti začlenění čínských leteckých společností do plánovaného obchodování s emisními povolenkami v roce 2012. Uvedla to dnes agentura Reuters s odvoláním na zdroj blízký situaci. Plán se nelíbí rovněž americkým leteckým společnostem a asociaci.   Všechny aerolinky létající přes území EU se musí od příštího roku zapojit do systému obchodování s emisními povolenkami. Ten má za cíl omezit vypouštění skleníkových plynů do ovzduší. Letecké společnosti mají do roku 2020 dostávat 85 procent povolenek zdarma a nakupovat jen 15 procent.   "V pátek se uskutečnilo užitečné jednání s čínskou Asociací pro leteckou dopravu a oni naznačili, že jsou proti tomu, aby byli začleněni do systému obchodování s emisemi v EU," řekl zdroj, který si nepřál být jmenován. Jednání mají dále pokračovat.   Zhruba 4000 provozovatelů letadel bude od ledna příštího roku zahrnuto do obchodování s emisními povolenkami v EU. Bude se to týkat většiny letů na a z letišť v EU, bez ohledu na národnost provozovatele. Emise z aerolinek tvoří na světě asi tři procenta celkových emisí oxidu uhličitého (CO2), což je hlavní ze skleníkových plynů, které jsou považovány za jednu z klíčových důvodů globálního oteplování.   Proti rozhodnutí protestují rovněž americká asociace letecké dopravy ATA a tři velké americké aerolinky American Airlines, United Airlines a Continental. Americké aerolinky se již kvůli svému začlenění do systému obchodování s povolenkami obrátily se stížností na Evropský soudní dvůr. Nelíbí se jim že by EU měla mít právo regulovat jejich emise. Čínské aerolinky zatím tak aktivní nejsou.   Pokud by americké a čínské aerolinky získaly výjimku ze systému, byly by letecké společnosti z EU v silně nevýhodném postavení u letů na mezinárodních trasách.   Podle analytiků zahájení obchodování s povolenkami zvýší náklady aerolinek v prvním roce o jednu až 1,4 miliardy eur (24,2 až 33,9 miliardy Kč). Důsledkem toho bude zvýšení cen letenek, napsala agentura Reuters.   irl jw  