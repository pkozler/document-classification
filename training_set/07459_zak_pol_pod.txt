 Policie: Tři obvinění muži připravili armádu o pět milionů  Přerov 10. ledna (ČTK) - Armáda údajně kvůli fiktivním opravám nákladních aut přišla o pět milionů korun. Přerovská policie obvinila bývalého vojáka a dva jednatele dvou firem z Novojičínska. Podvody se podle policejní mluvčí Miluše Zajícové týkaly oprav vojenských vozidel Tatra 815 vojenského útvaru na Přerovsku. Obviněnému osmatřicetiletému bývalému příslušníku ozbrojených sil hrozí až deset let vězení.   Bývalý voják podle policie po vzájemné domluvě s obviněnými jednateli připravil smlouvy o dílo mezi armádou a jednou z firem na základě fiktivních protokolů o prohlídce vozidel. "Věděl, že prohlídka vozidla nebyla provedena a protokol neodpovídá skutečnosti. V několika případech zfalšoval také podpisy velitele útvaru na účetních dokladech, na základě kterých bylo proplaceno šest faktur za opravy vozidel výše uvedené firmě," řekla dnes ČTK Zajícová. Firma poté zakázku postoupila druhé společnosti, jejímž jednatelem je další z obviněných.   Opravy na vojenských autech však ve skutečnosti nebyly provedeny nebo jen v podstatně užším rozsahu.   ftv mol  