 Výstava Beatlemánie! se pro zájem návštěvníků prodlužuje do dubna  --------------------    Ke zpravodajství: FOTO ve Fotobance  ID foto: P201006030890701, P201006030887501, F201006020208501, P201006030901001   --------------------    Praha 4. ledna (ČTK) - Až jara potrvá v Českém muzeu hudby v Praze výstava Beatlemánie! o legendární britské kapele Beatles a stopách, které zanechala v diskotékách i srdcích českých posluchačů. "Podařilo se jí oslovit velké množství lidí napříč generacemi, bude tedy otevřena až do 6. dubna," oznámila dnes ČTK mluvčí Národního muzea Radka Schusterová. Výstavu od počátku loňského června navštívilo 26.000 lidí, končit měla 10. ledna.   Největším lákadlem expozice jsou čtyři voskové figuríny vypůjčené z muzea The Beatles Story v Liverpoolu nebo "bendžolele" - kříženec bendža a ukulelí George Harrisona.   Atmosféru doby vznikající rockové scény si lidé na výstavě mohou připomenout aktivně. Mohou si zkusit, jak se natáčelo na kotoučový magnetofon, mixovat hudbu nebo si v jukeboxu ze 60. let minulého století pustit dobové hity.   Na výstavu přispěli i někteří domácí muzikanti. Například zpěvák Miro Žbirka organizátorům zapůjčil nahrávku Paula McCartneyho, kterou mu legendární zpěvák a hudebník osobně podepsal.   Historie The Beatles se začala psát v roce 1957, kdy se v jedné liverpoolské kapele potkali John Lennon a Paul McCartney. O rok později se přidal George Harrison a v roce 1962 za bicí zasedl Ringo Starr.   Součástí programu výstavy je řada doprovodných akcí, poslechových pořadů a koncertů. Například loni v červnu na ní vystoupil původní bubeník Beatles Pete Best.   Nyní organizátoři připravili lekce dobových tanců ze 60. let a koncerty revivalové skupiny The Bugles. Mužský sbor Gentlemen Singers 10. ledna představí písně Beatles v netradičním sborovém provedení. Zahájena bude rovněž výstava obrazů Romana Franty.   V polovině února by expozici podle jejích autorů měla doplnit další dosud neupřesněná unikátní zápůjčka.   jnd kš  