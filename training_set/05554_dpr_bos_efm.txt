 Sme: Autobusy od firmy SOR mají v Bratislavě technické potíže  Doplnili jsme ve 2.odstavci vyjádření výrobce a další informace v posledním odstavci.   --------------------    Bratislava 27. ledna (ČTK) - Nové kloubové autobusy, které bratislavský dopravní podnik koupil od české firmy SOR Libchavy, mají technické problémy. Napsal to dnes slovenský list Sme. Nepomohla ani rozsáhlá oprava vozidel před třemi týdny, autobusy jsou však v provozu. Problémy vykazovaly autobusy od stejného výrobce i v Praze, připomněl list.   "Já jsem ten článek nečetl, takže se k tomu nemohu dost dobře vyjádřit. Autobusy jsou v provozu. Určité problémy se tam objevily, ale ty se řešily v rámci záruky. Závady se mohou objevit, to se může stát," řekl ředitel SOR Libchavy Jaroslav Trnka. Zároveň dodal, že autobusy by měly bez problému zvládat městský provoz.   U nízkopodlažních autobusů se v Bratislavě vyskytly podle Sme potíže v oblasti kloubového spojení, dále s rámy a nastavením pérování. Vozy údajně nebyly přizpůsobené na bratislavské podmínky, a to zejména na stav silnic a na přejezdy tramvajovými pásy.   "Podobné chyby měly autobusy tohoto výrobce i v Praze. Rovněž tam museli nastavovat pérování. Praskání rámů tehdy výrobce odůvodnil náročnými pražskými podmínkami," poznamenal deník. Autobusům nasazeným v Praze po několika měsících provozu praskaly sloupky před čtvrtými dveřmi, bezpečnost cestujících ohrožena údajně nebyla.   Ani servisní opravy bratislavských autobusů, jež jsou ještě v záruce, technické problémy prý úplně neodstranily. Dopravní podnik však vozidla znovu nasadil do provozu.   SOR dodal do Bratislavy 40 kloubových autobusů poté, co uspěl v mezinárodním tendru. Jeden autobus přišel dopravní podnik na 272.000 eur (zhruba 6,6 milionu Kč).   SOR Libchavy patří do Energetického a průmyslového holdingu (EPH) skupin J&amp;T a PPF a podnikatele Daniela Křetínského. Předloni firma prodala 438 autobusů, tržby jí stouply zhruba o pětinu na něco přes dvě miliardy korun, asi o pětinu firma v roce 2009 zvýšila také zisk.   boa jlc dvd  