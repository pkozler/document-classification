 V Karlovarském kraji vzrostla těžba dřeva, zalesňovalo se méně  Karlovy Vary 14. června (ČTK) - V Karlovarském kraji loni vzrostl objem vytěženého dřeva na 755.688 metrů krychlových. Meziročně to bylo asi o 50.033 kubíků více. Výrazněji se ovšem loni snížilo kácení stromů napadených třeba kůrovcem. A to na 38.760 metrů krychlových z 83.691 metrů krychlových v roce 2009. Zalesněno bylo 1030 hektarů, meziročně o 143 hektarů méně. Vyplývá to z údajů Českého statistického úřadu.   V Karlovarském kraji loni vytěžily různé lesní společnosti 669.670 metrů krychlových smrkového dřeva, o zhruba 30.000 více než v roce předchozím. Borovic pokáceli lesníci 42.445 metrů krychlových, v tomto případě to bylo téměř o 11.000 metrů krychlových více než v roce 2009. Listnatých stromů bylo poraženo v loňském roce přes 32.000 metrů krychlových, skoro o 9000 více než v roce předchozím.   Neplánovaně, při takzvané nahodilé těžbě, bylo zpracováno v regionu celkem 354.961 metrů krychlových dřeva. To bylo meziročně méně o téměř 93.500 metrů krychlových. Přesto to byla ale skoro polovina z celkové loňské těžby dřeva v regionu. Z nahodilé těžby tvořilo skoro 301.000 metrů krychlových zpracování dřeva z živelních kalamit. Meziročně to bylo o přibližně o 147.000 metrů krychlových více.   Výraznější růst nahodilé těžby podle ředitele Lázeňských lesů Karlovy Vary Evžena Krejčího kopíruje klimatické podmínky v minulých letech. Poukázal přitom na postupné oteplování a s tím související bouře, které ničí stovky hektarů lesů. Krejčí uvedl, že je pro správce lesů svátek, když je jeden rok bez kalamity. Loni například v červenci poškodila prudká bouřka na 73.000 metrů krychlových porostů na Toužimsku.   Při zalesňování vysadili lesníci v loňském roce na 723 hektarech z celkem 1030 ha jehličnaté stromy, především smrk (590 ha). V roce předchozím zalesnili 1173 ha, a z toho byly na 717 ha vysazené smrky. Lesní pozemky v Karlovarském kraji měly v loňském roce rozlohu 143.652 hektarů, v podstatě stejnou, jako v roce předchozím. Zemědělské půdy je v regionu o něco méně, v roce 2010 to bylo asi 124.000 hektarů.   V České republice se loni vytěžilo 16,7 milionu metrů krychlových dřeva, meziročně o 1,2 milionu více. Za růstem těžby byl příznivý vývoj cen surového dříví v tuzemsku i v zahraničí. Po dvouleté krizi v dřevozpracujícím průmyslu v ČR i ve světě začala opět stoupat výroba a spotřeba polotovarů a výrobků ze dřeva. Největším producentem dřeva je Jihočeský kraj s asi 2,36 milionu metrů krychlových, Karlovarský kraj je mezi regiony třetí od konce.     Těžba dřeva v Karlovarském kraji v roce 2010 v metrech krychlových:       rok      2009       2010     těžba dřeva celkem      705.655      755.688     jehličnaté      682.331      723.630     listnaté      23.324      32.058     nahodilá těžba      261.472      354.961     zdroj: ČSÚ   vlm hj  