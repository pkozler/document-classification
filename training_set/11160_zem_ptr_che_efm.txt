 LN: Babiš chce rozšířit Agrofert o osm firem, má na to 6,5 mld Kč  Praha 24. června (ČTK) - Podnikatel Andrej Babiš se chystá ještě v letošním roce rozšířit skupinu Agrofert Holding o osm dalších firem. Podle dnešních Lidových novin je připraven za ně utratit 6,5 miliardy korun. Firmy podnikatel zatím odmítl specifikovat, ne všechny však působí v Česku. "Akvizice se uskuteční v zemědělsko-potravinářském byznyse v regionu střední Evropy," řekl Babiš.   Týdeník Euro nedávno uvedl, že Babiš má zájem o Mlékárnu Hlinsko. Po jejím připojení k olomoucké Olmě, kterou již vlastní, by se stal největším zpracovatelem mléka v zemi. V mlékárenských kruzích se podle Eura rovněž spekuluje o tom, že Babiš má zájem o jihočeskou Madetu. Její majitel Milan Teplý ale vždycky vylučoval, že by firmu prodal, napsal týdeník.     Nově letos Babiš vstoupí do dřevozpracujícího průmyslu, kde převezme firmy ze skupiny Wotan. Další expanzi ve dřevozpracujícím sektoru zatím neplánuje, nehodlá ani investovat do nákupu lesů, píšou LN.   Podle deníku E15 je holding rovněž těsně před koupí tuzemské jedničky na pekárenském trhu United Bakeries. "V budoucnosti se i nadále bude skupina zaměřovat hlavně na restrukturalizaci zemědělských a potravinářských firem," uvedla firma koncem května.   Agrofert Holding je jedničkou tuzemského zemědělsko-potravinářského sektoru. Je významným hráčem také v chemickém průmyslu. Podle svého webu je druhou největší tuzemskou chemickou skupinou a druhým největším producentem dusíkatých hnojiv v Evropě.     Loni skupina zvýšila konsolidované tržby meziročně o 7,3 procenta z 85,897 miliardy korun v roce 2009 na 92,14 miliardy korun. Čistý zisk vzrostl na 5,97 miliardy korun z předloňských 3,73 miliardy korun. Konsolidační celek Agrofert Holdingu loni tvořilo 182 společností.   fsl jw  