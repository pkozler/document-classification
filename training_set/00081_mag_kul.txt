 Na Mejlu Hlavsu dnes v Akropoli zavzpomínají někdejší spoluhráči  --------------------    Ke zpravodajství: FOTO/aktuality   --------------------    Praha 8. ledna (ČTK) - Deset let, které uplynuly od smrti undergroundového hudebníka Milana "Mejly" Hlavsy, si dnes v pražském Paláci Akropolis připomenou jeho někdejší spoluhráči i posluchači. Na koncertě nazvaném 10 let bez Mejly sólově vystoupí někdejší Hlavsovi hudební souputníci; speciální vystoupení odehrají i muzikanti jeho bývalé kapely Půlnoc.   V úvodní části večera se v krátkých blocích představí frontman kapely Psí vojáci Filip Topol, bubeník Jan Brabec, básník Ivan Martin Jirous, klarinetista Vratislav Brabenec s kytaristou Joem Karafiátem a zpěvák a básník Pavel Zajíček s triem Podobenství.   Poté na scénu nastoupí někdejší Hlavsovi spoluhráči z jeho bývalé kapely Půlnoc, s níž vystupoval na přelomu 80. a 90. let. Zpěvačku Michaelu Němcovou doprovodí klávesista a zpěvák Josef Janíček, violoncellista Tomáš Schilla, kytarista Jiří Křivka a bubeník Jiří Michálek; na basovou kytaru bude hrát Petr Kumandžas. Kapela pokřtí dvojalbum Kniha noci se záznamem dvou svých koncertů.   Muzikant a zpěvák Milan "Mejla" Hlavsa se narodil v roce 1951. Stál u zrodu legendárních The Plastic People of the Universe, prošel také kapelami DG 307 a Garáž. Zemřel v nedožitých 50 letech.   jnd kš  