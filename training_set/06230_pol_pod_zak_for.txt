 Za nakupování voličských hlasů má hrozit až tři roky vězení  Ústí nad Labem 28. ledna (ČTK) - Za nakupování hlasů voličů by mohly v budoucnu hrozit až tři roky vězení. Ministr vnitra Radek John dnes v Ústí nad Labem novinářům řekl, že se s ministerstvem spravedlnosti dohodli na vytvoření nového paragrafu v trestním zákoně, protože současné paragrafy tento přečin nepostihují. Dodal, že paragraf by měl vzniknout během jara, protože se bude v té době ve vládě trestní zákoník otevírat.   Nový paragraf by podle Johna měl počítat s trestem vězení od šesti měsíců do tří let pro toho, komu soud prokáže, že hlasy voličů nakupoval. Ne pro toho, kdo si za svůj hlas peníze vzal. John uvedl, že v současné době policie nemůže ani v případě, že někomu nakupování prokáže, zahájit trestní stíhání. "Někteří lidé dají cokoli za ovlivnění voleb. Jediným řešením je vězení," prohlásil.   Ministerstvo spravedlnosti se podle své mluvčí Terezy Palečkové nepřiklání k tomu, aby se kvůli kupčení s hlasy zaváděl nový trestný čin. Podle úřadu je již v zákoníku maření přípravy a průběhu voleb a referenda, které by mohlo pojmout i tuto kriminalitu. "Shodli jsme se na postupu, že ministerstvo vnitra nám navrhne formulační změnu této stávající skutkové podstaty," řekla ČTK Palečková. Méně závažné kupčení s hlasy navíc bude i přestupkem, který vnitro zapracuje do volebního zákona.   Kvůli nakupování hlasů v loňských komunálních volbách soudy nařídily opakování voleb například v části Roudnice nad Labem, Jirkově a Českém Těšíně. Případem Krupky na Teplicku se zabýval i Ústavní soud, podle kterého je kupčení s hlasy nezákonné. Ve městě by se měly volby opakovat, doporučil ÚS krajskému soudu v Ústí nad Labem. Opakované volby v Roudnici nad Labem a Českém Těšíně opět místní lidé napadli.   vlu ado mol  