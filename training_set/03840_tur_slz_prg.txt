 ČSÚ: Do Prahy ve čtvrtletí přijelo o šest procent více turistů  --------------------    Ke zpravodajství: GRAFIKA   --------------------    Praha 10. května (ČTK) - V Praze se v prvním čtvrtletí v hotelech a dalších zařízeních ubytovalo 848.609 hostů, což bylo meziročně o šest procent více. Od ledna do konce března výrazně přibylo turistů z Česka, počet zahraničních turistů rostl mírněji. Vyplývá to z dnešních údajů Českého statistického úřadu.   Domácích hostů bylo přes 158.000, oproti stejnému období loňského roku o 22 procent více. Počty nocujících cizinců v metropoli se meziročně zvýšily o tři procenta na 690.591 osob.   Ubytovatelé v hlavním městě vykázali za letošní první čtvrtletí 2,16 milionu přenocování, meziročně o 5,8 procenta více. U zahraničních hostů se délka pobytu v průměru zvýšila o 3,1 procenta na 1,86 milionu. U domácích hostů se zvýšila o více než čtvrtinu na 301.729 nocí.     Cestovní ruch se letos zvýšil v celém Česku, polepšily si všechny kraje. Počty ubytovaných hostů stouply v prvním čtvrtletí o 8,5 procenta na 2,4 milionu. Délka pobytu se ve srovnání s prvními třemi měsíci minulého roku prodloužila o 6,5 procenta na 7,4 milionu přenocování.     Návštěvnost ubytovacích zařízení v Praze v 1.čtvrtletí 2011:     počty hostů  1.čtvrtletí 2011  index 1 Q 2011/1 Q 2010     cizinci  690.591  103,0     domácí  158.018  122,0     Praha celkem  848.609  106,0     Zdroj: ČSÚ   jap mha  