 ÚS odmítl stížnost neúspěšného volebního kandidáta v Praze 1  Brno 12. ledna (ČTK) - Ústavní soud (ÚS) odmítl stížnost neúspěšného kandidáta do zastupitelstva Prahy 1, jenž se pokusil zpochybnit způsob přepočtu hlasů na mandáty v komunálních volbách. Návrh na zrušení části zákona o volbách do zastupitelstev obcí spojil s návrhem na zrušení vyhlášení výsledků voleb v městské části Praha 1. ÚS označil návrh za nepřípustný, zjistila dnes ČTK z elektronické databáze.   Neúspěšný kandidát chyboval, když se obrátil přímo na Ústavní soud a nepokusil se volby nejprve napadnout u Městského soudu v Praze. Nevyčerpal tak všechny možnosti obrany. Kvůli tomu se ÚS nezabýval ani jeho argumenty proti přepočtu hlasů na mandáty.   Přitom ale soudkyně zpravodajka Eliška Wagnerová do usnesení napsala, že obecnou kritiku zákona o volbách do zastupitelstev obcí "do jisté míry sdílí". V usnesení Wagnerová zmiňuje "obecnost, kusost a nesrozumitelnost úpravy způsobu soutěže volebních stran do zastupitelstev obcí".   Muž kandidoval na třetím místě kandidátky nazvané Pražané pro Prahu a dostal nejvíce preferenčních hlasů. Uskupení získalo 3,2 procenta hlasů a žádný z kandidátů do zastupitelstva nepronikl.   Muž ve stížnosti mimo jiné uvedl, že v jeho případě došlo k porušení rovnosti aktivního volebního práva. Hlasy voličů jeho volební strany se vůbec neuplatnily, zatímco hlasům voličů jiných stran příslušela větší váha, než by jim při matematické rovnosti hlasů měla náležet. Stížnost hovoří také o údajné nerovnosti při výkonu pasivního volebního práva. Pětiprocentní klauzule pro vstup do obecných zastupitelstev podle stížnosti slouží především velkým stranám.   Ke konkrétním argumentům se ale Ústavní soud vůbec nemohl vyjádřit. "Za dané situace je ÚS nucen konstatovat, že stěžovatel se obrátil na Ústavní soud, aniž by vyčerpal všechny prostředky, které mu právní řád k ochraně jeho práv poskytuje," stojí v usnesení.   Ústavní soud se momentálně zabývá také volbami do celopražského zastupitelstva. Menší strany si stěžují na rozdělení Prahy do několika volebních obvodů.   tmd mol  