 MfD: Olomoucká univerzita čelí nařčení z manipulování zakázky  Olomouc 24. května (ČTK) - Univerzita Palackého v Olomouci čelí nařčení, že manipulovala zakázku na e-learningový portál pro první pomoc, který si chce pořídit lékařská fakulta. Pražská společnost Simple Way, která se o tendr neúspěšně ucházela, tvrdí, že škola nechala účelově vyhrát Sdružení CEPAC Morava. Rektor univerzity zakázku nakonec zrušil, o případ se zajímá ministerstvo školství, píše dnes středomoravské vydání Mladé fronty Dnes.   Zástupci Simple Way tvrdí, že olomoucké sdružení je kontaktovalo ještě před vyhlášením soutěže a poptávalo se po jejich softwaru. Z toho podle nich vyplývá, že CEPAC o zakázce věděl ještě předtím, než se kdokoliv mohl o soutěži oficiálně dozvědět. Univerzita i CEPAC všechna nařčení odmítají a oponují, že zákon neporušily.   Simple Way se v březnu účastnila soutěže o zakázku za půl milionu korun. Škole nabídla vlastní software za 336.000 korun. Hodnotící komise nakonec vybrala sdružení CEPAC s cenou 380.000 korun.   "Překvapilo nás, že jsme nakonec na webu vítěze našli informace, že ve statutárních orgánech CEPACU jsou osoby, které působí na univerzitě. A to je konflikt zájmů jak z knížky," říká právní zástupce Simple Way Miroslav Cák. Tyto informace potvrzuje i pohled na stránky sdružení. V sekci statutární orgány lze najít jako předsedu valné hromady Lubomíra Dvořáka z UP. Ve správní radě pak figurují Lenka Cimbálníková, Vladimír Řehan a Richard Horák. Všichni rovněž z univerzity.   Podle ředitele CEPAC Josefa Drdly je sice univerzita součástí sdružení, ve statutárních orgánech však nemá zastoupení. To právník Cák odmítá.   Ani Radek Palaščák z tiskového oddělení UP nepopírá, že je škola jednou ze součástí sdružení. Problém v tom nevidí. Případem se nyní zabývá ministerstvo školství, které projekt dotuje.   Projekt První pomoc - intenzivní medicína, kterého se zakázka týkala, je zaměřen na zvýšení znalostí a zkvalitnění dovedností studentů medicíny v první pomoci.   srd mol  