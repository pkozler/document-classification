 Cenové mapy nájemného vytvoří Institut regionálních informací  V 1. odstavci jsme doplnili informace o ceně zakázky, ve 4. odstavci o vítězné firmě.   --------------------    Praha 17. ledna (ČTK) - Zakázku ministerstva pro místní rozvoj na zhotovení cenových map místně obvyklého nájemného získal Institut regionálních informací z Brna. ČTK to dnes sdělilo ministerstvo. Cenové mapy mají být pomůckou pro určování nájmů v místech, kde už regulace činží skončila. MMR původně odhadovalo hodnotu zakázky na 1,9 milionu korun bez daně z přidané hodnoty. Vítězná firma mapy zhotoví za 888.000 korun bez DPH.   "Jsem rád, že vyhrála firma, která hodnověrně doložila, že bude na přípravě podkladů spolupracovat se všemi klíčovými hráči na trhu s nájemním bydlením," uvedl ministr Kamil Jankovský. Institut regionálních informací bude data o výši nově uzavřených nájemních smluv sbírat mimo jiné i od Sdružení nájemníků ČR.   Požadavkem ministerstva na zhotovitele map bylo, aby informační systém o nájemném uvedl do provozu do konce února. K tomuto termínu mají být v systému data o obvyklém nájemném nejméně z deseti procent určených obcí nad 2000 obyvatel. "Míra podrobnosti je stanovena na úroveň obce nebo městské části," sdělil náměstek ministra pro územní a bytovou politiku Miroslav Kalous.   Institut regionálních informací je soukromou firmou, která se zaměřuje například na zpracování územních plánů nebo na sběr a vyhodnocování čísel o cenách bydlení a nájemného. Firma už uskutečnila řadu zakázek pro radnice i kraje. Společnost vlastní podle obchodního rejstříku napůl Milada Kadlecová a Michal Hadlač.     Posledním dnem loňského roku skončila regulace nájemného přibližně pro 400.000 bytů v Česku. Ve většině krajských měst, velkých městech Středočeského kraje a v Praze to bude až k 31. prosinci 2012.   Pokud se po ukončení regulace pronajímatel s nájemníkem nedohodnou na výši nájemného, můžou se obrátit na soud se žádostí o určení nájemného v místě a čase obvyklém. Jednostranné zvýšení činží ze strany vlastníků možné není.   dnv mha  