 Náruživým líbáním dospěla žena až k dočasnému ochrnutí ruky  --------------------    Ke zpravodajství: ilustrační FOTO ve Fotobance  ID foto: F201003190330001   --------------------    Wellington 21. ledna (ČTK) - Náruživé líbání s partnerem vedoucí až ke vzniku modřinek zvaných cucfleky přivodilo jedné Novozélanďance dočasné znehybnění ruky. Na příčinu ochrnutí ale lékaři nepřišli hned.   Čtyřiačtyřicetiletá žena byla přivezena do nemocnice Middlemore v Aucklandu loni poté, co jí ochrnula levá ruka. Stalo se jí to při sledování televize, jak sdělila lékařům.   Lékaři diagnostikovali pacientce slabší infarkt, ale nemohli se zprvu dopátrat jeho příčin. Potom objevili malý svislý škrábanec na krku blízko důležité tepny.   "Protože to bylo takové kousnutí z lásky, vznikla tam i modřinka neboli cucflek, který vzniká intenzivním líbáním nebo sáním kůže," řekl lékař Teddy Wu, který ženu léčil.   "Vnitřek tepny se tímto drobným úrazem poškodil a v tepně pod modřinkou se vytvořila sraženina. Když se dostala k srdci, vyvolala slabý infarkt a paralýzu ruky," popsal lékař případ v novozélandském zdravotnickém časopise.     Pacientku se podařilo uzdravit díky lékům rozpouštějícím sraženiny.   ko kš  