 Cheb začne s důslednou kontrolou heren ve městě  Cheb 17. ledna (ČTK) - Chebská radnice chce začít s důslednými kontrolami heren ve městě. Do kontrol se zapojí městští strážníci, Policie ČR i pracovníci odborů radnice. Radnice chce tak vytvořit tlak na provozovatele heren, na které se většinou nevztahuje městská vyhláška, protože jde o automaty, povolované ministerstvem financí, řekl dnes novinářům místostarosta Chebu Michal Pospíšil.   Podle Pospíšila budou kontroly namátkové a ani pracovníci úřadu nebudou předem vědět, do které herny kontrola půjde. "Zároveň předpokládáme, že jedna kontrola prověří dvě nebo tři herny, protože provozovatelé si o kontrole rychle dají vědět," uvedl Pospíšil. Ve městě je nyní podle průzkumu radnice asi 40 až 50 heren. Kromě výherních hracích automatů, které reguluje městská vyhláška, jsou v nich ale i takzvané videoterminály, na které radnice nemá zatím vliv.   Policisté i úředníci prověří nejen běžné záležitosti jako je přítomnost mladistvých nebo licence k provozování automatů, ale i dodržování podmínek stavebního nebo živnostenského zákona. "Například to, jestli obsluha umí česky. Zatímco provozovatel nemusí, obsluha musí podle zákona česky umět, což se často neděje," dodal Pospíšil.   Radnice se také bude více zabývat stížnostmi obyvatel. Například před Vánoci řešilo město stížnosti na dvě herny v centru města. Po přísněných kontrolách se ale situace v okolí uklidnila.   Porušování předpisů je jedním z mála možností, jak může město argumentovat v případě žádostí o udělení licencí na provozování videoterminálů.   Pavel Peňás sap  