 Polsko a Slovensko budou zkoumat, zda by je mohl spojit plynovod  Varšava 14. ledna (zpravodajka ČTK) - Polský provozovatel plynovodů Gaz-System a jeho slovenský partner Eustream budou zjišťovat, zda by přepravní soustavy obou zemí mohly být propojeny. Informují o tom obě společnosti.   Gaz-System a Eustream vytvoří společnou pracovní skupinu, která připraví analýzu projektu plynovodu, jenž by propojil Polsko a Slovensko. Další rozhodnutí o něm by měla padnout příští rok.   Na polské straně by bylo třeba postavit část plynovodu v délce okolo 160 kilometrů, což by Gaz-System vyšlo na více než půl miliardy zlotých (přes 3,1 miliardy korun), řekl v dnešním vydání listu Rzeczpospolita šéf společnosti Jan Chadam. Počítá proto s tím, že by na stavbu propojení, jež by v budoucnu mohlo mít roční kapacitu až pět miliard metrů krychlových, přispěla Evropská unie.   Gaz-System by chtěl potrubím dodávat surovinu z terminálu na zkapalněný zemní plyn ve městě Świnoujście na pobřeží Baltského moře. Nicméně v mimořádných situacích by jím mohl proudit plyn ze Slovenska, jehož přepravní soustava bude propojena s Maďarskem.   Polsko má v současnosti jenom interkonektor s Německem, letos má začít fungovat spojení s Českem v oblasti Těšínska s kapacitou 0,5 miliardy metrů krychlových ročně. Gaz-System o stavbě plynovodu, jež by propojil přepravní soustavy obou zemí, jedná také s Litvou.   Evropskou unii k větším investicím do plynových soustav jejích členů a hledání alternativy k ruskému plynu donutilo několik krizí, během kterých Rusko přerušovalo dodávky této suroviny pro odběratele v EU. Ve čtvrtek předseda Evropské komise José Manuel Barroso podepsal dohodu o dodávkách plynu s ázerbájdžánským prezidentem. Ázerbájdžán v dohodě přislíbil poskytnout EU dostatek plynu pro vytvoření tzv. jižního koridoru. Tím má procházet plyn z Ázerbájdžánu do Evropy a vyhnout se Rusku. V současnosti má šanci stát se jižním koridorem několik projektů plynovodů. EU se přiklání k projektu Nabucco, plynovodu v délce 3300 kilometrů navrhovanému konsorciem firem v čele s německou RWE.   hab vju  