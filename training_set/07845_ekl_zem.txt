 Srnky v Pardubickém kraji hynou na otravu řepkou  Pardubice 18. ledna (ČTK) - Velké plochy oseté ozimou řepkou se negativně podepisují na úhynu srnčí zvěře v Pardubickém kraji. Patrné je to zvláště v zimě, kdy si zvířata obtížně hledají potravu. Řepka obsahuje látky, které jim ničí játra, plíce, nervovou soustavu a způsobují průjmy, řekl ČTK předseda Okresního mysliveckého spolku v Chrudimi Vratislav Máslo.   "Řepka obsahuje mnoho olejnin, což srnky nedokážou zpracovat, pokud nemají jinou potravu. Snažíme se to řešit tím, že na kraj polí umísťujeme balíky sena," uvedl Máslo. Podle něj uhyne ročně pět až deset procent srnčí populace, často nejnadějnější kusy srnců, kteří si hledají v zimě nejvýživnější stravu při tvorbě paroží.   Zvířatům po přílišné konzumaci řepky přestávají správně fungovat ledviny, plíce i játra, ztrácejí pud plachosti, dochází k poruše nervové soustavy, přichází trávící problémy, dehydratace, některé kusy oslepnou. "Je to nevratný proces. I když se někdo třeba srnky ujme, musí se o ní trvale starat, protože ve volné přírodě by uhynula," řekl ČTK veterinář Ivan Jeník ze Slatiňan na Chrudimsku.   Podle myslivců dohoda se zemědělci na změně plodin není reálná a oplotit pole by bylo příliš nákladné. "Řepka je jedna z mála plodin, kterou zemědělci dokážou výhodně prodat. Po likvidaci cukrovarů na mnoha místech zmizela z polí cukrová řepa," uvedl Máslo.   Celkově zůstávají stavy srnčí zvěře stabilní, i když je vloni snížila dlouhá a tuhá zima. Letošní zima sice začala brzo, bylo hodně sněhu a značné mrazy, lednová obleva však obavy myslivců o zvířata zmírnila. "Zvěř odešla od krmelců a živí se běžně v přírodě. Uvidíme, jak se bude počasí dál vyvíjet. Kdyby sněhová pokrývka ležela do konce března jako vloni, byl by to problém," řekl Máslo.   dos sap  