 Nečas bude s Johnem jednat o výběru policejního prezidenta  --------------------    Ke zpravodajství: AUDIO;    --------------------    Praha 11. ledna (ČTK) - Premiér Petr Nečas (ODS) by se měl dnes sejít s ministrem vnitra Radkem Johnem (VV), aby jednali o výběru nového policejního prezidenta. V minulých dnech se kvůli tomu dostali do sporu.   Do výběrového řízení, které Nečas kritizuje, se přihlásilo 11 lidí, šest z nich nesplňuje kritéria výběrového řízení. Zbylou pětici tvoří náměstek ministra vnitra Viktor Čech, náměstek policejního prezidenta Ivan Bílek, šéf pražské policie Martin Červíček, náměstek šéfa jihomoravské policie Petr Lessy a ředitel policie Ústeckého kraje Jiří Vorálek.   Premiér v minulých dnech označil složení výběrové komise za "paskvil" a "kočkopsa", způsob výběru policejního prezidenta podle něho působí jako stafáž pro předem určeného kandidáta a zřejmě plně neodpovídá zákonu o služebním poměru. John to odmítá, z právního hlediska je podle něho vše v pořádku.   Na dnešním setkání s Nečasem, který by měl nového šéfa policie odsouhlasit, chce obhajovat to, aby o policejním prezidentovi rozhodla poradní a výběrová komise. Premiér se naopak v neděli vyslovil pro zrušení řízení.   har mkv  