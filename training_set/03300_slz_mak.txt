 Do Česka se chystá vstoupit přední světová poradenská firma ERA  Praha 17. ledna (ČTK) - Na český trh se chystá vstoupit poradenská společnost Expense Reduction Analysts (ERA), která se specializuje na snižování nákladů firem. ČTK to dnes sdělila ředitelka portálu FranchisingINFO.cz Lenka Nováková, podle které společnost ERA nyní hledá partnera pro exkluzivní zastoupení v České republice formou franšízy.   "Franšízový koncept funguje v mnoha evropských zemích. Před rokem a půl vstoupila společnost ERA do sousedního Polska. Kromě České republiky hledá výhradní zastoupení také na Ukrajině a v Rusku," uvedla Nováková.   ERA je přední světovou konzultační společností v oblasti snižování nestrategických nákladů firem. Konzultanti společnosti řeší více než 100 různých typů výdajů jako jsou například kurýrní, úklidové a poštovní služby, nákup tiskovin, pojišťovnictví, logistika, energetika či nakládání s odpady. ERA spolupracuje s více než 900 partnery ve 40 zemích světa.   Společnost ERA byla založena v roce 1992 ve Velké Británii. Mezi její klienty patří velké a střední společnosti po celém světě, jako například Ikea, Unilever, Volkswagen, Hewlett Packard, Siemens, Pfizer, Adidas, TNT, SAP, Dell, Deloitte nebo Ernst&amp;Young.   Podle studie ERA zhruba 90 procent společností na světě tvoří zbytečné nestrategické náklady, jejichž podíl v průměru činí deset až 20 procent.   V Česku na konci loňského roku podle údajů společnosti PROFIT system franchise service fungovalo už 150 franšízových systémů, přičemž bezmála polovinu z nich tvoří projekty českých firem. Dalších nejméně 70 společností je připravených v Česku podnikat jako franšízová síť a hledají kvůli tomu investory.   Franšíza funguje na principu, kdy zavedené firmy pronajímají za úplatu svoje značky a know-how ostatním podnikatelům. "Dá se očekávat, že v nejbližších letech v ČR bude působit na 200 franšízových systémů. To poukazuje na rostoucí atraktivitu celého českého trhu a franšízového trhu v ČR pro zahraniční investory," podotkla Nováková.   beh vju  