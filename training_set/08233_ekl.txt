 Ochranářům se podařilo vyfotografovat bobra v NP Podyjí  --------------------    Ke zpravodajství: FOTO/aktuality   --------------------    Znojmo 13. ledna (ČTK) - Ochráncům přírody se podařilo vyfotografovat volně žijícího bobra evropského v Národním parku (NP) Podyjí na Znojemsku. Zaznamenala jej takzvaná fotopast umístěná v lokalitě Devět mlýnů. Bobři byli v Podyjí kdysi vyhubeni. Vrátili se před třemi roky. Lokalitu osídlují z dolního toku řeky Dyje, kde se přemnožili. Odhaduje se, že v Podyjí zatím žije asi deset bobrů, řekl dnes ČTK zoolog správy parku Martin Valášek.   "Ze snímku máme velkou radost. Bobři jsou velmi plaší a fotografují se velmi obtížně, proto si jej tolik ceníme," dodal zoolog. Fotopasti jsou speciální fotoaparáty, které pořizují záběry v přírodě. Jejich spoušť zapíná pohyb v okolí.   Původně je chtěli společně s rakouskými kolegy ze sousedního parku Thayatal použít na pořízení snímků divoké kočky, která se také do této lokality vrátila po velmi dlouhé přestávce.   Správa parku uspěla ale až při sledování bobrů. Snímek je prvním úspěšným úlovkem v Podyjí s využitím fotopasti.   Bobr byl na území Čech a Moravy vyhuben na přelomu 18. a 19. století. Na některá místa se vrátil v 80. letech minulého století, poté co byl vypuštěn do přírody v oblasti Dunaje. Bobří rodiny postupují proti proudu Dunaje a jeho přítoku Moravy. Tak se dostaly až do povodí Dyje, které pomalu osidlují.   Vladimír Klepáč snm  