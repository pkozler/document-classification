 Záplavy a sesuvy půdy v Brazílii připravily o život už 35 lidí  Sao Paulo (Brazílie) 6. ledna (ČTK) - Nejméně 35 lidských životů si vyžádaly záplavy a sesuvy půdy v Brazílii. Přes 30.000 lidí muselo opustit domovy. Informovala o tom dnes agentura AP.   Zatím poslední čtyři oběti zůstaly pohřbeny pod sesuvem bahna ve městě Jundiaí ve státě Sao Paulo. Půda podemletá mohutnými lijáky strhla jejich dům.   Nejhůře postižen je stát Minas Gerais, kde se utopilo nebo zahynulo pod nánosy bahna 16 lidí. Přes 13.000 obyvatel bylo nuceno vyhledat náhradní přístřeší. Pět desítek měst tu vyhlásilo stav nouze, s vážnými potížemi kvůli lijákům se potýká celkem 141 měst.   Prudké lijáky bičují kromě Minas Gerais také státy Sao Paulo, Rio de Janeiro a Espírito Santo (severně od Ria) už od Vánoc.   Ve městě Sao Paulo lijáky způsobily pád 16 stromů. Jeden z nich dopadl na dva automobily a dům. Přerušil také elektrické vedení v oblasti, která zůstala několik hodin bez proudu.   Problémy zaznamenala doprava, jež byla na desítkách míst vodou zablokována.   Sesuvy půdy ohrožují desítky oblastí v Riu de Janeiro, především favely (slumy).   hit mik  