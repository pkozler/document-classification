 Vedení Sazky vybralo investora, jméno ale nesdělilo  Opravili jsme příjmení předsedy ČSTV na správné Kořan.   --------------------    Praha 30. ledna (ČTK) - Představenstvo loterijní společnosti Sazka přijalo na dnešním mimořádném zasedání jeden z předložených návrhů řešení situace firmy. ČTK to bez bližších podrobností sdělil mluvčí Sazky Zdeněk Zikmund. Manažeři měli na stole návrhy holdingu Synot, který spolupracuje s podnikatelem Karlem Komárkem mladším ze skupiny KKCG, a investiční skupiny Penta, řekl dnes v České televizi místopředseda Českého olympijského výboru pro ekonomiku Jiří Kejval.   Podrobnosti k dnešnímu rozhodnutí a následným krokům chtějí manažeři Sazky zveřejnit až na tiskové konferenci v úterý 1. února. Mluvčí loterijní firmy ani neuvedl, jestli dnes zvolené řešení bude záviset na schválení akcionářů na mimořádné valné hromadě. Ta se podle Kejvala pravděpodobně uskuteční příští týden.   Sdílnější nebyli ani zástupci investorů, kteří se podle informací v médiích mají o Sazku ucházet. "K této věci se nebudeme vyjadřovat," řekl ČTK mluvčí KKCG Dan Plovajko. Podobně se vyjádřil i mluvčí Penty Martin Danko.   Předseda Českého svazu tělesné výchovy (ČSTV), hlavního akcionáře Sazky, Pavel Kořan minulý týden řekl, že do Sazky chtějí vstoupit další dva noví zájemci bez nároku na podíl. Později uvedl, že jedná s jedním menším investorem, jméno nezveřejnil.   Největším držitelem dluhopisů Sazky je podle posledních dostupných informací miliardář Radovan Vítek. Vedle drobnějších nákupů získal v uplynulých dnech velké balíky od UniCredit Bank a Raiffeisen Bank International. Městský soud v Praze dostal od Vítkovy firmy Moranda návrh na zahájení insolvenčního řízení se Sazkou 17. ledna. Sazka ale Vítkovy pohledávky neuznává a tvrdí, že není v insolvenční situaci.   Sazka čelí problémům zejména kvůli vysokým splátkám za výstavbu pražské O2 areny držitelům dluhopisů.   dnv dp  