 Odborníci se pustili do oprav rozhledny Zlatý Chlum na Jesenicku  --------------------    Ke zpravodajství: FOTO ve Fotobance  ID foto:  FO01046416    --------------------    Jeseník 6. června (ČTK) - Odborníci se dnes pustili do rozsáhlé opravy více než sto let staré rozhledny Zlatý Chlum na Jesenicku. Šestadvacet metrů vysoká kamenná památka byla už v havarijním stavu. Náklady na opravu se pohybují kolem milionu korun, celkem 700.000 korun uvolnilo olomoucké hejtmanství. Rozhledna bude během oprav pro návštěvníky i nadále otevřená. ČTK to dnes řekl správce Miloslav Lyach.   "Jsme moc rádi, že se s opravami začalo. Volám po tom už pět let. Pokud by se to neudělalo, skutečně by hrozila totální devastace, která by měla za následek obrovské opravy. Ty už bychom nemohli pořídit za milion korun, ale třeba za tři miliony," uvedl správce.   Odborníci se dnes podle něj pustili do opravy hromosvodů. Během tohoto týdne přijdou na rozhlednu horolezci, kteří budou provádět výškové práce. "Rozhledna má 112 let, dosud se na ní udělaly jen mírné opravy. Do rozhledny začalo téct, musejí se vyměnit omítky, které jsou již plesnivé. Vyměnit se musí také okna a poléčit schody. Do konce srpna se musí do výšky sedmi až osmi metrů udělat také nová fasáda, nad ní už je kamenná zeď," doplnil Lyach.   Majitelem rozhledny, která stojí na stejnojmenném kopci, je Tělovýchovná jednota Spartak Mikulovice. Dominanta Jesenicka slouží i k zabezpečování signálu integrovaného záchranného systému, převodu televizního signálu a šíření internetu.   Kamenná rozhledna s 26 metrů vysokou věží byla postavena v roce 1899. O tři roky později vyrostla vedle věže horská chata zvaná Medritzerova s celoročním provozem. Rozhledna se stala častým cílem turistů, oblíbené byly v minulosti například zimní výstupy na vrchol, k cestě zpět turisté využívali podle informací na stránkách rozhledny  www.zlatychlum.cz  sáňkařskou dráhu. Po druhé světové válce zájem o areál na Zlatém Chlumu opadl. Chata v roce 1955 vyhořela a osamocená rozhledna, ponechaná bez údržby, pustla. V 70. letech se jesenická radnice postarala o její rekonstrukci a znovuotevření.   Na vrchol Zlatého Chlumu míří každoročně tisíce lidí. Rekordní počet zaznamenali její provozovatelé před třemi lety, kdy tam přes rok přišlo celkem 10.000 návštěvníků. Z ochozu rozhledny se mohou rozhlédnout po celém Jesenicku, při hezkém počasí dohlédnou i do Polska či na Kralický Sněžník.     ftv snm  