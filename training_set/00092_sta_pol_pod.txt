 Kunovice v létě dokončí podnikatelský inkubátor za 163 mil. Kč  Kunovice (Uherskohradišťsko) 2. ledna (ČTK) - Kunovice na Uherskohradišťsku otevřou v létě podnikatelský inkubátor. Vznikne v bývalém sídle lichtenštejnských knížat - Panském dvoře. Projekt si vyžádá zhruba 163 milionů korun, z nichž 123 milionů Kč radnice získala z evropských fondů. Před podpisem smluv o smlouvách budoucích je 80 až 90 procent kancelářských ploch. ČTK to řekla Jana Bánovská ze společnosti Podnikatelský inkubátor Kunovice - Panský dvůr, kterou založilo město.   Panský dvůr je komplexem pozdně renesančních budov. V době socialismu byl značně zdevastován. Za národní kulturní památku byl prohlášen v roce 1995. O deset let později vedení města dokončilo výkup areálu od místní firmy.   Radnice památku revitalizuje komplexně. S její revitalizací začala v březnu 2009. V první etapě zde vznikla odpočinková zóna, která v těchto místech chyběla. Staré objekty stavbaři zbourali, na jejich místě vyrostly dětské prolézačky, hřiště na pétanque, lavičky, chodníky a osvětlení. Druhou etapou rozsáhlého projektu byla přestavba sýpky na komunitní centrum. Přestěhovala se sem městská knihovna a vznikne centrum pro matky s dětmi a seniory.   Podnikatelský inkubátor je nejnákladnější částí projektu. Město si od tohoto kroku slibuje především udržení pracovních sil v regionu a jeho rozvoj.   slu mol  