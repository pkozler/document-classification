 Českým drahám se opět nepodařilo prodat palác v centru Prahy  --------------------    Ke zpravodajství: FOTO ve Fotobance  ID foto:  F200907290339801 ,  F200907290339801    --------------------    Praha 16. května (ČTK) - Českým drahám se ani na pátý pokus nepodařilo prodat v dražbě barokní Sweerts - Šporkovský palác v pražské Hybernské ulici. Dnešní aukce se nikdo nezúčastnil, řekl ČTK mluvčí Českých drah Petr Šťáhlavský. Vyvolávací cena dnes byla 260 milionů korun, v minulé dražbě na konci loňska to bylo 300 milionů Kč.   "Současnou situaci vyhodnotíme a zvážíme další postup, proto je předčasné hovořit o jakýchkoliv dalších krocích," uvedl Šťáhlavský. Budovu paláce dráhy nevyužívají, je tak jejich zbytným majetkem.   České dráhy se pokoušely palác zpeněžit v dražbě už čtyřikrát. Při prvním pokusu před více než dvěma lety činilo minimální podání půl miliardy korun, později dráhy slevily na 350 milionů korun. Minimální částku ale nikdo nenabídl. Loni v létě dráhy palác prodaly společnosti Gest - hotel, která patří italskému podnikateli Girolamu D'Agostinovi. Ten však nesložil kupní cenu 310 milionů korun. Předchozí dražba loni na Silvestra také neskončila úspěchem, za 300 milionů korun palác nového majitele nenašel.   Sweerts - Šporkovský palác byl postaven v letech 1725 až 1789. V poslední době sloužil jako kancelářská budova, v níž sídlila část Českých drah a některé její dceřiné společnosti jako ČD Reality nebo ČD Travel. Nemovitost je zapsaná v seznamu kulturních památek.   cfr dvd  