 Automobilka GM v dubnu získala zpět prvenství na trhu v USA  Upravili jsme titulek, upřesnili jsme údaje o růstu prodeje GM v 1. odstavci a doplnili informace o prodeji dalších automobilek v 1. a 2. odstavci.   --------------------    Washington 3. května (ČTK) - Největší americká automobilka General Motors v dubnu zvýšila prodej na domácím trhu meziročně o 26,4 procenta na 232.538 vozů. Prodej hlavního domácího konkurenta Ford Motor ve Spojených státech stoupl o 16,4 procenta na 189.778 vozů. GM se tak stala na domácím trhu opět jedničkou poté, co ji Ford v březnu překvapivě předstihl, napsala agentura DPA.   Údaje o dubnovém prodeji v USA postupně zveřejňují také další výrobci. Největší evropská automobilka Volkswagen například zvýšila prodej na americkém trhu o 23,4 procenta na 28.542 vozů. Volkswagen dnes uvedl, že tento měsíc zahájí výrobu ve své nové továrně v USA.   Analytici podle agentury AP očekávají, že celkový prodej automobilů ve Spojených státech vykáže za duben meziroční nárůst téměř o pětinu. Výzkumná společnost J.D. Power předpokládá, že v celém letošním roce prodej aut v USA stoupne o 12 procent na 13 milionů vozů.   V loňském roce se prodej zvýšil o 11 procent na 11,6 milionu vozů. Zaznamenal tak první celoroční nárůst od příchodu hospodářské recese. Předloni se propadl na 10,4 milionu vozů, tedy na nejnižší úroveň za 27 let. GM předloni stejně jako domácí konkurent Chrysler prošla bankrotovým režimem.   Společnost UBS dnes předpověděla, že GM letos zvýší svůj tržní podíl i zisk, protože má potenciál k tomu, aby těžila z problémů s dodávkami automobilových součástek po březnovém zemětřesení v Japonsku. UBS rovněž doporučila nákup akcií GM.   pmh vju mha  