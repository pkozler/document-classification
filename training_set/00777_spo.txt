 Čeští biatlonisté ve stíhačce všichni bodovali, vyhrál Ferry  --------------------    Ke zpravodajství: FOTO/aktuality   Doplnili jsme hlasy v 3. a 4. odstavci.   --------------------    Ruhpolding (Německo) 16. ledna (ČTK) - Čeští biatlonisté své vydařené představení v závodech Světového poháru v Ruhpoldingu korunovali v dnešní stíhačce na 12,5 km, kde se všichni čtyři vešli do nejlepší třicítky. Nejlépe si vedl Ondřej Moravec, který si doběhl pro 14. místo a připsal si tak svůj třetí nejlepší výsledek kariéry v SP. Vyhrál Švéd Björn Ferry.   Všichni čtyři Češi bodovali již v pátečním sprintu, v němž byl Tomáš Holubec dokonce desátý a vyjel si tak slibnou pozici pro dnešní stíhačku. Po dvou minutých terčích při třetí střelbě se však propadl na konečnou 19. příčku. Naopak Moravec minul pouze jednou a posunul se na 14. pozici se ztrátou minuty a devíti sekund na vítězného Ferryho.   S umístěním byl Moravec spokojený, ale mrzela ho chyba při poslední ráně, která ho připravila o elitní desítku. "Samozřejmě, že mě to naštvalo, ale byl jsem rád, že mi v poslední položce spadly třetí a čtvrtý terč. Vlastně jsem byl překvapený, že spadly. Bolelo mě už celé tělo a neměl jsou dobrou stabilitu,“ řekl Moravec na svazovém webu. "Dnes závod hodně bolel od prvních metrů. Přece jenom už to byl třetí těžký závod během pěti dnů," dodal.   Michal Šlesinger, který při sprintu upadl a ztratil cenných 25 vteřin, si polepšil dokonce z 39. na 26. místo. Jaroslav Soukup skončil o dvě příčky za ním. "Dnes to byl vyloženě střelecký závod, a právě proto bylo hodně těžké se posunout kupředu. Naopak velmi jednoduše šlo závod ztratit. Jedna chyba znamenala velký pád startovním polem," uvedl reprezentační trenér Ondřej Rybář. "Pokud klukům vydrží zdraví, věřím, že jim vydrží i forma," dodal.   Nejlepší výkon však předvedl Ferry, který do stíhačky startoval až z osmé pozice se ztrátou téměř minuty na vedoucího Nora Larse Bergera. Při čtyřech střelbách však ani jednou neminul a rychlým během se posunul do čela. Navíc si nejlépe vedl v závěrečném spurtu. Doběhl si tak pro pátý triumf kariéry.   Druhý skončil stejně jako v pátek Martin Fourcade z Francie, třetí místo obsadil Michael Greis z Německa.   Ženské stíhačce na 10 km vládla Norka Tora Bergerová, která vyhrála i sobotní sprint. Druhé Němce Andree Henkelové nadělila 38 vteřin. Český reprezentantkám se tolik nedařilo. Veronika Vítková byla čtyřicátá se ztrátou 4:28 minuty, Barbora Tomešová skončila dvaačtyřicátá.   svd nkr ura  