 Poslanci schválili posílení vlivu státu v komoře architektů  Praha 3. května (ČTK) - Poslanci schválili vládní novelu, která posiluje dohled státu v České komoře architektů (ČKA) a České komoře autorizovaných inženýrů a techniků činných ve výstavbě (ČKAIT). Nesouhlasili s doporučením Senátu, který navrhl zdvojnásobit zastoupení architektů v autorizační radě jejich profesní komory. Předloha míří ve sněmovním znění k podpisu prezidenta.   Senát poukazoval na nepoměr vzhledem k počtu stavebních inženýrů a techniků v radě jejich komory. V radě ČKAIT by měli většinu, architekti v radě ČKA nikoli. Podle senátora Jiřího Čunka (KDU-ČSL) by se jednalo o porušení rovnováhy mezi státní mocí a komorami.   "Změny, které navrhuje Senát, nepřispívají k lepší kvalitě zákona," postavil se proti úpravě horní komory ministr pro místní rozvoj Kamil Jankovský (VV). Poslanci mu dali za pravdu.   V případě ČKA budou členy rady zástupci ministerstev pro místní rozvoj, životního prostředí a kultury. V autorizační radě ČKAIT zasednou zástupci resortů místního rozvoje, dopravy, zemědělství a průmyslu. Vláda si od posílení státního dohledu slibuje jeho vyšší kvalitu.   Obě komory jsou samosprávnými institucemi s celostátní působností a povinným členstvím. Zabezpečují například zkoušky odborné způsobilosti nebo udělování a odnímání autorizací. Obě komory také zajišťují přípravu a zkoušky uchazečů o funkci autorizovaného inspektora.   mbc mha  