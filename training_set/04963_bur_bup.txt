 Dolar po příznivé statistice posiluje k euru i jenu  Londýn 5. ledna (ČTK) - Dolar dnes na devizových trzích roste k euru i jenu. Americkou měnu podpořily statistické zprávy o vývoji sektoru služeb a zaměstnanosti, které potvrdily, že ekonomice se daří a ekonomický růst ve čtvrtém čtvrtletí zrychlil.   V 17:45 SEČ euro vůči dolaru kleslo o 1,13 procenta na 1,3155 USD. K jenu však stouplo o 0,4 procenta na 109,54 JPY. Dolar vůči jenu posílil o 1,52 procenta na 83,25 JPY.   Agentura ADP Employer Services pak dodala, že soukromí zaměstnavatelé vytvořili v prosinci nejvíce pracovních míst od roku 2001 a mnohem více, než čekali analytici. Konzultační společnost Challenger, Gray &amp; Christmas pak dodala, že americké společnosti loni oznámily, že propustí 529.973 zaměstnanců, což je nejnižší údaj od roku 1997. V samotném prosinci bylo plánované propouštění nejnižší od roku 2000.   Obě zprávy naznačují, že by páteční údaje o vývoji nezaměstnanosti za prosinec mohly být velmi příznivé. Analytici podle ankety agentury Reuters odhadují, že v prosinci vzniklo 145.000 nových pracovních míst. V listopadu ekonomika vytvořila jen 39.000 pracovních míst a míra nezaměstnanosti stoupla na 9,8 procenta.   Institut pro řízení dodávek (ISM) dnes uvedl, že jeho index aktivity ve službách stoupl na 57,1 bodu z listopadových 55 bodů. Dostal se tak na nejvyšší úroveň od května 2006. Služby jsou největším sektorem ekonomiky a na celkové zaměstnanosti v USA bez zemědělského sektoru se podílejí více než 80 procenty, napsaly agentury AP a Reuters.   irl mha  