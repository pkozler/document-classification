 Premiér vyslechne od Hegera zprávu o reformách a odchodech lékařů  --------------------    Ke zpravodajství: FOTO/aktuality; AUDIO; VIDEO   --------------------    Praha 21. ledna (ČTK) - Premiér Petr Nečas (ODS) si na dnešek pozval ministra zdravotnictví Leoše Hegera (TOP 09) se všemi jeho náměstky, aby ho informovali o připravené zdravotnické reformě a aktuální situaci nemocnic, z nichž k 1. březnu chce odejít až 3800 lékařů. K protestu se dnes vyjádří také sestry. Společnou výzvu občanům, vládě i ministrovi vydají nemocnice, odbory a pacienti.   Premiér se podle Hegera zajímá o činnost všech ministerstev, vzhledem k vyhrocené situaci začíná zdravotnictvím. Heger dá premiérovi koncepci změn, o svých aktivitách budou mluvit také náměstci. Mluvit se bude i o odborové akci Děkujeme, odcházíme. Pokud lékaři výpovědi nestáhnou, nepřijdou 1. března do práce. V řadě míst hrozí krach péče, nejvíc je zasažena Vysočina s téměř 60 procenty výpovědí. Průměr ČR se blíží 19 procentům, v Praze chce odejít deset procent lékařů z nemocnic. Heger nechce žádat vládu o peníze navíc, vláda mu je ani nedá.   K napjaté situaci v nemocnicích se po dnešním mimořádném sněmu předsedkyň a předsedů sekcí a regionů vyjádří Česká asociace sester. Dosud s doporučeními pro své členky vyčkávala, jen varovala, že když budou zvýšeny platy lékařům, nemělo by to být na úkor sester. I ony by měly dostat přidáno. Sestry se obávají, že s odchodem lékařů se budou zavírat některá nemocniční oddělení i celé nemocnice, takže přijdou o práci.   Asociace českých a moravských nemocnic spolu s Odborovým svazem zdravotnictví a sociální péče, Lékařským odborovým klubem - Svazem českých lékařů a Svazem pacientů vydají společnou výzvu občanům, vládě a ministru zdravotnictví. Podle České lékařské komory se dají peníze na platy lékařů a sester získat potlačením korupce, Heger už vydal protikorupční strategii, která je pro nemocnice řízené státem závazná.   nam mkv  