 Inflace podle analytiků stoupla v prosinci na 2,2 až 2,3 procenta  Praha 6. ledna (ČTK) - Meziroční inflace v prosinci stoupla podle odhadů analytiků oslovených ČTK z listopadových dvou procent na 2,2 až 2,3 procenta. Za růstem cen v prosinci bylo podle ekonomů zdražení pohonných hmot a potravin. Za celý loňský rok pak odhadují analytici průměrnou inflaci na 1,5 procenta po předloňském jednom procentu. Letos by se podle ekonomů měla inflace pohybovat mezi dvěma až třemi procenty.   Data o inflaci zveřejní Český statistický úřad v pondělí 10. ledna.   "Očekávám, že inflace v prosinci zrychlila na 2,2 procenta. Meziměsíčně by cenová hladina měla vzrůst o 0,4 procenta. Výrazným faktorem se stal vývoj cen pohonných hmot, když během prosince jejich cena poskočila o jednu korunu na litr. Dále by měl pokračovat pozvolný nárůst cen potravin," uvedl analytik Atlantik FT Petr Sklenář. Za celý rok 2010 by průměrná inflace měla podle něj i ostatních analytiků dosáhnout 1,5 procenta. V letošním roce pak odhaduje průměrnou inflaci na 2,2 procenta.   "Dražší potraviny včetně vánočního kapra a rekordně vysoké ceny pohonných hmot posunou meziroční inflaci na téměř dvouleté maximum," uvedla analytička Raiffeisenbank Helena Horská. Průměrná cena nafty dosáhla v předvánočním období podle ní nejvyšší úrovně od září 2008 a cena benzínu maxima od září 2005. "Pokud se náš odhad naplní, tak prosinec letos vykáže hned po lednu druhý nejvyšší meziměsíční růst," upozornila.   I podle hlavního ekonoma Patria Finance Davida Marka inflaci v prosinci nejvýrazněji ovlivnily rostoucí ceny potravin a zdražení benzínu. "Ceny pohonných hmot reflektují to, že se ropa přehoupla přes 90 dolarů za barel, navíc v prosinci roku koruna oslabila vůči dolaru," uvedl. Prosincový meziroční růst spotřebitelských cen tak odhaduje na 2,3 procenta.   V letošním roce by se měla podle Marka inflace pohybovat mezi dvěma až třemi procenty. "Nejvýrazněji ji ovlivní deregulace nájemného, zdražení elektřiny a stoupající ceny potravin. Na pokračující růst ekonomiky a stoupající inflaci by měla v druhé polovině roku zareagovat ČNB zvyšováním úrokových sazeb," dodal.   Zatímco celková inflace za prosinec by podle analytika Generali PPF Asset Management Radomíra Jáče měla vyjít v souladu s odhadem centrální banky, kurz koruny vůči euru i dolaru je slabší než odhady ČNB. Spolu s rostoucími cenami ropy je podle něj možné, že inflace bude v průběhu let 2011 a 2012 vyšší, než předpokládala ČNB. "Naše predikce průměrné inflace činí 2,4 procenta pro letošek a 2,2 pro rok 2012, zatímco ČNB čeká 1,9 procenta pro rok 2011 a dvě procenta pro rok 2012," uvedl.   Aleš Sosnovský vju  