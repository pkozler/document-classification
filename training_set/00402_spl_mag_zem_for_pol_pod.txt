 Letní grilování odhaluje chuť sladkovodních ryb  --------------------    Ke zpravodajství: FOTO ve Fotobance  ID foto:  F201105240242401 ,  F201105240239401 ,  F201105240241001    --------------------    Praha 24. května (ČTK) - Pstruzi, siveni, ale také kapři jsou podle kuchařů výtečnou letní pochutinou, která si stále víc získává milovníky grilování. Jejich výhodou je rychlá a nenáročná úprava i lehká stravitelnost. Nemusí se dlouhodobě nakládat ani marinovat. Důležité je ovšem nepřebíjet chuť.     "Češi jsou známí tím, že maso naloží do všeho, co doma najdou. Když pak z toho cítí majoránku, tymián, oregano, rozmarýn, hořčici, worcester, tatarku a chilli, není to ono. Důležité je ukázat chuť ryby," řekl ČTK Radek Šubrt z pražské restaurace Amade. Podle něj stačí rybu lehce potřít kvalitním olivovým olejem, zakápnout citronovou či limetkovou šťávou, opepřit a lehce osolit. Spíše než namáčení do překombinované marinády je pro doplnění chuti vhodnější omáčka připravena z čerstvých surovin.   Podle znalců není prakticky žádný rozdíl mezi grilováním mořských a sladkovodních ryb. Pro přípravu na roštu se prý dobře hodí i mnohdy zavrhovaný kapr. "Hodí se na špízy i filety, ale může se grilovat také celý. Naříznout se musí u páteře a dovnitř se nasázejí rajčata, tymián a brambory. Pak se sváže a celý upeče. Trvá to ale déle," vysvětlil Šubrt.   Upozornil, že k hlavnímu jídlu se podávají filetové části ryby, zatímco zbytek se může využít pro přípravu různých pochutin. "Kuchař tak může ukázat, co umí. Lidi baví ochutnávat různé pokrmy. Chuť kapra pak vůbec nemusí poznat," řekl. Dobře využít se podle něj mohou kosti i kůže.   Sladkovodní ryby by po položení na rošt měly zůstat podle znalců určitou dobu v klidu. Pustí se ho prý samy, když se upečou. Maso se přitom nesmí pálit. Když z něj ukapává šťáva, je to znamení, že žár je příliš slabý. "Na studeném povrchu se ryba roztrhá. Gril musí být rozpálený," říká Šubrt.   Podle šéfkuchaře Jana Kvasničky z pražské restaurace Villa Richter je sladkovodní ryba poněkud složitější na úpravu než mořská. V nabídce venkovního grilování na terase Svatováclavské vinice je losos, mořský vlk nebo pražma. Sladkovodní ryby se na jídelníčku objevují zejména díky jejich čerstvosti.   "Ryby, které nabízíme, jsou z ranního výlovu v jižních Čechách," řekl ČTK. Upozornil, že kulinářskou hodnotu mají ryby zejména díky rychlé a jednoduché přípravě. Vyniknout musí zejména přírodní chuť. "Výtečný pro letní grilování je sumec, štika nebo úhoř. Maso se nesmí přesušit. Když je ale ryba velká, musí se péct pomalu, aby se z ní vypekl tuk," upozornil.   Také podle Jana Hůdy z Rybářského sdružení ČR je výhodou sladkovodních ryb v Česku zejména jejich čerstvost. "Sladkovodní ryby jsou lokálním produktem. Jejich výhodou je dostupnost na místním trhu," řekl ČTK. Upozornil, že čerstvé mořské ryby by se těžko dostaly do každého obchodu. Problémem je nákladná doprava, ale také nízká spotřeba v Česku.   "Češi kulinářskou hodnotu ryb stále neodhalili. Jsme středoevropský stát a dlouho byly ryby hlavně vánočním pokrmem," uvedl Hůda. Podle něj se české ryby v minulosti spíše vyvážely a ani restaurace neměly zájem s rybou pracovat. "Je to produkt, který se musí rychle zpracovat. Maso hospodářských zvířat se může uchovávat déle," uvedl.   Podle odhadu Rybářského sdružení byla loňská průměrná roční spotřeba sladkovodních ryb v Česku 1,4 kilogramu na osobu. Proti minulému období sice mírně stoupla, avšak Česko stále výrazně zaostává za ostatními zeměmi v Evropské unii. Ministerstvo zemědělství upozorňuje, že evropský průměr je přibližně pět kilogramů sladkovodních ryb na obyvatele. Zatraktivnit konzumaci ryb má propagační kampaň ministerstva Ryba domácí, která je financována z Evropského rybářského fondu. Zvýšit by měla i zájem o rybolov.   Alexandra Malachovská dr  