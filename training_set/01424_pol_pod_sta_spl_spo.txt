 V Třebíči otevřeli nový stadion pro baseball s in-line dráhou  --------------------    Ke zpravodajství: ilustrační FOTO ve Fotobance  ID foto:  P201010090055201    --------------------    Třebíč 21. května (ČTK) - Nový stadion s moderním hřištěm pro baseball a softball dnes otevřeli v Třebíči. Z tribuny bude moci utkání sledovat 200 diváků. Sportoviště stálo kolem 30 milionů korun a nabízí také skoro půl kilometru dlouhou in-line dráhu a multifunkční sportoviště pro veřejnost. Baseballové hřiště je podle Jana Urbánka z třebíčského sportovního klubu Nuclears jediné svého druhu na Vysočině a řadí se mezi nejlepší v Česku.   Třebíčský klub, který má 230 členů, čekal na kvalitní hřiště léta. Ve městě se hraje baseball čtvrt století. Hráči se nejprve scházeli na fotbalových hřištích a od roku 1997 na svépomocí upraveném hřišti za městem. "Pro nás je to obrat o několik set procent nahoru. Klub má konečně své zázemí, své šatny. Už se nebudeme převlékat na stráních, tak jak jsme to kdysi dělávali," řekl ČTK Urbánek.   Moderní stadion vznikl v ulici Na Hvězdě místo málo využívaného fotbalového hřiště a tenisových kurtů. Investici zaplatilo asi z třetiny město, peníze plynuly i od kraje a ze státních a evropských fondů. Veřejnosti bude na novém sportovišti sloužit asfaltové hřiště, na němž může být v zimě ledová plocha. V další části areálu je hřiště pro děti, prostor pro skateboard a pro petangue, nechybí ani venkovní posilovací stroje. První velkou prověrkou nového baseballového hřiště bude červencové evropské mistrovství kadetů, které bude hostit Třebíč spolu s Brnem.   vst vsj  