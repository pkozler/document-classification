 Fiat zvýšil svůj podíl v Chrysleru na 25 procent  Detroit 10. ledna (ČTK) - Italský výrobce automobilů Fiat zvýšil svůj podíl v americkém Chrysleru na 25 procent z dosavadních 20 procent. Uvedl to dnes generální ředitel společnosti Sergio Marchionne. Zopakoval rovněž, že Fiat by již letos mohl v Chrysleru získat většinový podíl.   Fiat převzal pětinový podíl v Chrysleru spolu s kontrolou nad vedením podniku předloni, kdy americká automobilka prošla bankrotovým režimem. "Existuje možnost, že se do konce tohoto roku dostaneme na 51 procent," prohlásil Marchionne.   Fiat minulý týden dokončil oddělení divize osobních automobilů od průmyslové divize. Automobilová divize Fiat SpA zahrnuje automobilové značky Fiat, Lancia, Alfa Romeo, Ferrari či Maserati, zatímco průmyslovou divizi Fiat Industrial tvoří producent nákladních automobilů Iveco a výrobce zemědělských strojů CNH Global.   Fiat se k ovládnutí Chrysleru chystá v době, kdy americký podnik zvyšuje odbyt rychleji, než je průměr odvětví. Chrysler se nyní připravuje uvést na trh nové modely, které jsou založeny na menší platformě Fiatu a úspornějších motorech.   pmh vju  