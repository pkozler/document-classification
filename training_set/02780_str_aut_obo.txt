 Vývoz aut z Thajska loni stoupl o dvě třetiny na nový rekord  Bangkok 20. ledna (ČTK) - Vývoz automobilů z Thajska se loni zvýšil asi o dvě třetiny na téměř 900.000 vozů. Vyšplhal se tak na nové rekordní maximum. Informoval o tom dnes thajský svaz automobilového průmyslu.   Příjmy z exportu automobilů činily 404,7 miliardy bátů (zhruba 240 miliard Kč). Automobilový průmysl je tak pro Thajsko největším zdrojem deviz po výrobě elektroniky a elektrických zařízení.   Thajský automobilový sektor podle svazu těží zejména z dohody o volném obchodu v rámci Sdružení zemí jihovýchodní Asie (ASEAN). Automobily se v Thajsku vyrábí od roku 1988. V zemi mají továrny všechny japonské automobilky, americké firmy General Motors a Ford Motor i německé společnosti Daimler a BMW, napsala agentura DPA.   pmh mha  