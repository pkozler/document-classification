 Čínský developer China Vanke loni zvýšil tržby o 71 procent  Šanghaj 4. ledna (ČTK) - Největší čínská developerská společnost China Vanke loni podle předběžných údajů zvýšila tržby o 70,5 procenta na 108,2 miliardy jüanů (zhruba 308,6 miliardy Kč). Firma vysokého růstu dosáhla navzdory zpomalení v závěru loňského roku, které je výsledkem snahy čínské vlády zpomalit růst cen nemovitostí.   Management uvedl, že prodej nemovitostí v prosinci meziročně vzrostl asi o 51 procent na 8,35 miliardy jüanů (zhruba 23,8 miliardy Kč). V listopadu činil meziroční nárůst tržeb 146 procent a v říjnu 137 procent. Dalších 21 projektů přitom firma zahájila jen od doby, co ohlásila listopadová data o tržbách.   Akcie China Vanke denominovány v jünech dnes na burze v Šen-čenu přidaly 7,1 procenta. Předběžný růst tržeb firma zveřejnila až po skončení obchodování. Vysoké zisky měly akcie i dalších firem, které se pohybují na realitním trhu. K růstu přispěly solidní vyhlídky trhu a zprávy, že Peking kvůli sporům mezi státními úřady zatím počká se zavedením diskutované daně z nemovitostí.   Realitní trh v Číně v posledních letech vykazuje silný růst, který podporuje více faktorů. V Číně se například rychle formuje střední třída a nadprůměrným tempem přibývá dolarových milionářů. Vliv má i fakt, že v oblastech, kde se ceny realit zvyšují nejvíce, je vysoká hustota obyvatel, což je obecně faktor, který svědčí vyšším cenám nemovitostí.   Čínská ekonomika vykazuje stabilní růst, který v posledních 20 letech v průměru dosahuje asi 9,5 procenta. Země má ale například vyšší inflaci než je obvyklé ve vyspělých zemích, což ale kompenzuje rychlý růst mezd. Ten v současné době činí kolem osmi procent ročně.   spr vju  