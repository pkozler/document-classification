 V Českých Budějovicích začala výstava Hobby 2011  --------------------    Ke zpravodajství: FOTO ve Fotobance  ID foto:  F201105100184201 ,  F201105100183801    --------------------    České Budějovice 11. května (ČTK) - Českobudějovické výstaviště ode dneška do neděle patří zahrádkářům a kutilům, začal tam 20. ročník jarního veletrhu Hobby. Návštěvníci na něj od rána mířili pro sazenice, nářadí i obhlédnout technologické novinky. Zboží a služby na trhu nabízí na půl tisícovky obchodníků. Pro návštěvníky jsou připraveny besedy, poradny i kulturní program.   Semena, sazenice, rostliny i okrasné stromy na Hobby nabízí 35 zahradnických firem, nářadí a zařízení pro hobby a zahradu najdou ve dvojnásobku stánků. Někteří návštěvníci zamířili na výstaviště, aby si vybrali z široké nabídky zahradního a campingového nábytku, prohlížejí si skleníky, pergoly, krby či grily. Stavební materiály a technologie mohou vybírat ve čtyřech desítkách expozic. Další obchodníci nabízejí širokou paletu spotřebního zboží, od sedacích souprav přes elektrospotřebiče a bioprodukty po vybavení pro volný čas.   Doprovodný program dnes návštěvníkům nabízel svatební téma - od svatby na klíč po ukázky líčení a účesů. Ve čtvrtek bude Den s Českým zahrádkářským svazem a časopisem Zahrádkář, na který mimo jiné přijede známý botanik Václav Větvička. Pátek bude zase patřit časopisu Receptář. V sobotu se uskuteční finále kuchařské soutěže Receptář prima nápadů a v neděli mohou návštěvníci dvacáté jubileum Hobby oslavit s Přemkem Podlahou.   Loni Hobby navštívilo na 61.000 lidí, prezentovalo se 417 vystavovatelů. Rekordní návštěvnost si drží první ročník v roce 1992, kdy přišlo na 75.000 lidí. V té době byla ale menší konkurence, výstavy a markety s podobným zaměřením nebyly. V oblíbenosti se Hobby stále řadí po Zemi živitelce na druhé místo.   Podle analýzy českého veletržního a výstavního trhu se Výstaviště České Budějovice loni zařadilo co do počtu návštěvníků (275.524) i co do počtu plochy (89.667 metrů čtverečních) na druhé místo v zemi za Veletrhy Brno. V počtu vystavovatelů (1754) pak zaujalo třetí místo za Brnem a Inchebou Praha.   mi snm  