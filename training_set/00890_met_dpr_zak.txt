 Dopravu na jihu Čech ztěžuje nový sníh, přibylo nehod  Ve 2. odst. jsme doplnili informace o nehodách.   --------------------    České Budějovice 24. ledna (ČTK) - Na jihu Čech napadlo v noci na dnešek kolem osmi centimetrů sněhu. Cestáři mají veškerou techniku v terénu. Řidiči ale musí počítat na vozovkách se zbytky rozbředlého a někde ujetého sněhu. Dohlednost je snížena vlivem srážek. Stalo se již několik nehod. Někde mají potíže řidiči kamionů, řekl ČTK dispečer zimní služby Jan Zmek.   Osobní auto se střetlo s kamionem na silnicí první třídy u obce Mirotice na Písecku. Tvoří se tam kolona vozidel. Policie řídí provoz kyvadlově. Další nehoda se stala na Strakonicku. U obce Sedlice za železničním přejezdem havarovala dvě nákladní auta. Místo je s opatrností průjezdné. Silnice třetí třídy je neprůjezdná v Litoradlicích na Českobudějovicku. Autobus tam dostal smyk a spadl do příkopu. Nehody se podle dostupných informací obešly bez zranění.   Teplota vzduchu se pohybuje od nuly po minus šest stupňů. Přes den bude podle meteorologů převážně zataženo se sněžením, na jihozápadě kraje bude sněžení trvalé a vydatné. Tam může napadnout až deset centimetrů sněhu. Nejvyšší denní teploty minus čtyři až minus jeden stupeň Celsia, na Šumavě minus pět.   mi mol  