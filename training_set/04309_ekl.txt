 Ošetřovatelé v ostravské zoo drží noční hlídky u březích slonic  --------------------    Ke zpravodajství: AUDIO; FOTO ve Fotobance  ID foto: P201008150056001, P201008150056401   --------------------    Ostrava 14. ledna (ČTK) - Ošetřovatelé začali v ostravské zoologické zahradě držet noční hlídky u slonic, které budou brzy rodit. Slonice by sice podle propočtů měly rodit až v březnu, může se ale stát, že porodí i o několik týdnů dřív. Hrozí to hlavně u mladší z nich, třináctileté Vishesh, která bude rodit poprvé. ČTK to řekla mluvčí zoologické zahrady Šárka Kalousková. Sloní porod je velice rizikový a v Česku se dosud živé slůně nenarodilo.   Slonice v pavilonu sledují i kamery. "Aby se ale v případě nutnosti dalo rychle zakročit, musí být někdo přímo v pavilonu," vysvětlila mluvčí. Před porodem se mění i chování zvířat a mohlo by se stát, že bude například nutné je oddělit. "Každou noc slonice jeden pracovník zoo pozoruje, a kdyby začal porod, může rychle přivolat další kolegy," dodala Kalousková. Sloni umí odpočívat ve stoje, ale když se cítí bezpečně, klidně si v noci lehnou i na bok.   Mláďata v ostravské zoo čekají dvě sloní samice: kromě prvorodičky Vishesh ještě její matka, 43letá Johti, která porodila už několik mláďat. Otcem obou slůňat je 24letý samec Calvin. Slonice jsou březí až dva roky. Narozená mláďata bývají metr vysoká a váží kolem 100 kilogramů.   Pracovníci zoo už v pavilonu zabezpečili místa, kam by slůňata mohla přelézt nebo spadnout. "Tyto zábrany musí být nejen neprůchodné pro slůně, ale musí zároveň odolat občasným destruktivním náladám inteligentních a silných slonic," uvedli pracovníci zoo ve sloním deníku na internetových stránkách  www.zoo-ostrava.cz.  Zábrany musejí být pro zvířata bezpečné a nesmějí znemožnit každodenní práci ošetřovatelů - úklid, trénink, krmení a manipulaci se zvířaty. "Po několika měsících sbírání informací, improvizací, hledání, zkoušení a instalací snad můžeme říct, že se nám kritická místa podařilo zabezpečit tak, aby se slůňatům ani slonicím nic nestalo," napsali ošetřovatelé ve sloním deníku. V pavilonu tak přibylo například několik sítí. "Slůňata jsou mláďata velmi zvídavá a jsou také velmi mrštná a pohyblivá. Navíc jsou sloní matky na své potomky velmi opatrné a jejich starostlivost je pověstná," vysvětlili pracovníci zoo.   Nad zadním boxem pro samce vznikla konstrukce pro zdvižné zařízení, které ošetřovatelé v případě komplikací použijí k zavěšení uspané slonice. "Je vyřešena technicky tak, aby nám umožnila zvednout více než čtyřtunovou samici," uvedli ošetřovatelé.   Oběma slonicím ošetřovatelé pravidelně odebírají krev, aby poznali, kdy začnou rodit. Začínající porod se pozná podle prudkého, až padesátiprocentního poklesu hladiny hormonu progesteronu v krvi během jednoho dne.   Ošetřovatelé už řadu měsíců se slony cvičí a na porod je připravují. Johti je jako jediná z ostravských slonů zvyklá na přímý kontakt s lidmi, protože 15 let vystupovala v cirkusu. U porodu bude uvázána řetězy, na což si zvykala několik měsíců. "Od nějaké doby bude na řetězech uvázaná celou noc. Když začne porod, už by se ji nepodařilo uvázat," řekla ČTK Kalousková.   Mluvčí zoo už dříve uvedla, že u slonů se mladší zvířata během života mnoha věcem učí od těch starších. Nejstarší samicí ve skupině je 49letá Suseela, která jako jediná žila jako mládě ještě ve volné přírodě a nějaké porody ve stádu určitě zažila. Pracovníci zoo doufají, že by se mohla zhostit role "tety" a pomoci Vishesh, ke které se ošetřovatelé na rozdíl od Johti asi při porodu nebudou moci přiblížit. V přírodě si sloní samice při porodech pomáhají a děje se tak i ve velkých sloních stádech v zahraničních zoologických zahradách.   Sloni indičtí patří k ohroženým druhům. Ve volné přírodě jich žije maximálně 55.000. Sloní pavilon, který byl v Ostravě otevřen v roce 2004 a stál 85 milionů Kč, odpovídá nejpřísnějším kritériím pro chov těchto zvířat. Ostravská zoo chová slony s přestávkami už od roku 1956.   Vlastimil Vyplel snm  