 České cestovní kanceláře ruší kvůli nepokojům zájezdy do Egypta  Doplnili jsme vyjádření CK Fischer a Alexandria, text jsme celkově upravili.   --------------------    Praha 31. ledna (ČTK) - Tuzemské cestovní kanceláře ruší kvůli bezpečnosti únorové zájezdy do Egypta, kde se vyhrocují protivládní nepokoje. ČTK to dnes sdělil viceprezident Asociace českých cestovních kanceláří a agentur (AČCKA) Tomio Okamura. Turistům, kteří nyní v Egyptě jsou, jsou cestovní kanceláře připraveny umožnit předčasný návrat do Česka.   Klientům podle Okamury budou cestovní kanceláře za zrušené zájezdy nabízet zájezd v jiném termínu. Možnost vybrat si mezi odletem do Egypta a zájezdem jinam začala většina hlavních českých cestovních kanceláří nabízet klientům už o uplynulém víkendu, doplnil Okamura.   V egyptských letoviscích je nyní podle něj přibližně 1000 českých turistů. O možnostech jejich předčasného návratu do Česka nyní cestovní kanceláře jednají s leteckými společnostmi. V současnosti létá do Egypta týdně sedm charterových letů s českými zájezdy, doplnil viceprezident AČCKA.   Rušení zájezdů do Egypta kvůli přetrvávajícím nepokojům oznámila například cestovní kancelář Exim Tours. Týká se to zájezdů s odletem počínaje dnešním datem do konce února, uvedl obchodní ředitel kanceláře Jan Koláčný. Exim Tours svým klientům nabídne změnu termínu, nebo jim umožní odlet do jiné země. V krajním případě je kancelář ochotná zájezd zcela zrušit a peníze klientům vrátit. K vrácení peněz za zrušené zájezdy se mezi velkými cestovními kancelářemi dosud připojily například Fischer a Alexandria.   Podle mluvčího CK Fischer Daniela Plovajka ponese cestovní kancelář veškeré náklady se zrušením dovolených do Egypta sama. "Nutit klienty platit storno poplatky 14 dní před odletem znamená nechat je zaplatit většinu ceny," říká Plovajko a připomíná, že pro cestovní kanceláře je nejdůležitější udržet si dobré jméno i za cenu zrušení poplatků za storno.   Na zvýšený zájem o odlet z Egypta dnes České aerolinie podle mluvčí společnosti Hany Hejskové reagovaly nasazením letadla s větší kapacitou míst. České cestovní kanceláře v Egyptě už minulý týden rušily fakultativní výlety do Káhiry, Asuánu a Alexandrie, kde se nepokoje odehrávaly. K rušení nebo odkládání zájezdů přistoupily cestovní kanceláře po stažení britských a amerických turistů ze země, tvrdí analytik Jaromír Beránek.   Egypt podle Okamury navštíví ročně 170.000 českých turistů a je sedmou nejpopulárnější českou zahraniční dovolenkovou destinací.   cfr dvd  