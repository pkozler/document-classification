 Do Iráku se vrátil radikální duchovní Muktada Sadr  Nadžaf (Irák) 5. ledna (ČTK) - Irácký šíitský duchovní Muktada Sadr se dnes po čtyřletém pobytu v cizině vrátil zpět do Iráku. Oznámil to člen jeho hnutí, které v loňských volbách získalo 40 z 325 parlamentních křesel a je třetí nejsilnější politickou formací v parlamentu.   "Přijel ještě s několika členy svého hnutí... A není to pouhá návštěva. Bude žít v Nadžafu," sdělil jeden ze Sadrových příznivců agentuře AFP.   Nadžav je jedním z posvátných šíitských měst ležících jižně od Bagdádu. Sadr tam dnes navštívil otcův hrob a rodinný dům.   Sadr neschvaluje přítomnost cizích vojsk v Iráku a svou zem opustil v roce 2006, kdy na něj byl vydán zatykač. V minulých měsících žil v Íránu.   V roce 2003 vytvořil vlastní milice, které měly 60.000 členů. tato Mahdího armáda obracela zbraně proti Američanům až do srpna 2008, kdy Sadr vojenské operace ukončil.   Sadr na konci dlouhých loňských jednání o budoucí vládní koalici podpořil šíitu a minulého premiéra Núrího Málikího, jehož blok skončil ve volbách jako druhý. Přitom Sadr do té doby patřil k Málikího kritikům za to, že spolupracuje s Američany a netrvá na jejich rychlém stažení z Iráku. Málikí se stal znovu premiérem a v prosinci sestavil kabinet.   sva mik      