 V Arizoně znovu evakuovali kvůli lesním požárům stovky domů  Phoenix (USA) 20. června (ČTK) - Američtí záchranáři v neděli museli na jihu Arizony evakuovat dalších 1700 domů, aby jejich obyvatele zachránili před ničivým lesním požárem. Oheň se po několika dnech relativního klidu znovu začal nebezpečně šířit a s podporou mimořádně silného větru se přiblížil lidským obydlím.   V okolí města Sierra Vista vítr dosahoval rychlosti až 100 kilometrů v hodině. Už dříve musel místní šerif nařídit evakuaci asi 10.000 lidí ze 4300 domů, aby zabránil zraněním a obětem. Vítr oheň rozšiřuje s takovou rychlostí, že hasiči museli spěšně opustit své posty a ustoupit do vzdálenějších míst.   Spásné letní deště jsou podle meteorologů v nedohlednu, a tak hasiče v Arizoně a sousedním státě Nové Mexiko příliš odpočinku nečeká. Požáry letos s mimořádnou silou postihly zejména oblasti na jihu a severovýchodě Arizony. Sežehly už území o rozloze 1898 kilometrů čtverečních a jsou považovány za nejničivější v historii tohoto amerického státu.   V Arizoně platí kvůli požáru stav nouze. Do hašení se zapojilo 4700 lidí, k dispozici mají také 20 vrtulníků a pět letadel, jež shazují vodu do plamenů. Požár podle expertů vznikl lidskou nedbalostí.   jas mik  