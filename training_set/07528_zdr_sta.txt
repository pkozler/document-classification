 Aktuálně.cz: FÚ zkoumá dotaci pro dětský hospic ve Vraňanech  Praha 9. května (ČTK) - Finanční úřad se podle serveru Aktuálně.cz zabývá osudem třicetimilionové dotace, kterou před lety poslalo ministerstvo zdravotnictví vedené Tomášem Julínkem (ODS) na stavbu dětského hospice do středočeských Vraňan. Nejasnosti kolem dotace odhalila nynější kontrola ministerstva zdravotnictví. "Kontrola byla ukončena s podezřením na neoprávněné použití části finančních prostředků z dotace. Proto jsme podali podnět finančnímu úřadu," řekl Aktuálně.cz mluvčí ministerstva Vlastimil Sršeň.   Ve Vraňanech navzdory státní subvenci stojí druhým rokem jen hrubá stavba. Ministerstvo nezveřejnilo informace o tom, u kolika peněz ze 30 milionů objevila kontrola nesrovnalosti.   O dotacích pro projekt rozhodl podle serveru v květnu 2008 tým tehdejšího ministra Julínka, přestože úředníci ministerstva o něm měli od počátku pochybnosti a původně jej vůbec nechtěli finančně podporovat. Dotace 30 milionů byla navíc poslána do Vraňan na úkor jiných zájemců, jimž úředníci původně peníze přislíbili. To vážně ohrozilo dostavbu hospiců v Čerčanech a v Chrudimi, pokračuje server.   Informuje, že za nevydařeným projektem stojí občanské sdružení Hospic v dobré víře, které dosud nemělo s obdobnými zařízeními pro nevyléčitelně nemocné děti zkušenost. Je složeno výlučně z rodinných příslušníků bývalého vojáka z povolání a dnešního šéfa Správy účelových zařízení ČVUT Zdeňka Zmrzlíka. Za sdružení vystupují Zmrzlíkova dcera Lenka a manželka Jana. On sám stál původně v čele sdružení. Podle Aktuálně.cz odmítá rodina Zmrzlíkových o projektu cokoli veřejně říkat, s novináři její členové nekomunikují.   Aktuálně.cz upozorňuje rovněž na těsné propojení mezi rodinným sdružením pro hospic a stavební společností Habak, která ve Vraňanech budovu rozestavěla. Vazbami se nyní začal zabývat finanční úřad. Jeho kontrola musí vyřešit i to, kolik peněz sdružení nashromáždilo. Jeho zástupci totiž ve veřejně dostupných databázích tento údaj nikde neuvádějí a mluvit o něm také odmítají. Na webových stránkách hospice pouze píšou, že stavba ve Vraňanech byla postavena výhradně "ze soukromých zdrojů".   "Minimální finanční prostředky, které jsme použili, byly výhradně z našich zdrojů, avšak je jich tak žalostně málo, že na větší stavební úpravy a další etapy výstavby nám tyto nestačí," píšou zástupkyně sdružení.   Podle Aktuálně.cz sdružení mělo prokazatelně peníze i od sponzorů, což potvrdila například Zuzana Paroubková, bývalá manželka expremiéra, která jeden čas byla garantem celého projekt. I její sdružení na vraňanský hospic přispělo, částku ale nezveřejnila. Nakonec i Paroubková, která se roky věnovala pomoci potřebným dětem, dala od sdružení ruce pryč. "Už tak tři roky s nimi nejsme v kontaktu. Vadilo nám, že se nic neděje, ještě jsou drzí a chtěli by další peníze. Ale neměli snahu, abychom jim pomohli jinak než finančně," řekla.   hš rot  