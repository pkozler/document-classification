 MfD: Stát dá příští rok na opravy silnic a dálnic devět mld. Kč  Praha 11. ledna (ČTK) - Stát od příštího roku zdvojnásobí finance na opravy silnic a dálnic, dá na ně devět miliard korun. Peníze, o které se částka na opravy navýší, ministerstvo dopravy vezme z prostředků určených na výstavbu nových komunikací. Napsala to dnešní Mladá fronta Dnes. Ministr dopravy Vít Bárta (VV) se však obává, že ani zdvojnásobení rozpočtu nebude na opravy stačit.   Loni dal stát na poškozené silnice asi 2,8 miliard korun, letos je rozpočet navýšen na čtyři miliardy, příští rok by měl vzrůst na devět miliard.   "Je to jedna z největších změn, kterou přináší naše nová dopravní superstrategie," řekl Bárta. Peněz však podle něj bude potřeba více.   "V opravách máme velký dluh, s kvalitou silnic přitom hodně souvisí i nehodovost," uvedl dopravní expert Petr Moos.   Podle ředitele úseku výstavby Ředitelství silnic a dálnic Reného Poruby je však na opravy potřeba 35 miliard korun. "Je to částka, ke které dospějeme, když nebudeme měnit jen povrch, ale na některých místech třeba i spodní konstrukční vrstvy," uvedl Poruba. Velkou část peněz navíc spotřebují opravy mostů.   Ministerstvo nově plánuje lépe dohlížet na ekonomiku nových staveb a provádět je co nejúsporněji. Každá stavba bude muset projít vicekriteriální analýzou, kterou stát dosud nepoužíval.   Podle návrhu stát dokončí téměř všechny rozestavěné stavby, nové silnice však začne budovat až po roce 2012.   "Absolutní prioritou je pro mě stavba R35 mezi Hradcem Králové a Mohelnicí," řekl Bárta. Naopak se kvůli omezeným finančním prostředkům v nejbližší době nepočítá s dokončením rychlostního spojení R6 mezi Novým Strašecím a Karlovými Vary, s úseky R7 do Chomutova, ani s dálnicí D3.   vit  