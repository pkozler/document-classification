 Premiérových závodů na segway se v Beskydech zúčastnilo 20 jezdců  --------------------    Ke zpravodajství: ilustrační FOTO ve Fotobance  ID foto:  F201104280046901    --------------------    Mosty u Jablunkova (Frýdecko-Místecko) 7. května (ČTK) - Zřejmě ve světové premiéře se dnes uskutečnily v Česku závody na speciálních dopravních prostředcích nazvaných segway. Zápolilo mezi sebou dvacet jezdců ve dvou disciplínách v náročném terénu moravskoslezských Beskyd.   Lidé na speciálním dvoukolovém elektrickém stroji stojí, když moderní zařízení udržuje jejich stabilitu. Stroj se pohybuje rychlostí kolem 20 kilometrů za hodinu.   Nápad uspořádat první závody na těchto speciálních vozítkách vznikl kvůli jejich větší popularizaci. "Chtěli jsme, aby si jezdci vyzkoušeli segway také v terénu. Připravili jsme pro ně náročnou trať, kde museli ukázat svoje technické zdatnosti," uvedl organizátor závodu Josef Kohut. Organizátoři vyvezli jezdce do nejvýchodnější obce ČR - Hrčavy. Odtud po devítikilometrové trati překonávali nastražené překážky. Několik jich nástrahy nezvládlo a skončilo po pádu na zemi. Naštěstí se závod obešel bez vážnějšího zranění.   Jezdci závodili v segway crossu a segway crosscountry. V první disciplíně triumfoval Jaroslav Endršt z Prahy. Ve druhé, kdy jezdci zápolili najednou ve čtyřčlenných skupinkách, byla nejlepší Miroslava Pavlíková z Prahy.   Pořadatelé počítají s dalšími ročníky netradičních závodů. Cena stroje je zhruba 230.000 korun. Tento dopravní prostředek je daleko více rozšířený v západní Evropě. Organizátoři závodu věří, že svoje příznivce si bude stále častěji získávat i v Česku.   Radim Kijonka kš  