 Průzkum:Češi nevidí budoucnost společnosti ani své finance růžově  --------------------    Ke zpravodajství: GRAFIKA   --------------------    Praha 27. ledna (ČTK) - Obyvatelé Česka jsou při pohledu na vlastní budoucnost spíše optimističtí, svou finanční situaci ale nevidí příliš růžově. Skeptičtí jsou i v tom, co přinese budoucnost celé společnosti. Nejpesimističtější jsou přitom lidé při hodnocení vývoje nálad ve společnosti, politické situace a míry korupce. Vyplynulo to z aktuálního průzkumu agentury Médea Research, jehož výsledky má ČTK k dispozici.   To, že se nálada ve společnosti v budoucnu zhorší, čekají zhruba dvě pětiny lidí. Opačného názoru je 21 procent obyvatel. Politická situace bude horší podle 41 procent dotázaných a podle 40 procent se zvýší i míra korupce. Naopak posun k lepšímu v těchto oblastech čeká 23, respektive 14 procent Čechů. Ti jsou podle průzkumu relativně nejoptimističtější v odhadech, jak se bude vyvíjet ekonomické situace ČR. Podle 31 procent se zlepší a podle 38 procent občanů se zhorší.   V souvislosti s očekáváním budoucnosti samotných Čechů padlo nejvíce neutrálních odpovědí. Odpověď "ani lepší - ani horší" zvolila nadpoloviční většina lidí u otázek týkajících se vývoje v oblasti partnerských vztahů, bydlení a zaměstnání. Jednoznačně kladných odpovědí bylo od 20 do 30 procent, což je ale výrazně více než těch záporných. Výjimkou bylo hodnocení očekávané finanční situace dotázaných. V lepším světle ji vidí 25 procent občanů, naopak 26 procent si myslí, že se zhorší. Podle 46 procent nebude ani lepší, ani horší.   Agentura provedla průzkum ve dnech 4. až 13 . ledna a na kladené otázky odpovědělo 501 lidí starších 18 let.   ktp mkv  