 Ropa výrazně zlevnila, vliv má dolar a příslib Saúdů zvýšit těžbu  Londýn 10. června (ČTK) - Ceny ropy na světových trzích se dnes výrazně snížily. Největší vliv na jejich pokles měl vedle rostoucího kurzu dolaru také příslib Saúdské Arábie zvýšit těžbu ropy i přes nedohodu v rámci Organizace zemí vyvážejících ropu (OPEC). Na nový rekord se přitom dostala prémie, která se platí u severomořské ropy Brent proti americké lehké ropě West Texas Intermediate (WTI).   Kolem 17:00 se barel Brentu prodával za 118 dolarů a proti předchozímu závěru v New Yorku byla jeho cena nižší o více než jedno procento. Naopak cena barelu americké ropy WTI byla mírně nad 99 dolary, což byl propad asi o tři procenta.   Kartel OPEC se tento týden překvapivě nedohodl na zvýšení těžby, ačkoliv se to od něj očekávalo. Před schůzkou se předpokládalo, že OPEC zvýší těžbu asi o milion barelů denně, proti záměru se ale nakonec postavila asi polovina členů. Saúdská Arábie jakožto největší člen OPEC ale tvrdí, že je nutné těžbu zvýšit kvůli rostoucí poptávce.   V ranních hodinách přitom ropa ještě pokračovala v růstu. Brent se tak v jednu chvíli dostal až nad 120 dolarů, kde byl naposledy před více než měsícem. Analytici tvrdí, že neshody mezi členy OPEC oslabují vůdčí roli kartelu a s ní i podporu cenám ropy. Saúdská Arábie přitom podle zdrojů už začala větší objemy ropy nabízet rafineriím v Asii.   "Očekával bych, že lidi začnou zpracovávat, co se stalo během schůzky (OPEC)," sdělil analytik finančního ústavu Crédit Agricole CIB Christophe Barret. Podle něj už OPEC nemá žádné těžební kvóty, jednotlivým členům tak nic nebrání ve zvyšování těžby. "Saúdská Arábie už to i dělá, zákazníkům z Asie nabízí víc ropy," dodal Barret.   OPEC denně vytěží asi 26 milionu barelů ropy, což je asi třetina světové spotřeby. Na Saúdskou Arábii připadá zdaleka největší podíl, země většinou těží minimálně devět milionů barelů denně. V současné době to je víc než 9,5 milionu, v červenci chtějí Saúdové těžbu zvýšit až na deset milionů. I tak prý ještě budou mít nevyužité kapacity.   Na novém rekordu se během dneška ocitla prémie, kterou obchodníci platí při nákupu ropy Brent. Proti WTI je Brent dražší o více než 19 dolarů, což se nikdy v minulosti nestalo. Dříve byla naopak dražší ropa WTI, její cenu ale v poslední době tlačí dolů vysoké zásoby v předávacím centru Cushing v Oklahomě.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  118,39  119,57     New York - Nymex  WTI  červenec  99,28  101,93     spr dvd  