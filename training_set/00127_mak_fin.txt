 Fitch snížila Řecku úvěrový rating na spekulativní úroveň  Atény 14. ledna (ČTK) - Agentura Fitch snížila hodnocení úvěrové spolehlivosti Řecka na podřadnou úroveň. Agentura dnes oznámila, že zemi snížila známku na BB+ z BBB- a ponechala jí negativní výhled. Důvodem jsou přetrvávající pochyby o schopnosti Řecka dostat se z vážné dluhové krize vlastními silami.   Z trojice velkých ratingových agentur byla Fitch poslední, kdo Řecku snížil známku na spekulativní úroveň. Fitch ve zprávě ale připustil, že hospodářský a fiskální výkon Řecka pod programem pomoci od Evropské unie a Mezinárodního měnového fondu v mnoha ohledech překročil očekávání.   Fitch ale také uvedl, že vysoké zatížení veřejným dluhem způsobuje, že je platební schopnost Řecka náchylná k opětovnému zhoršení. Řecké ministerstvo financí uvedlo, že krok agentury Fitch ukazuje na potřebu přehodnotit, jak ratingové agentury v Evropě fungují, napsala agentura Reuters.   Agentura Fitch upozornila již minulý měsíc, na rostoucí pravděpodobnost, že sníží úvěrový rating Řecka do spekulativní kategorie. K takovému kroku již dříve přikročily agentury Moody's a Standard &amp; Poor's.   Řecko v květnu dostalo od EU a Mezinárodního měnového fondu finanční pomoc 110 miliard eur (asi 2,8 bilionu Kč). Atény budou pomoc čerpat v průběhu tří let a mezitím musí průběžně plnit dohodnuté podmínky, zejména ve snižování rozpočtového deficitu.   pok jw  