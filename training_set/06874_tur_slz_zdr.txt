 Výpadek hrazených lázeňských pobytů nahradí CK nabídkami v cizině  Praha 29. května (ČTK) - Výpadek objemu lázeňské péče, který způsobí plánované omezení úhrad pojišťoven v rámci zdravotní reformy, mohou nahradit cestovní kanceláře levnými lázeňskými pobyty v cizině. Jako vhodná alternativa se ukazuje například Egypt, uvedl Jaromír Beránek ze společnosti Mag Consulting. Pracovní příležitosti se tak z Česka přesunou do zahraničí. Výrazné omezení komplexní a příspěvkové lázeňské péče by mělo nastat po snížení úhrad pojišťoven na polovinu ze současných přibližně tří miliard korun.   Takovouto variantu pobytů spojených s lázeňskou péčí už podle Beránka zvažují některé české cestovní kanceláře. "Pochopitelně tam budou muset mít českého doktora, maséra, českou rehabilitační sestru, ale ostatní služby budou čerpány místními silami," uvedl Beránek. Zavedené lázeňské destinace jako třeba sousední Slovensko nebo Maďarsko podle něj cílí na movitější klientelu a nemohou být alternativou za pobyty hrazené nebo spolufinancované zdravotními pojišťovnami.   Výrazné omezení kompletně hrazených a příspěvkových pobytů podle analýzy Mag Consultingu výrazně omezí dostupnost lázeňské péče u skupin obyvatel s nižšími příjmy a především u dětí, které nejsou schopné plně zvážit cenu vlastního zdraví.   V loňském roce bylo podle Mag Consultingu do lázeňských léčeben přijato 376.000 pacientů, což v meziročním srovnání představuje úbytek 0,6 procenta. Počet pobytů českých pacientů plně hrazených pojišťovnami se vloni meziročně snížil zhruba o procento na 107.000. Nejvíce, o 3,6 procenta se snížil počet samoplátců z ciziny, počet samoplátců z Česka se naopak o 3,5 procenta zvýšil.   cfr dp    