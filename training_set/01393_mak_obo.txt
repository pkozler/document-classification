 ČSÚ: Dovozní ceny v březnu stouply o 5,3 pct a vývozní o 1,6 pct  Doplnili jsme další informace v celém textu   --------------------    Praha 16. května (ČTK) - Ceny dováženého zboží v březnu meziročně vzrostly o 5,3 procenta a vyváženého o 1,6 procenta. Ceny se zvýšily i v porovnání s předchozím měsícem, u dovozu to bylo o 0,8 procenta a u vývozu o 0,4 procenta. Informoval o tom dnes Český statistický úřad.   V meziročním srovnání se na březnovém růstu cen dováženého zboží podepsalo zejména zdražení minerálních paliv o 24,9 procenta. Stouply ale i ceny ostatních surovin o 44,1 procenta, polotovarů o 8,1 procenta a chemikálií o 5,4 procenta. Zlevnění statistici zaznamenali u strojů a dopravních prostředků o 2,4 procenta a průmyslového spotřebního zboží o 2,2 procenta.   Zvýšení cen vyváženého zboží ovlivnily hlavně ceny polotovarů, které stouply o 6,7 procenta. O 22,6 procenta vyšší byly meziročně i ceny minerálních paliv, o 16,2 procenta ostatních surovin, o 9,7 procenta potravin a o 9,2 procenta chemikálií. Naopak levnější o 3,9 procenta byly stroje a dopravní prostředky a o 0,7 procenta průmyslové spotřební zboží.   Březnový růst dovozních cen v meziměsíčním srovnání podpořilo hlavně zdražení minerálních paliv o 6,1 procenta. Významně stouply i ceny ostatních surovin, a to o 2,3 procenta, a rovněž polotovarů o 0,7 procenta a chemikálií o 0,6 procenta. Naproti tomu potraviny zlevnily o 0,9 procenta a stroje a dopravní prostředky o 0,6 procenta.   Vývoj vývozních cen ovlivnily vyšší ceny polotovarů o 1,2 procenta. Nejvíce rostly ceny chemikálií o 2,5 procenta, minerálních paliv o dvě procenta a potravin o 1,4 procenta. O půl procenta pak spadly ceny ostatních surovin a o tři desetiny procenta strojů a dopravních prostředků.   Směnné relace, tedy vztah mezi změnami cen vývozu k cenám dovozu, v březnu meziročně vzrostly na hodnotu 96,5 procenta, přesto se už 16 měsíc držely v negativních hodnotách. Proti únoru směnné relace klesly na hodnotu 99,6 procenta, uvedl ČSÚ.   ktp mha  