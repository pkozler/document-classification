 Fakultní nemocnice hospodaří v souhrnu kladně, Heger sdělí víc  Praha 4. května (ČTK) - Fakultní nemocnice dlouhodobě hospodaří kladně. Vyplývá to z dat statistiků za roky 2006 až 2009. Aktuální data dnes zveřejní ministr Leoš Heger (TOP 09). Podle mluvčího Vlastimila Sršně si zadlužení z minulosti nesou jen pražská Fakultní nemocnice Bulovka a brněnská Nemocnice u sv. Anny. I jejich situace se ale oproti minulosti podle mluvčího výrazně zlepšila.   Současné hospodaření nemocnic je podle něj vyrovnané nebo i s mírným ziskem. V letech 2006 až 2009 stoupaly podle statistiků příjmy nemocnic ročně o šest až deset procent, výdaje o sedm až deset procent. K 31. prosinci 2009 dosáhly příjmy nemocnic 123,8 miliardy korun, výdaje 123,2 miliardy. Převažovaly nemocnice s kladným hospodářským výsledkem. V roce 2006 skončilo s plusovým výsledkem 69 procent nemocnic, v roce 2009 pak 72 procent.   Tradičně tvoří podstatnou část výdajů nemocnic mzdy, zhruba 44 procent. Největší nárůst byl v roce 2009, o deset procent. Přispělo k tomu navýšení tarifních platů v druhé půli roku, kdy lékařům v nemocnicích stouply platy o sedm procent a zdravotním sestrám o 15 procent. Letos půjdou na platy lékařů navíc dvě miliardy korun.   Další velkou položkou nákladů jsou výdaje za léky a zdravotnické prostředky. Výraznější růst nákladů na léky v roce 2007 souvisí se změnou financování center a přílivem moderních léků pro jejich pacienty.   nam pba  