 V hradeckém kraji o silvestrovské noci šest drobných požárů  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Doplnili jsme vyjádření zdravotnických záchranářů ve 2. odstavci.   --------------------    Hradec Králové 1. ledna (ČTK) - Hasiči o silvestrovské noci v Královéhradeckém kraji zasahovali u šesti drobných požárů. U Úlibic na Jičínsku havaroval opilý řidič, jeden člověk z osádky vozu byl lehce zraněn. Ve Starém Bydžově na Hradecku neznámý zloděj ukradl dvě brokovnice, zjistila dnes ČTK u hasičů a policistů v hradeckém kraji.   Zdravotničtí záchranáři podle zástupce ředitele krajské záchranky Jiřího Maška v neevidovali žádné úrazy způsobené dělbuchy či pyrotechnikou. "Bylo hodně opilých, řešili jsme nejvíce úrazy způsobené v opilosti, různými pády. Nešlo o nic závažného," řekl.   Hasiči po silvestrovské půlnoci likvidovali požár kontejneru na odpad v Trutnově a požár stánku s potravinami v Bernarticích na Trutnovsku. Ve třech případech hasiči vyjížděli k požárům v komíně, v Nové Pace zasahovali u požáru plynoměru na budově obchodu.   Výrazně rušnější noc měla policie, která v celém kraji řešila desítky oznámení. "Většinou šlo o přestupky v souvislosti s alkoholem, různé rvačky, nadávky, rušení nočního klidu, přestupky proti občanskému soužití. Žádné ublížení na zdraví hlášeno nemáme," řekl operační důstojník hradecké krajské policie.   Při nehodě u Úlibic se asi dvě a půl hodiny před půlnocí osobní auto se třemi lidmi převrátilo na střechu. U opilého řidiče policie zjistila téměř dvě promile alkoholu. Dnes časně ráno havarovala opilá řidička ve Špindlerově Mlýně. Nehoda se obešla bez zranění.   Ve Starém Bydžově se neznámý zloděj v noci na dnešek vloupal do rodinného domku, kde ukradl dvě lovecké brokovnice. Další dvě lovecké zbraně v domě zůstaly.   Zdeněk Rychtera kš  