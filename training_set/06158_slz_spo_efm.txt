 Tuna: Sazka se proti pozastavení loterijní licence zřejmě odvolá  Rozšířili jsme o vyjádření skupiny Penta ve 4.,  5. a 6. odstavci a o vyjádření šéfa Sazky Hušáka v 7. a 8. odstavci   --------------------    Praha 10. května (ČTK) - Sazka se s největší pravděpodobností odvolá proti dočasnému pozastavení loterijní licence. Na dotaz ČTK to dnes sdělil mluvčí Sazky Jan Tuna. Ministerstvo financí v pondělí pozastavilo Sazce licenci na provozování číselných loterií kvůli tomu, že Sazka nevyplatila včas výhru ve Sportce za více než 103 milionů korun. Výhru však prý společnost podle Tuny postupně splácí.   Zástupci společnosti KKCG, která je jedním z největších věřitelů Sazky, přitom v pondělí vyjádřili obavy, že pokud by Sazka ve lhůtě nepodala rozklad, rozhodnutí MF by nabylo právní moci. "Je to jasný důkaz toho, že Hušák nedělá nic pro záchranu Sazky, jak tvrdí svým akcionářům. Naopak ji zcela systematicky poškozuje a likviduje. Podle našich informací měl Hušák nejen souhlas insolvenčního správce, ale i peníze na účtech, aby výhry po splatnosti byly vyplaceny v plné výši," uvedl mluvčí KKCG Dan Plovajko.   I podle PPF, dalšího z největších věřitelů, je pozastavení licence vyústěním několikatýdenní soustředěné činnosti představenstva firmy a generálního ředitele Aleše Hušáka, kteří s plnou podporou finanční skupiny Penta směřují k rozvratu a zničení Sazky a k vyklizení prostoru pro konkurenční Fortunu. Ta patřící investiční skupině Penta a oznámila již dříve, že 18. července spustí svou vlastní "sportku", loterii Fortuna Lotto.   Skupina Penta přitom v dnešním prohlášení uvedla, že je podle ní právně téměř nemožné zabránit úplnému odnětí licence. "Insolvenční zákon totiž neumožňuje, aby docházelo k výplatě jakýchkoliv pohledávek, které vznikly před prohlášením úpadku - jednalo by se totiž o zvýhodňování věřitelů," uvedl mluvčí skupiny Penta Martin Danko.   Penta dále uvedla, že pondělní pozastavení licence společnosti Sazka vnímá jako logický důsledek řetězce událostí, které způsobili agresivní věřitelé snažící se o nepřátelské převzetí Sazky. "Pánové Kellner a Komárek se již měsíce snaží o vstup do Sazky, přičemž tak činili prostřednictvím nepřátelského skupování dluhu, a to i za značně přemrštěné ceny. Následně udělali vše proto, aby sabotovali záchranný plán Sazky a dotlačili společnost k vyhlášení úpadku. Je proto nesmyslné, že se pokouší vinit Pentu za svoji zbabranou investici," uvedl Danko.   Jediným východiskem ze současné situace je podle Penty řešení, které zkombinuje snížení nominální hodnoty veškerých závazků, navýšení základního jmění a dohodu se sportovními svazy na pravidelných garantovaných ročních platbách.   Obvinění KKCG a PPF odmítl v dnešním prohlášení i šéf Sazky Hušák. "Ani já, ani nikdo z vedení společnosti nečiní a nikdy nečinil žádné kroky, kterými bychom připravovali pole pro jakoukoliv konkurenci," uvedl Hušák. Zároveň uvedl, že Sazka měla již před několika týdny připravené řešení, které by Sazce pomohlo získat peníze, a to v podobě uzavření smlouvy s firmou Gladiolus. "Tomuto řešení zabránili mimo jiných představitelé KKCG," uvedl Hušák. Opakovaně pak řešení situace Sazky podle něj zabránili zástupci KKCG a PPF v předběžném věřitelském výboru.   Jedinou nedoplacenou výhru Sazka podle Hušáka doplácí a přesně podle plánu tak bude činit i nadále. "Pokud jsem mluvčím KKCG obviňován, že na výhru podle jeho informací byly dostatečné finanční prostředky, dovoluji si upozornit, že Sazka musí hradit řadu dalších pro její činnost nezbytných výdajů," dodal Hušák.   Dočasné zastavení provozování vydalo MF na dobu 30 kalendářních dnů a znamená, že dnem nabytí právní moci, tedy 15 dní od doručení rozhodnutí, je Sazka povinna zastavit příjímání sázek na číselné loterie. MF zároveň ale upozornilo, že Sazka může proti rozhodnutí do 15 dní od doručení podat rozklad. O něm následně rozhoduje ministr financí a teprve poté se případné rozhodnutí stává pravomocným. Pokud ovšem Sazka výhru do doby nabytí právní moci rozhodnutí doplatí, správní řízení MF zastaví.   Sazka je v úpadku od konce března, a to kvůli problémům se splácením výstavby O2 areny. Městský soud v Praze v pátek evidoval 2079 věřitelů loterijní společnosti Sazka, hodnota pohledávek převyšovala 41 miliard Kč. Absolutní výši pohledávek a počet věřitelů bude soud podle mluvčí definitivně uzavírat v tomto týdnu. Řada přihlášených pohledávek je nyní sporných.   Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   sos mha  