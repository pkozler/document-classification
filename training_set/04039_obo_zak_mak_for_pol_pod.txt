 Novela o zadržování padělků se možná vrátí sněmovně  Praha 24. května (ČTK) - Novelu, která má zjednodušit zadržení padělaného zboží celníky, Senát možná vrátí sněmovně. Ústavně-právní výbor dnes horní komoře doporučil nová pravidla více provázat se zákony o obchodní inspekci a ochraně spotřebitele. Senát bude o novele rozhodovat za dva týdny.   Celníci mají například získat právo odebrat prodejci či přepravci zboží, u něhož je podezření na porušení práv duševního vlastnictví, i když nebude dobrovolně vydáno. Protokol o vydání nebo odnětí zadrženého zboží, v němž se uvede jeho množství a popis, budou muset nově ze zákona podepsat "dva celníci a osoba, která zboží vydala, nebo jíž bylo odňato".   Celní úřady budou moci výslovně zabrat také padělky a napodobeniny značkového zboží v případech, že se jejich vlastníka nepodaří zjistit. V tomto případě se zničení takového zboží provede na náklady držitele práv duševního vlastnictví. Mezi duševní vlastnictví patří například patenty na vynálezy, průmyslové vzory nebo ochranné známky.   Předloha kromě zničení zachovává možnost přenechat zboží po odstranění ochranných známek k humanitárním účelům. Postižitelné má být také navržení padělků a nedovolených napodobenin do režimu s podmíněným osvobozením od cla, například do režimu tranzitu. Výši pokut novela nemění, sankce podle závažnosti přečinu mohou vystoupat až na 20 milionů korun.   Ústavně-právní výbor doporučil také úpravy v novele o dani z nemovitosti kvůli nejasnostem o výši zdanění zpevněných nádvoří, které bylo některými finančními úřady v minulosti daněno jako stavba. Nejvyšší správní soud ale rozhodl jinak, což by pro obce znamenalo výpadek příjmů ve výši zhruba 400 milionů korun, řekl ČTK senátor ODS Jaroslav Kubera.   Novela má podle vládního návrhu vyjasnit zdanění takzvaných plošných staveb, tedy pozemků zpevněných stavbou bez svislé nosné konstrukce. Nemají už být předmětem daně ze staveb, ale budou podléhat sazbě daně z pozemků. Sněmovna v novele navíc sjednotila koeficient pro výpočet daně z nemovitostí u statutárních měst bez rozdílu počtu jejich obyvatel.   mhm dvd  