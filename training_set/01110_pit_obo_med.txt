 Průzkum: Češi považují internet za nejvhodnější zdroj informací  Praha 21. ledna (ČTK) - Češi považují internet za nejvhodnější zdroj informací o nabídce zboží a služeb. Stejně hodnotí lidé internet také z hlediska zpravodajství. Vyplývá to z výzkumného projektu NetMonitor, který pro Sdružení pro internetovou reklamu (SPIR) mezi uživateli internetu provedla agentura Mediaresearch.   Jako vhodný zdroj informací o zboží a službách označilo internet 96 procent účastníků výzkumného projektu. "Více než dvě třetiny respondentů z tohoto hlediska považují za velmi dobrý zdroj i noviny a časopisy. Naopak podíl televize se pohybuje na hranici 56 procent," stojí v tiskové zprávě SPIR.   Nejvíce internetových uživatelů je podle výzkumu ochotno zaplatit online za produkty a služby z kategorií elektra a spotřební elektroniky (60 procent), cestování (45 procent) a vybavení kanceláří a domácností (43 procent).   Internet pro české internetové uživatele představuje nejpoužívanější médium, které denně používá 85 procent z nich. Následuje televize (62 procent) a rádio (52 procent). Tištěné noviny a časopisy čte pravidelně každý den jen každý pátý uživatel internetu.   Z médií na internetu jsou nejčastěji denně navštěvované zpravodajské portály a magazíny (51 procent), následuje online poslech rádia (12 procent) a online sledování televizních programů (devět procent).   V oblasti zábavy dominuje internet spolu s televizí. Internet jako velmi vhodný zdroj zábavy uvedlo 60 procent respondentů, následuje televize (54 procent), rádio (35 procent) a noviny a časopisy (20 procent).   Třemi nejvyhledávanějšími kategoriemi informací na internetu jsou zábavná videa, sport a cestování. Více jak polovina respondentů (58 procent) sleduje zábavná videa denně.   beh vju  