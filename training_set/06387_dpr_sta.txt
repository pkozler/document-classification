 MfD, E15: Stavba dálnice D8 se opozdí, hrozí ztráta dotací  Praha 12. května (ČTK) - Ministerstvo dopravy připravuje krizový scénář pro případ, že by se nepodařilo do roku 2015 dostavět dálnici D8 a Česko by muselo vracet evropské dotace. Uvedly to dnešní deníky Mladá fronta Dnes (MfD) a E15, kterým to řekl náměstek ministra dopravy Lukáš Hampl. Projekt dálnice počítá s příspěvkem od EU 8,2 miliardy korun, které by úředníci museli přesunout na jiné silniční stavby. Stát ale nemá vlastní peníze, které jsou při spolufinancování staveb dotacemi nezbytné.   "Problémem je nedostatek národních prostředků, které by bylo možné použít na přípravu náhradních projektů," uvedl Hampl. O jaké náhradní projekty jde, není podle deníků zatím jasné. Podle původních plánů měla být D8 zprovozněna už koncem loňského roku.   Stavba ale pokračuje pomalu, protože soud na popud ekologů zrušil územní rozhodnutí, na které byla vázána řada stavebních povolení. Ředitelství silnic a dálnic (ŘSD) proto znovu žádá o sloučené územní rozhodnutí a stavební povolení, které by umožnilo mít dokumenty na stavbu zbytku dálnice. Kompletní by mohly být během června. "Od vydání stavebního povolení jsme schopni dálnici dostavět do 38 měsíců," řekl MfD uvedl mluvčí ŘSD.   Podle Hampla v tuto chvíli běží ohledně stavby ještě další spory, které blíže nespecifikoval a které prý ohrožují konečný termín dokončení. "V tuto chvíli nemáme jistotu, že se dálnice stihne do roku 2015 postavit," řekl.   Stavba úseku dálnice D8 přes České středohoří je hotová téměř z poloviny, z 16 kilometrů chybí povolení na zhruba čtyři kilometry. Zatím je prostavěno asi pět miliard korun. Pokud by dálnice přišla o evropskou dotaci, musel by ji stát dokončit kompletně ze své.   Poslední nedostavěný úsek dálnice D8 spojující Prahu s podkrušnohorskou aglomerací a Saskem je dlouhý 16,4 kilometru. O jeho dostavbu se vedou spory už od konce 90. let, konečná podoba trasy byla schválena v roce 2005 a o dva roky později se začalo stavět. Administrativní problémy se týkají především asi čtyřkilometrového úseku u Ústí nad Labem.   ktp mol  