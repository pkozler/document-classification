 Orco ve sporu s chorvatskou vládou hrozí mezinárodní arbitráží  Praha 7. ledna (ČTK) - Developerská společnost Orco požaduje po chorvatské vládě uspokojivé řešení sporu o hotelový projekt Suncani Hvar do tří měsíců, v opačném případě spor předá mezinárodni arbitráži. Řekl to dnes generální ředitel firmy Jean-Francois Ott.   Orco vstoupilo do projektu přestavby desítky starších hotelů na ostrově Hvar na luxusní zařízení před pěti lety v rámci dohody s tamním státním privatizačním fondem. Ott nyní uvedl, že zatímco Orco i přes nedávnou finanční krizi své závazky plynoucí z dohody plnilo, vládní fond nesplnil nic z toho, co podle dohody měl.   "Dnes jsem proto premiérovi Chorvatska poslal oznámení o sporu. ... Mají tři měsíce na vyjednání, jak doufám, přátelského řešení, jinak půjdeme k mezinárodnímu soudu," řekl Ott v rozhovoru, který byl zveřejněn na webu společnosti Orco.   Orco vlastní v projektu 55 procent, 31 procent kontroluje Chorvatsko, zbytek patří drobným akcionářům. Orco do hotelového projektu pode Otta investovalo 65 milionů eur, tedy asi 1,6 miliardy korun.   O budoucnosti projektu Suncani Hvar jednalo Orco se zástupci chorvatské vlády už v pondělí, ke shodě ale nedospěli. Hned poté Otta kontaktovala chorvatská policie a podle mluvčí firmy po něm chtěla svědectví. V úterý musel Ott odpovídat na další otázky policie. Chorvatská televize podle agentury Reuters uvedla, že policie obvinila šest lidí z toho, že v letech 2005 až 2008 způsobili v chorvatské divizi Orka finanční škodu 16 milionů kun (asi 54 milionů Kč). Jména a další detaily však nezveřejnila.   Ott dnes uvedl, že policie se jej ptala na věci kolem fungování a řízení Suncani Hvar a plateb některým dodavatelům. Ott popřel zprávy některých médií, které hovořily o tom, že firma zpronevěřila z projektu až dva miliony eur. "Proč bychom kradli sami sobě? To nedává absolutně žádný smysl," řekl Ott.   Šéf firmy Ott přitom odpověděl kladně na otázku, zda považuje svůj policejní výslech za přímo spojený se sporem mezi Orkem a chorvatskou vládou. Způsob kladení otázek označil za "mimořádně překvapivý" a politicky motivovaný. Nynějším postupem Chorvatska k firmě se Ott cítí být diskriminovaný jako zahraniční investor.   Orco patří mezi přední developerské společnosti ve střední Evropě, hlavní oblast působení firmy je v Česku. Firma v současnosti řeší vysoké zadlužení. Její akcie se mimo jiné obchodují na pražské burze. Mezi největší plánované projekty Orka patří zástavba území kolem bývalého nádraží v Praze-Bubnech.   hp fsl dvd  