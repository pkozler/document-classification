 Dolar před zasedáním Fedu a díky statistice roste  Londýn 26. ledna (ČTK) - Dolar na devizových trzích posiluje vůči euru i jenu. Investoři před dnešním rozhodnutím měnového výboru centrální banky USA (Fed) upravovali své pozice, což vedlo k poklesu eura. Dolar rovněž podpořila příznivá statistika.   V 17:45 SEČ euro vůči dolaru kleslo o 0,1 procenta na 1,3677 USD, k jenu však vzrostlo o 0,12 procenta na 112,62 JPY. Dolar vůči jenu posílil o 0,13 procenta na 82,31 JPY.   Analytici očekávají, že Fed ponechá úrokové sazby na rekordním minimu. Bude je však zajímat, zda potvrdí své zaměření na podporu růstu a nezačne se spíše zabývat inflací. Případné potvrzení Fedu, že ekonomika USA se zlepšuje, by pak mohlo dále podpořit kurz dolaru k euru. Fed zveřejní své prohlášení ve 20:15 SEČ.   Dolar rovněž podpořila zpráva o prodeji nových rodinných domů ve Spojených státech za prosinec. Prodej se ve srovnání s předchozím měsícem zvýšil o 17,5 procenta na nejvyšší hodnotu za osm měsíců. Meziročně byl prodej nicméně nižší o 7,6 procenta, napsala agentura Reuters.   irl jw  