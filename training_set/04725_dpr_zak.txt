 Obětí dopravních nehod na Slovensku loni ubylo na nové minimum  --------------------    Ke zpravodajství: AUDIO   --------------------    Bratislava 17. ledna (ČTK) - Na slovenských silnicích zemřelo loni 345 lidí, což je nejméně od vzniku státu v roce 1993. Navzdory tomu však země nesplnila svůj dřívější závazek vůči EU snížit počet obětí dopravních nehod na 305. Novináře o tom dnes informovalo vedení policie, které si zlepšení bilance slibuje od chystaného nového způsobu hodnocení policistů. Také v Česku loni ubylo obětí nehod, cíle ministerstva dopravy se rovněž nepodařilo naplnit.   S loňskou statistikou nehodovosti slovenská policie spokojena není. "Číslo 345 je tragické," prohlásil policejní prezident Jaroslav Spišiak. Mezi oběti nehod bylo i 113 chodců a 21 cyklistů.   Celkový počet dopravních nehod v zemi v uplynulém roce klesl o téměř čtvrtinu na 21.595, ubylo i těžce zraněných. Vedle porušení základních předpisů se na vzniku havárií podepsala rychlá jízda, nedání přednosti v jízdě, u zhruba desetiny nehod byl u viníků zjištěn alkohol.   Na motoristy podle Spišiaka platí hlavně zvýšený dohled policistů. "Jen hrozba, že někde na silnici stojí policista a uloží pokutu, tak jen tehdy je řidič schopen se přizpůsobit (pravidlům)," řekl. Dodal, že svému závazku vůči EU z roku 2002 ohledně počtu mrtvých na silnicích se kromě Slovenska nepodařilo dostát ani dalším evropským zemím.   Zlepšení situace na silnicích by prý mohlo nastat po té, co plat a kariérní postup dopravních policistů bude od léta navázán na plnění cílů policie v oblasti nehodovosti a nikoliv na počet udělených pokut. Policie rovněž hodlá zpřísnit testy v autoškolách.   Na českých silnicích v loňském roce zemřelo 753 osob. Počet obětí nehod tak byl o deset procent nižší než v roce 2009 a nejnižší za posledních 20 let.   boa hej  