 Radní dnes budou schvalovat zdražení jízdného v pražském MHD  Praha 17. května (ČTK) - Radní hlavního města dnes projednají zdražení jednorázových jízdenek na pražskou MHD. Ceny lístků by se měly zvýšit o šest korun, a to z 18 na 24 a z 26 na 32 korun. Zároveň se prodlouží jejich platnost a dosud nepřestupní jízdenka se stane přestupní. Tarifní jízdné by se měnit nemělo. Schválit by také měli bezplatné jízdné pro děti do 15 let a pro důchodce od 65 roků.   Rada se dnes také bude zabývat návrhem, jak ušetřit na stavbě tunelu Blanka. Město by například mělo odložit zkrášlení výdechových objektů a opravu bastionu na Prašném mostě. Nepostaví zatím asi ani takzvaný baldachýn nad parkovištěm u Letenských sadů. V rámci stavby naopak opraví Letenské náměstí.   Radní dále projednají financování prodloužení metra A do Motola a dostanou zprávu hodnotící zimní údržbu silnic a chodníků v metropoli.   cap jw  