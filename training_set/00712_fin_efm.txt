 Zisk největší ruské banky Sberbank loni prudce stoupl  Moskva 25. ledna (ČTK) - Čistý zisk největší ruské banky Sberbank loni prudce stoupl na 184 miliard rublů (110 miliard Kč) z 21,7 miliardy rublů v roce 2009. Oznámila to dnes firma. Předloni byly výsledky společnosti zasaženy finanční a hospodářskou krizí.   Loňské výsledky byly v důsledku hospodářského oživení podpořeny výrazným snížením rezerv na špatné úvěry. Zisk překonal podnikovou prognózu, která jej odhadovala na zhruba 160 miliard rublů. Letos počítá firma s nárůstem zisku na zhruba 200 miliard rublů, napsala agentura Reuters.   Objem rezerv na špatné úvěry loni klesl na 86,6 miliardy rublů z předloňských 387 miliard. Objem spotřebitelských úvěrů se zvýšil o 11 procent a objem podnikových úvěrů o 12 procent.   pmh jw  