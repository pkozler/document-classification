 Hyundai Motor Czech k 1. červenci vystoupí ze svazu dovozců aut  Praha 3. května (ČTK) - Společnost Hyundai Motor Czech k 1. červenci ukončí své členství ve Svazu dovozců automobilů (SDA). Jedním z hlavních důvodů je podle firmy pasivita SDA ve vztahu k údajnému dlouhodobému zkreslování prodejních statistik registrací nových vozů na českém trhu. Podnik o tom informoval v tiskové zprávě.   "Skutečnými prodejními výsledky Hyundai již dávno překonal své dva bývalé hlavní konkurenty mezi dovozci - Ford a Volkswagen, kteří se na rozdíl od Hyundai věnují reexportům. Prodeje vozů značky Hyundai v České republice byly rekordní nejen za rok 2010, ale také za první čtyři měsíce roku 2011, což potvrzuje pozici Hyundai jako silného domácího výrobce," uvedla firma.   Další členství v SDA by podle firmy Hyundai bylo v rozporu s její dlouhodobou strategií a její filozofií transparentní komunikace. Reakci sdružení se ČTK nepodařilo získat.   Společnost Hyundai Motor je součástí skupiny Hyundai-Kia Automotive Group, která je od roku 2007 čtvrtým největším výrobcem automobilů na světě a zahrnuje přes 20 dceřiných společností a přidružených organizací působících v různých oborech automobilového průmyslu.   vrk vju  