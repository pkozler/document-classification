 Symantec: Osobní údaje z Facebooku mohly roky nechtěně unikat  New York 11. května (ČTK) - Osobní údaje o uživatelích sociální sítě Facebook mohly v posledních letech nešťastnou náhodou unikat k dalším subjektům, zejména zadavatelům reklamy. Na oficiálním blogu to uvedla agentura Symantec; podle mluvčí Facebooku je ale tato zpráva nepřesná.   Výrobce bezpečnostního softwaru dodal, že se třetí subjekty mohly dostat k informacím o profilech, fotografiím a chatu a mohly mít možnost odesílat vzkazy. "Odhadujeme, že k dubnu 2011 umožňovalo tento únik téměř 100.000 aplikací," uvedl Symantec na blogu.   Dodal ale, že si třetí subjekty nemusely uvědomit, že můžou mít k informacím přístup. Podle Symanteku mohly během let nedopatřením uniknout miliony přístupů prostřednictvím statisíců aplikací.   Blog dodává, že Facebook dostal o situaci zprávu a únik potvrdil. Sociální síť pak přijala kroky, aby záležitost vyřešila.   "Bohužel má závěrečná zpráva Symanteku několik nepřesností. Konkrétně, provedli jsme šetření, které neprokázalo, že by výsledkem této situace bylo sdílení soukromých informací uživatelů s neautorizovanými třetími stranami," reagovala tisková mluvčí Facebooku Malorie Lucichová.   Podle ní zpráva Symanteku také ignoruje smluvní závazek inzerentů a vývojářů, který jim zakazuje získávat nebo sdílet osobní informace klientů. Facebook má přes 500 milionů uživatelů a o jejich čas strávený na internetu i dolary z reklamy soupeří se společnostmi Google a Yahoo, napsala agentura Reuters.   pok mha  