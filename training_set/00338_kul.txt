 Komise vybere šéfa Filharmonie Brno ze 13 zájemců  Opravili jsme ve 2. odstavci chybné "na konci února" na správné "na konci ledna".   --------------------    Brno 13. ledna (ČTK) - Nového ředitele Filharmonie Brno bude výběrová komise vybírat ze 13 zájemců. Tolik se jich přihlásilo do konkurzu. V den končící lhůty leželo na magistrátu devět přihlášek, poštou však přišly další. Kdy bude jméno nového šéfa orchestru známo, nechtěla dnes primátorova náměstkyně Jana Bohuňovská (ODS) odhadovat. Uchazeče si komise teprve bude zvát na pohovory, řekla ČTK.   Výběrové řízení spěchá, protože orchestr na konci ledna opustí David Mareček. Povede Českou filharmonii. Podle představ radních, kteří zastupují Brno jako zřizovatele, by měl nový ředitel k filharmonii nastoupit ještě před Marečkovým odchodem. Aby si mohli agendu předat.   Podle podmínek konkurzu nemusí být ředitelem filharmonie nezbytně hudebník. Radní žádali například vysokoškolské vzdělání, čtyři roky praxe ve vedoucí funkci, znalost světového jazyka, schopnost komunikovat s médii i veřejností a orientaci v oboru a kulturní přehled.   Marečkovi kolegové už dříve ČTK řekli, že orchestr zanechá bez vnitřních problémů a s jasným směřováním. "Filharmonii nechá 'uklizenou', není rozháraná, nejsou v ní pnutí a problémy, které bývají často v uměleckých tělesech. Je tu i jasná perspektiva zahraničních zájezdů," uvedl dlouholetý dramaturg brněnské filharmonie Jiří Beneš. I podle Bohuňovské hledá radnice kandidáta, který by nastolený směr udržel a dál pracoval na rozvoji tělesa.     Vystudovaný klavírista Mareček začínal ve Filharmonii Brno jako dramaturg. Jejím šéfem je od roku 2007. Po svém příchodu se snažil přivést do koncertních síní nové publikum a nekonvenčním způsobem nalákat na koncerty také mladé lidi. Do orchestru přivedl nového šéfdirigenta - Srba Aleksandara Markoviće.   lce sap  