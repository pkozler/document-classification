 Kvůli sněhové bouři přišly statisíce lidí v USA o elektřinu  --------------------    Ke zpravodajství: FOTO/aktuality   Aktualizovali jsme počet lidí bez elektřiny ve 2. odstavci, doplnili jsme další informace o sněhové kalamitě a o jejích dopadech na rozpočet ve 4. až 8. odstavci.   --------------------    Washington 27. ledna (ČTK) - Statisíce lidí ve Washingtonu a jeho okolí přišly o dodávky elektřiny kvůli sněhové bouři, která se ve středu a v noci na dnešek přehnala přes severovýchod Spojených států. Kvůli sněhu bylo zrušeno asi 1500 letů. Počasí zkomplikovalo i návrat amerického prezidenta Baracka Obamy z Wisconsinu, protože nemohl použít vrtulník a jeho limuzína později uvízla v dopravní zácpě. Informovala o tom agentura AP.   V americkém hlavním městě napadlo asi 25 centimetrů mokrého sněhu, pod jehož váhou se trhalo elektrické vedení. Bez proudu se tak podle agentury AP ocitlo na 400.000 domácností a distribuční společnosti nedovedou říct, kdy budou dodávky elektřiny plně obnoveny.   Husté sněžení zkomplikovalo ve středu i Obamův program. Prezident se vrátil letadlem z jednodenní návštěvy Wisconsinu. Obvyklá cesta vrtulníkem z vojenské základny, kde Air Force One přistál, do Bílého domu ale nebyla kvůli počasí možná. Obama proto musel jet vozem, jeho kolona ale uvízla v hustém provozu, který navíc zpomalovala námraza na silnici. Místo obvyklých 20 minut jela prezidentská kolona do Bílého domu hodinu.   Sněhová kalamita zasáhla i New York, kde napadlo téměř 40 centimetrů sněhu. Zdejší letiště musela omezit provoz, zrušeno zde bylo přes 1000 letů. Město vyhlásilo kvůli sněžení už podruhé během letošní zimy stav nouze. Podle meteorologů napadlo v New Yorku letos v lednu nejvíc sněhu za dobu, po níž se vedou záznamy.   Město dnes zrušilo školní vyučování. S velkými problémy se potýká pozemní doprava, neboť silnice pokryl rozbředlý sníh. Z New Yorku je také hlášeno jedno úmrtí v souvislosti s bouří, když sněžný pluh při čištění parkoviště na Long Islandu srazil ženu. Ta nehodu nepřežila.   Sněhová bouře zasáhla Spojené státy od Appalačských hor po Novou Anglii. Ve Filadelfii kvůli ní bylo zrušeno přes 400 letů a 1500 cestujících ve městě uvízlo. New Jersey zastavilo provoz většiny spojů městské hromadné dopravy. V mnoha městech bylo ve středu i dnes zrušeno školní vyučování.   Od Vánoc se přes severovýchod USA přehnalo už šest sněhových bouří. Kromě dopravních komplikací tak nebývale velká sněhová nadílka způsobuje problémy i místním rozpočtům, protože rostou náklady na odstraňování sněhu.   Newyorská radnice utratila všech 38 milionů dolarů (670 milionů korun) určených na likvidaci sněhu během letošní zimy už před 1. lednem. Město se totiž muselo vypořádat s kalamitou, která přišla těsně po Vánocích a při níž napadlo během dvou dnů až půl metru sněhu.   str hej  