 Ministerstvo dopravy chce uvolnit pravidla pro kácení u silnic  Praha 24. května (ČTK) - Ministerstvo dopravy chce omezit pravidla pro kácení stromů podél silnic. Dva roky stará úprava, která umožňuje kácet pouze po dohodě správy silnic s úřady ochrany přírody, podle ministerstva působí v praxi obtíže. "Forma dohody dvou správních orgánů na povolení kácení neřeší situaci, kdy se tyto orgány neshodnou, respektive pak nelze kácení realizovat nikdy," vysvětluje ministerstvo důvod nového znění pravidel v návrhu novely zákona o pozemních komunikacích. Ochránci přírody jsou proti změně.   Úřad navrhuje, aby kácení podél cest bylo z povinného povolování orgánem ochrany přírody vyňato. Správci silnic by tak byli povinni záměr kácet pouze patnáct dnů předem oznámit. Úřad by mohl kácení pozastavit, omezit nebo zakázat, pokud by odporovalo požadavkům na ochranu dřevin. Změna by se ale netýkala stromořadí, pouze volně stojících stromů a dřevin, pro pokácení aleje by nadále byl nutný výslovný souhlas.   Podle návrhu novely zveřejněného v elektronické vládní knihovně záměr ministerstvo dopředu konzultovalo s ministerstvem životního prostředí. "Dohoda s ministerstvem dopravy v této věci byla zatím předběžná, v žádném případě se nejedná o bezvýhradný souhlas. Návrh řádně projednáváme v rámci meziresortího řízení, se všemi dotčenými subjekty a v termínu uplatníme připomínky," popsala názor MŽP mluvčí Michaela Jendeková.   "Záměr ministerstva dopravy je vlastně fintou, jak vrátit věci zpět," myslí si o návrhu mluvčí sdružení Arnika Zora Kasiková. Nad kácením podle ní nebude dostatečná kontrola a stromy budou dále ubývat, protože v režimu oznámení nemají správci silnic povinnost náhradní výsadby. Sdružení se také obává, že se přímo při projednávání návrhu novely v parlamentu objeví pozměňovací návrhy, které výsledné znění zákona ještě zhorší.   Ani výjimka pro aleje podle Arniky nedává záruku, že norma nebude zneužita. "Vzhledem k neexistující evidenci alejí a nepřesné definici stromořadí může výjimka vést k faktické likvidaci celých stromořadí nebo jejích částí," uvedl v tiskové zprávě právník Arniky Lukáš Matějka.   Arnika loni vytvořila koncepci zachování alejí v Česku a zaslala ji úřadům a obcím. Materiál, který vznikal ve spolupráci s dendrology, architekty, ale i právníky a silničáři, navrhuje mimo jiné způsoby, jak zvýšit bezpečnost provozu na silnicích. Patří mezi ně především prevence nehodovosti u samotných řidičů, obnovení bílých bezpečnostních nátěrů kmenů, případně instalace svodidel či omezení rychlosti a dopravní značení v problematických úsecích. Před úpravou zákona o ochraně přírody a krajiny mizely stromy kolem cest v tisících ročně, ochránci přírody proto organizovali za záchranu krajinného rázu kampaně.   Nyní nevládní organizace připravují připomínky k návrhu novely o silničním provozu, ministerstvu dopravy je mohou zasílat do 8. června.   rem pba  