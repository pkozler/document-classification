 Na Vysočině se za desetiletí skoro zdvojnásobila kapacita kempů  Jihlava 29. května (ČTK) - Na Vysočině se v uplynulém desetiletí skoro zdvojnásobila kapacita kempů. Loni bylo na území kraje evidováno přes 3300 míst pro stany a karavany, ve srovnání s rokem 2000 o 1570 míst více. Větší možnosti pro kempování podle Českého statistického úřadu před rokem nabízely jen čtyři kraje. Vysočina ale patří mezi regiony s nejnižšími počty lůžek v ubytovacích zařízeních, ačkoliv i jejich počty za minulých deset let stouply.   "Na Vysočině je krásná příroda. Jezdí sem školy v přírodě i rodiče s dětmi, kteří chtějí mít levnější dovolenou," zdůvodnil rozvoj kempů Tomáš Čihák, ředitel krajské organizace Vysočina Tourism. Velkým ubytovacím zařízením se prý v kraji moc nedaří a bývají poloprázdná. Ukazuje se také, že se příliš nevyplácí stavět středně kvalitní hotely a penziony. "Teď je to spíš o tom zaměřit se na movitou klientelu, anebo nabídnout skromné podmínky v krásné přírodě," míní ředitel.     Loni na Vysočině fungovalo 346 hotelů, penzionů a jiných ubytovacích zařízení. Ve zhruba 6800 pokojích bylo 19.954 lůžek. Za minulé desetiletí přibylo kolem 1660 lůžek. Investoři už ohlásili záměry na budování dalších hotelů.   Letos v srpnu přivítá první návštěvníky nový hotel Chateau Herálec, který vznikl rekonstrukcí zámečku v Herálci na Havlíčkobrodsku. ČTK to potvrdil ředitel Michal Pitroň. V hotelu bude 19 stylových pokojů. Stavební práce trvaly dva roky a stály 126 milionů korun, přispěla na ně Evropská unie. Podle Čiháka to bude první pětihvězdičkový hotel na Vysočině.   Hotelové pokoje se 70 lůžky by měly vzniknout rekonstrukcí zámečku v Dalešicích na Třebíčsku. Nové ubytovací kapacity jsou rovněž součástí záměru na revitalizaci zámeckého areálu v Pohledu na Havlíčkobrodsku.   Kempy se na Vysočině rozrůstaly hlavně do roku 2005, v dalších čtyřech letech počty míst pro stany a karavany spíš stagnovaly. Loni místa opět přibývala, jejich počty stouply o 180.     Vysočina patří mezi turisticky nejméně navštěvované kraje, do statistik se však promítá i to, že na svém území nemá lázně. V minulém roce nocovalo v kraji 335.400 hostů, převažovali Češi.     Kapacita hromadných ubytovacích zařízení na Vysočině:     rok  počet pokojů  počet lůžek  místa pro stany a karavany     2000  6090  18.293  1749     2010  6828  19.954  3319     Zdroj: ČSÚ   vst dp        