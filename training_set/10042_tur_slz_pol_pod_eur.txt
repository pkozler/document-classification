 Stavba turistického centra v Bystřici n. P. by měla začít letos  Bystřice nad Pernštejnem (Žďársko) 23. ledna (ČTK) - Bystřice nad Pernštejnem chce v letošním roce zahájit stavbu atraktivního turistického centra, v němž bude skanzen s lidovými stavbami, ale i ekopavilon s nejmodernějšími technologiemi. Na projekt asi za 150 milionů korun má město od loňska příslib evropské dotace. Nyní se dokončuje další fáze příprav, řekl ČTK bystřický místostarosta Josef Vojta. Pokud všechno dopadne podle plánu, mohlo by nové Centrum zelených vědomostí přivítat první hosty na jaře 2013.   Bystřický areál provede návštěvníky od technologií minulosti až do budoucnosti. Na jeho stavbu už bylo vydáno územní rozhodnutí, dolaďují se rozpočty a žádost o stavební povolení. Na základě těchto dokumentů podá město v nejbližší době žádost o potvrzení dotace do unijního Regionálního operačního programu. Pokud padne rozhodnutí do dubna, mohlo by se centrum začít budovat v srpnu nebo v září, uvedl Vojta. Město si od uskutečnění tohoto projektu slibuje především rozvoj turistiky. Roční návštěvnost centra by se měla pohybovat v řádu desítek tisíc lidí.   V bývalém hospodářském dvoře Mitrovských vzniknou dílny s tradičními řemesly, jako bylo například stolařství a kovářství. V navazujícím skanzenu si návštěvníci budou moci vyzkoušet třeba ruční výrobu svíček a mýdla. V moderním ekologickém pavilonu se naopak budou ukazovat nejnovější způsoby staveb domů a využití obnovitelných zdrojů energií. Součástí projektu je 2,6 kilometru dlouhá stezka pro jezdce na koních.   V prvním kole hodnocení strategických projektů cestovního ruchu za více než 100 milionů korun v operačním programu loni uspělo také nedaleké Nové Město na Moravě s plánem na stavbu regeneračního centra. V tomto městě, které je známé jako lyžařské středisko, měl vzniknout hotel s vodními atrakcemi, posilovnami a konferenčním zázemím za více než 260 milionů korun; unie by zaplatila asi 38 procent nákladů. Novoměstští zastupitelé ale tento týden rozhodli o zastavení příprav. Převládl názor, že si tak velkou akci nemůže město v současné ekonomické situaci dovolit.   vst sap  