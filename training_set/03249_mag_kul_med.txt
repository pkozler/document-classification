 Discovery odložila pořad rekonstruující pitvu M. Jacksona  --------------------    Ke zpravodajství: FOTO ve Fotobance  ID foto: FO00325613, FO00080491, P200903050850601   --------------------    Praha 1. ledna (ČTK) - Televizní stanice Discovery odložila na neurčito vysílání pořadu, jenž měl ukázat rekonstrukci pitvy Michaela Jacksona. Záměr vyvolal podle agentury AP kritiku fanoušků i správců zpěvákovy pozůstalosti.   Své rozhodnutí Discovery odůvodnila ohledy na začátek soudního líčení s lékařem obviněným z podílu na Jacksonově smrti. Stanice prý chce také vyjít vstříc žádosti správců jeho pozůstalosti Johna Branca a Johna McClaina, kteří ji vyzvali, aby dokument neuváděla. "Stanice Discovery udělala správný krok, když se rozhodla zrušit tento vykořisťovatelský pořad. Doufáme, že se tato show ani v budoucnu nebude nikde vysílat," komentovali oba muži nejnovější vývoj v kauze.     Pořad nazvaný Michael Jackson's Autopsy: What Really Killed Michael Jackson (Pitva Michaela Jacksona: Co skutečně zabilo Michaela Jacksona) byl plánován do lednového vysílání. Tištěná reklama k údajně vědecky podloženému pořadu ukazuje tělo přikryté prostěradlem, z pod kterého vyčnívá ruka se zpěvákovou charakteristickou rukavicí pošitou penízky.   Jackson označovaný jako "král popu" zemřel v červnu 2009 ve věku 50 let na selhání srdce po předávkování utišujícími léky. Léky mu předepsal lékař Conrad Murray, který je obviněn vyšetřovateli z neúmyslného zabití zpěváka. Předběžné soudní jednání, ve kterém se určí, zda je dost důkazů pro řádný soud, začne 4. ledna v Los Angeles.   phg kš  