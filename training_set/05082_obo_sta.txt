 Čína chce postavit v Thajsku obchodní komplex za 1,5 mld USD  Bangkok 7. ledna (ČTK) - Čína plánuje výstavbu obrovského obchodního komplexu v Thajsku, přes které by posílala zboží vyrobené v Číně do celého světa, aniž by musela platit clo. To často uvalují na její zboží hlavně země Evropské unie nebo Spojené státy. Investice má činit 1,5 miliardy USD (28,5 miliardy Kč). Informovala o tom dnes čínská média a představitelé thajské vlády.   Komplex se má nacházet na východním předměstí Bangkoku. Na ploše 500.000 metrů čtverečných by mělo sídlit přes 70.000 čínských obchodníků. Výstavba by měla začít v březnu a trvat má 18 měsíců. Oficiální odhalení projektu se má uskutečnit 18. ledna za účasti thajského premiéra Apchisita Vedžadžívady.   Čína loni v lednu podepsala se zeměmi jihovýchodní Asie dohodu o volném obchodu, která snížila nebo odstranila cla. Pokud zboží projde přes Thajsko, nebudou muset čínské firmy platit cla uvalená na jejich vývoz Spojenými státy a Evropskou unií. Plán také umožní uměle snížit přebytek zahraničního obchodu Číny s těmito zeměmi, který je zejména v USA a EU velmi citlivou záležitostí.   Vývoz z Číny zůstal vysoký i v době krize. V listopadu vývoz ze země stoupl o 34,9 procenta na 153,3 miliardy USD (2,9 bilionu Kč). K růstu přispívá vývoz do rozvíjejících se zemí, které oživují po krizi mnohem rychleji než USA a Evropa, napsala agentura AP.   irl mha  