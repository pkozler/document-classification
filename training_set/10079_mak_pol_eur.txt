 Čína podepsala v Evropě obchodní dohody za zhruba 18 miliard eur  --------------------    Ke zpravodajství: FOTO/aktuality   --------------------    Praha 11. ledna (ČTK) - Čína během končícího evropského turné místopředsedy vlády Li Kche-čchianga podepsala s evropskými firmami řadu smluv a kontraktů v celkové hodnotě kolem 18 miliard eur (přes 440 miliard Kč). Druhá největší ekonomika světa tím po prosincové návštěvě prezidenta Chu Ťin-tchaa dál prohloubila své ekonomické svazky s Evropou a na starém kontinenmttě se zároveň představil pravděpodobný budoucí čínský premiér.   Li zahájil cestu po Evropě ve Španělsku začátkem minulého týdne za slibů, že Čína bude investovat do nákupů španělských dluhopisů. Podle médií by to mělo být zhruba tolik, co už dohromady investovala do nákupu dluhopisů řecké a portugalské vlády, to znamená asi šest miliard eur. Španělsko má potíže v souvislosti s dluhovou krizí, kdy se mu podobně jako ostatním okrajovým zemím eurozóny kvůli obavám z platební neschopnosti zvyšují náklady na obsluhu dluhu.   Čínské firmy a činitelé v Madridu podepsali kontrakty za více než 5,5 miliardy eur, zejména smlouvu mezi ropnými společnostmi Repsol a Sinopec na brazilském trhu. Čína rovněž uzavřela dohody o spolupráci se španělským potravinářským sektorem a vyjádřila přání podpořit španělský turistický ruch a usnadnit španělské investice v Číně.   V Německu bylo v rámci Liovy návštěvy podepsáno 11 obchodních dohod v hodnotě 8,7 miliardy eur. Největší z nich byly kontrakty s automobilkami Volkswagen a Daimler o dovozu automobilů na čínský trh, obě v hodnotě kolem tří miliard eur. Další dohody se týkají třeba modernizace čínských jaderných elektráren či dodávek speciálních nákladních lodí k přepravě kontejnerů.   Vicepremiér v Berlíně rovněž slíbil, že Čína otevře větší prostor na trhu německým investicím. Německo je z evropských zemí největším obchodním partnerem Číny.   Britské a čínské firmy v pondělí podepsaly obchodní kontrakty za celkem 2,6 miliardy liber (zhruba 77 miliard Kč). Obchodní dohody však zastínila smlouva o propůjčení chovného páru pand velkých na deset let edinburgské zoologické zahradě.   Za nejvýznamnější v Británii média označovala dohodu o zvýšení exportu britských automobilů Jaguar a Land Rover do Číny. V letošním roce by firma Jaguar Land Rover, kterou vlastní indická Tata Motors, měla podle dohody vyvézt do Číny zhruba 40.000 vozů v hodnotě přes miliardu liber.   Li Kche-čchiang je všeobecně považován za nejpravděpodobnějšího nástupce premiéra Wen Ťia-paa. Vicepremiér v Evropě zdůrazňoval, že Čína má velký zájem na stabilním euru a sjednocené Evropě. Peking proto chce přispět ke stabilizaci eurozóny zvýšenými nákupy obligací zemí ohrožených dluhovou krizí.   Minulý měsíc byl na návštěvě Evropy čínský prezident Chu Ťin-tchao. Ve Francii jeho delegace podepsala ekonomické kontrakty za 16 miliard eur a Portugalsku slíbil pomoc v jeho snaze vypořádat se s dopady globální finanční krize, i když nákupy jeho dluhopisů neslíbil.   hp jw  