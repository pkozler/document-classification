 V H. Králové se o 77 volných bytů pro mladé uchází 373 zájemců  Hradec Králové 18. ledna (ČTK) - V Hradci Králové se o 77 volných nových bytů z programu takzvaného startovacího bydlení pro mladé uchází 373 zájemců. O přidělení bytů tak bude na začátku února rozhodovat los. Většina bytů byla dokončena v závěru loňského roku ve čtvrti Třebeš. ČTK o tom dnes informovala mluvčí magistrátu Magdaléna Vlčková.   V nabídce je 19 bytů jednopokojových a 58 dvoupokojových. Výrazně větší zájem je o dvoupokojové byty. Přihlášku na ně si podalo 328 zájemců. O jednopokojové byty se uchází 45 žadatelů. "Žadatelům, kteří splnili formální náležitosti, začne odbor správy majetku města dnes odesílat pozvánky k losování," uvedla mluvčí.   Výstavbou 72 bytů za 115 milionů korun v Třebši radnice zároveň dokončila projekt startovacích bytů. Projekt začal před pěti lety a celkem radnice pořídila přes 170 startovacích bytů. Startovacím bydlením chce město pomoci mladým lidem, kteří ve městě pracují, ale kvůli vysokým cenám bytů a pronájmů zatím mají problém s pořízením bydlení. Radnice tím chce získat nové obyvatele města.   Podmínky získání startovacího bydlení jsou přísné. Nájem bytu může dostat jen člověk do 32 let. Jeho příjem musí být nejméně 70 procent průměrného platu v Česku. Žadatel také nesmí být dlužníkem města a nesmí mít vlastní nemovitost k bydlení.   Nájemce bytu platí zvýhodněné nájemné 21 korun za metr čtvereční za měsíc. Ve městě je přitom regulované nájemné přes 70 korun za metr čtvereční a tržní je kolem 100 korun. Byt se přiděluje jen na tři roky. Možné je prodloužení nájmu o rok, ale už za výrazně vyšší nájemné. Radnice věří tomu, že za tři roky se nájemníci vzmohou natolik, že si budou moci pořídit vlastní bydlení.   ry snm  