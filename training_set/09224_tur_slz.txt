 Pobídky by měly posílit pozici Prahy jako kongresového města  Praha 6. května (ČTK) - Posunout hlavní město Prahu do první desítky světových kongresových měst je cílem České centrály cestovního ruchu -  CzechTourism. Pomoci by mohl především systém městských pobídek, o kterém CzechTourism jedná s magistrátem, uvedl na dnešním setkání s novináři Zdeněk Giormani, vedoucí oddělení Czech Convention Bureau, zabývajícího se kongresovou turistikou v rámci centrály. Reakci magistrátu ČTK shání. Nyní je Praha podle žebříčku Mezinárodní kongresové asociace ICCA na 15. místě.   "Navzdory krizi v cestovním ruchu kongresová turistika jako samostatný segment roste," řekl Giormani. Podle údajů ICCA se v roce 2009 na světě odehrálo přes osm tisíc velkých konferencí, což proti předchozímu roku je nárůst o více než devět procent. Stabilně prý rostou i útraty delegátů.   Systém pobídek pořadatelům jednotlivých akcí podle Giormaniho v okolních zemích existuje a o jeho zavedení v Praze turistická centrála jedná s představiteli Odboru cestovního ruchu na Pražském magistrátu. Podle Giormaniho se zákazníci kvůli vysoké konkurenci v oblasti provozování kongresové turistiky v současnosti velmi zajímají o cenu těchto akcí, a proto jakékoliv slevy nebo zpětné platby působí velmi efektivně.   Z hlediska kongresové turistiky je postavení českých regionů vůči hlavnímu městu rozdílné. Regiony jsou například zaměřené na tuzemskou klientelu anebo zájemce z okolních zemí. Praha se snaží lákat kongresové turisty například z Británie, USA a nově i z Indie.   I přes variabilní úroveň poskytovaných služeb a obecně nižší jazykovou vybavenost jsou podle Jany Houškové z Czech Convention Bureau tuzemské regiony pro kongresovou turistiku připraveny dobře. V regionech je dostatečné množství kongresových sálů, které jsou vybaveny nezbytnou technikou. Akce nad 1000 lidí je nicméně stále možné pořádat pouze v Praze. Regiony totiž nedisponují dostatečnou kapacitou nezbytné infrastruktury jako jsou dostatečně velké kongresové sály a široká nabídka ubytování, uvedli zástupci Czech Convention Bureau.   Žebříček ICCA se sestavuje podle množství uspořádaných kongresů a zasedání, jichž se účastní 50 a více lidí. Tyto akce se zároveň nesmí odehrávat na stejných místech, ale musí místo konání pravidelně měnit.   cfr mha  