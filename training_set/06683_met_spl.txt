 Horské areály ve Zlínském kraji hlásí průměrnou návštěvnost  Zlín 23. ledna (ČTK) - V horských areálech ve Zlínském kraji se oproti minulému týdnu, kdy stav lyžařských tratí zhoršila obleva, o víkendu zvýšila návštěvnost. Mnozí provozovatelé lyžařských areálů ji přesto považují spíše za průměrnou. Podmínky na sjezdovkách jsou přitom podle nich díky ochlazení a nové sněhové nadílce velmi dobré. Na některých svazích leží bezmála metr sněhu.   Počet lyžařů se zvýšil po oblevě například ve Ski areálu Razula ve Velkých Karlovicích na Vsetínsku. "Podmínky se určitě zlepšily. Tomu odpovídala i návštěvnost, která byla výrazně lepší než v minulých dnech. Celkově se ale dá říct, že tento víkend byl z hlediska počtu návštěvníků průměrný," řekl dnes ČTK mluvčí střediska Bohuslav Komín.   Více lidí oproti minulým dnům zavítal o víkendu také do areálu Stupava na Uherskohradišťsku. "Fronty se sice netvořily, vleky ale byly vytížené. Řekl bych průměrný víkend," uvedl provozovatel střediska Lubomír Orel.   Podle provozovatele lyžařských areálů na Soláni a v Karolince na Valašsku Marka Cimaly byl o víkendu v těchto střediscích počet příznivců zimních sportů mírně nadprůměrný.   Větší počet lyžařů než v době oblevy sice přijel také do Ski Areálu Troják v Hostýnských vrších na Kroměřížsku, jeho provozovatelé by však uvítali ještě vyšší návštěvnost. "Určitě to nebyl žádný zázrak. Oproti loňskému roku jsme tak na 60 procentech. Nevím, kde je chyba, podmínky pro lyžování jsou velmi dobré," řekl Jakub Juračka z kroměřížského Klubu lyžařů, který středisko provozuje. Doplnil, že na sjezdovkách v areálu je asi 70 centimetrů sněhu.   orv vit  