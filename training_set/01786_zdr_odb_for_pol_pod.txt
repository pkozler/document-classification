 Hejtman garantoval lékařům návrat do konce příštího týdne  Doplnili jsme vyjádření Engela a Nečase ve 3. odst.   --------------------    Praha 30. ledna (ČTK) - Odcházející lékaři by se podle pardubického hejtmana Radko Martínka (ČSSD) mohli na svá místa v nemocnicích vrátit, pokud stáhnou výpovědi do konce příštího týdne. Předseda lékařských odborů Martin Engel uvedl, že o nabídce vlády na zvýšení platů ve zdravotnictví a o návratu lékařů, který odbory chtějí mít garantován, by se mohlo jednat ještě o pár dní déle, nejdéle ale do 12. února. Uvedli to dnes v Otázkách Václava Moravce.   "Neumím říci, jestli do konce týdne, nebo ještě pár dní přes, ale není možno tu nejistotu prolongovat (prodlužovat) déle než do nějakého dvanáctého," uvedl Engel. Kromě garance návratu chce vyjasnit, o kolik lékaři dostanou přidáno z dvou miliard korun, které přislíbil ministr zdravotnictví Leoš Heger (TOP 09), a jak se peníze k jednotlivým lékařům dostanou. Hegerův návrh označil za "určitý polotovar".   Engel by chtěl, aby dvě miliardy šly jen na platy lékařů, nikoliv i zdravotních sester, neboť ty se k protestnímu odchodu nepřipojily. "Těch peněz je tak málo, že pokud by se měly rozmělnit, tak to je pro ty lékaře už naprosto nepřijatelné," prohlásil. Premiér Petr Nečas (ODS) ale v pořadu zopakoval, že peníze by měly být určeny obecně na mzdy zdravotnického personálu. O tom, kdo dostane přidáno, by měli podle Nečase rozhodnout zřizovatelé nemocnic. Předpokládá ale, že většina peněz za nynějšího stavu půjde na mzdy lékařů.   "Jestliže do konce příštího týdne nedojde k nějaké rozumné dohodě, nemocnice budou muset omezit takzvanou objednanou péči a od 1. března se začnou zabývat pouze akutní péčí," uvedl Martínek. Od přespříštího týdne podle něj "už nastanou kroky, které jsou v zásadě nezvratné". Lékaři podle hejtmana dostali garanci návratu, když by výpovědi stáhli do konce ledna. "Není pro nás problém ji posunout ještě o ten týden déle, že vezmeme všechny," uvedl Martínek.   Pro Nečase jsou garance zachování místa z hlediska zákona i praktických kroků těžko představitelné a z jeho pohledu i těžko akceptovatelné. Podotkl, že řada zdravotnických zařízení si už najala od března jiné lékaře za ty, kteří dali výpověď. Odbory i lékaři s tím podle premiéra měli počítat. "Když vyhrožuji něčím, dám výpověď, no tak to nemůže být úplně stoprocentně bezrizikové," poznamenal.   Ani Nečas si nemyslí, že se situace se vyřeší v pondělí, kdy má jednání pokračovat. V úterý se mají sejít představitelé odborů a rozhodnout, co dál. Premiér zopakoval, že vláda za žádných okolností nepřidá do zdravotnictví peníze ze státního rozpočtu. Dvě miliardy chce Heger získat změnou úhradové vyhlášky nebo zrušením 10.000 lůžek akutní péče v rámci úspor.   Premiér si nemyslí, že by v případě naplnění hrozby odchodů lékařů bylo možné situaci řešit vyhlášením krizového stavu, jakkoliv akce části nemocničních lékařů "zašla příliš daleko". Podle Nečase jsou připravena náhradní řešení, nijak je ale nekonkretizoval. "Vláda udělá vše pro to, aby se občané nemuseli znepokojovat," dodal.   V odborářské akci Děkujeme, odcházíme dalo výpověď asi 3800 z 20.000 nemocničních lékařů, skončili by k 1. březnu. Lékařské odbory žádají zvednutí příjmů na 1,5 až trojnásobek průměrného platu podle kvalifikace a praxe. Podle šéfa lékařské komory Milana Kubka by nabízené dvě miliardy znamenaly navýšení hodinové mzdy lékařů o 15 až 50 korun. Podle Hegera by tak stoupla roční hrubá mzda lékaře o 100.000 korun.   mhm pba  