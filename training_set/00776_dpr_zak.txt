 Deset mrtvých a desítky zraněných při srážce vlaků v Německu  --------------------    Ke zpravodajství: FOTO/aktuality; GRAFIKA; AUDIO; PROFIL   V titulku a 1. odstavci jsme snížili počet mrtvých na deset a ve 2. odstavci doplnili dementi policie k další oběti. Rozšířili jsme o 8. odstavec s informacemi, že v místě neštěstí nebyl moderní zabezpečovací systém, a podrobnosti k cestujícím v 9. odstavci.   --------------------    Berlín 30. ledna (zpravodaj ČTK) - Deset mrtvých a desítky zraněných si vyžádala vážná železniční nehoda na východě Německa, při níž se v sobotu pozdě večer v oblasti Magdeburku čelně srazily na jednokolejné trati nákladní a osobní vlak. Někteří ze zraněných jsou v kritickém stavu, a úřady proto nevylučují, že počet obětí na životech může stoupnout. Příčiny jednoho z největších železničních neštěstí v Německu za poslední roky se vyšetřují.   Ministr vnitra spolkové země Sasko-Anhaltsko Holger Hövelmann na dopolední tiskové konferenci uvedl, že nehoda si vyžádala životy deseti lidí, těžká zranění utrpělo 18 pasažérů a 25 dalších bylo zraněno lehce. Německá policie odpoledne oznámila, že v nemocnici svým zraněním podlehl jeden cestující a celkový počet zraněných snížila na 23. Její mluvčí ale později informace opravil s tím, že počet mrtvých se nezměnil. Údaj o další oběti podle něj vznikl "politováníhodným nedorozuměním v komunikaci".   K neštěstí došlo u sasko-anhalstkého Hordorfu v sobotu kolem 22:30. Regionální osobní souprava soukromé linky HarzElbeExpress jedoucí z Magdeburku do Halberstadtu se tam srazila s nákladním vlakem převážejícím vápno.   Náraz byl tak silný, že expres vykolejil a jeho kusy rozmetal po okolí. Podle záchranářů střet některé pasažéry ze soupravy doslova katapultoval ven. Cestující v prvním voze za lokomotivou byli podle policie na místě mrtví.   Příčina této tragédie zatím není známa. "Vyšetřování se rozběhlo ve všech směrech," řekl velitel vyšetřovacího týmu federální policie Ralph Krüger. "Snažíme se nyní vyhodnotit údaje z tachografů, zkoumá se stav signalizačních zařízení, technický stav souprav." Nevyloučil, že podíl na nehodě mohly mít i nepříznivé meteorologické podmínky, neboť v sobotu večer byla mlha, teploty hluboce pod bodem mrazu a špatná viditelnost.   Jednou z variant je, že strojvůdce osobního vlaku v mlze přehlédl při vjezdu na jednokolejku znamení k zastavení. K tomu se kloní i ministerský předseda Saska-Anhaltska Wolfgang Böhmer, který se přijel ráno na místo neštěstí podívat. "Asi došlo k přejetí signálu k zastavení," naznačil jednu z možností.   Vyšetřovatelé ale nevylučují ani technické problémy. V německých médiích se dnes objevilo, že expres měl při vjezdu zelenou, což by ukazovalo na nefunkčnost signalizace na trati.   Ta nebyla podle německé televizní stanice MDR vybavena moderním zabezpečovacím systémem, který by při neuposlechnutí signálu k zastavení automaticky spustil samočinné brzdění vlaku. Tento systém byl dosud nainstalován na polovině úseku mezi Magdeburkem a Halberstadtem, v místě neštěstí u Hordorfu se ale s jeho vybudováním počítalo až letos, řekla MDR mluvčí německých drah.   Úřadům se zatím podařilo identifikovat jen dva mrtvé - strojvůdce osobního vlaku a průvodčí. Identifikaci podle policie ztěžuje, že mnohé oběti neměly u sebe žádné průkazy totožnosti. Velkou část z asi 50 cestujících tvořili mladí lidé, kteří jeli do Halberstadtu na diskotéku. Strojvůdce nákladního vlaku byl zraněn jen lehce, byl hospitalizován a policie ho už vyslechla.   Soustrast pozůstalým dnes vyjádřili nejvyšší političtí představitelé Německa v čele s kancléřkou Angelou Merkelovou. "Moje myšlenky jsou s truchlícími rodinami obětí, jimž patří má upřímná soustrast," prohlásila šéfka německé vlády a současně poděkovala všem záchranným složkám za rychlý zásah. "Věřím, že se udělá vše, aby se objasnila příčina tohoto hrozného neštěstí," dodala Merkelová.   Na místo srážky, které leží asi 200 kilometrů jihozápadně od Berlína, se sjelo více než 150 záchranářů. Nyní tam pracují specialisté a vyšetřovatelé ze spolkového kriminálního úřadu a spolkového železničního úřadu, kteří zkoumají příčiny nehody.   Železniční doprava byla v místě nehody zcela zastavena a nahrazena autobusy. Její obnovení může trvat i několik dní.   fln tw pek mik  