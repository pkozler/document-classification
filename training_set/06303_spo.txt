 Cyklokrosař Štybar suverénně obhájil titul mistra světa  --------------------    Ke zpravodajství: FOTO/aktuality   Zprávu jsme celkově rozšířili.   --------------------    St. Wendel (Německo) 30. ledna (ČTK) - Cyklokrosař Zdeněk Štybar obhájil titul mistra světa. Na šampionátu v německém St. Wendelu vyhrál zcela suverénně o 18 sekund před Svenem Nijsem z Belgie, třetí skončil další Belgičan Kevin Pauwels.   Pětadvacetiletý Štybar prodloužil svou skvělou sérii, když od vstupu do kategorie elite získal pokaždé medaili. V letech 2008 a 2009 skončil na druhé příčce, před rokem v Táboře šampionát poprvé vyhrál.   "V Táboře to bylo asi těžší, protože ten tlak okolí na mě byl mnohem větší než teď. Na druhou stranu tady každý ode mě očekával, že buďto vyhraji, nebo se uzavře ta sezona jako špatná. Ten tlak jsem si na sebe tentokrát nasadil tak trochu sám, protože jsem chtěl prostě potvrdit, že jsem pracoval opravdu poctivě jen kvůli tomuto závodu. A nakonec se to i povedlo," řekl novinářům Štybar.   Jeho vítězství se začalo rodit v sedmém z celkových 11 kol. Do té doby se z vícečlenné vedoucí skupiny postupně vyčlenilo vedoucí duo Štybar - Nijs, po nástupu v sedmém okruhu už měl český jezdec na svého zkušenějšího soka šest vteřin k dobru.   V osmém kole navíc svůj náskok navýšil na 20 vteřin a bylo zřejmé, že pokud ho nepotká pád nebo potíže technického rázu, o obhajobu titulu již nepřijde. Přibližně dvacetisekundový náskok si Štybar přivážel okruh za okruhem do cílové rovinky i ve zbytku závodu a v posledních metrech si již mohl s rukama nad hlavou v klidu vychutnávat potlesk fanoušků.   Štybar zvítězil s možná až nečekaně velkým náskokem a přehledem. "Nikdo nečekal, že bych mohl vsadit vše na jednu kartu. Byl to můj velký risk, když jsem vynechal závod (Světového poháru) v Pontchateau, ale na Mallorce jsem trénoval tak tvrdě, jak jsem jen mohl. Když jsem zmínil na síti Twitter, kolik hodin trénuji, tak tomu možná mnozí vůbec nevěřili," připomněl Štybar, kde nabral skvělou formu po zranění kolena v závěru roku.   Nyní může být šťastný, že jeho snaha nepřišla vniveč. "Tohle byla jediná možná cesta, jak se ta sezona mohla nakonec stát sezonou povedenou," doplnil Štybar.   Před jeho výkonem smekl i ostřílený Sven Nijs, který sice zajel vynikající závod, ale na českého suveréna nestačil. "Nejsem vůbec nijak zklamaný, protože jsem dnes zajel svoje maximum a udělal jsem vše, co jsem mohl. Byl to krásný závod, ale byl jsem až tím druhým nejsilnějším. Zdeněk byl prostě lepší, nejsilnější z nás, proto zaslouženě vyhrál. Já jsem za druhé místo opravdu velmi šťastný," prohlásil Nijs.   Z dalších českých zástupců si vedl nejlépe zkušený Petr Dlask, který projel cílem na 14. pozici se ztrátou dvou minut a 16 vteřin za vítězným Štybarem. Po nedávné zlomenině klíční kosti nedokončil závod jediný ze sedmičky českých reprezentantů Radomír Šimůnek.   Česká výprava se tak po dvou bronzech Karla Hníka a Kateřiny Nashové dočkala i nejcennějšího kovu v nejsledovanějším závodě cyklokrosového vrcholu sezony.   vov nkr  