 Zisk Nintenda kvůli jenu a slabšímu prodeji spadl o 74 procent  Tokio 27. ledna (ČTK) - Japonská elektrotechnická společnost Nintendo vytvořila za první tři čtvrtletí svého fiskálního roku čistý zisk 49,6 miliardy jenů (asi 10,7 miliardy Kč), což je meziroční propad zhruba o 74 procent. Firma prodala méně konzol Wii a uškodil jí také silný kurz japonského jenu. Firma ze stejného důvodu snížila výhled tržeb v segmentu videoher.   Tržby za stejné období dosáhly 808 miliard jenů (asi 174 miliard Kč) a meziročně se snížily o 32 procent. Provozní zisk spadl o 47 procent na 158,8 miliardy jenů (asi 34,2 miliardy Kč). Data za každé čtvrtletí zvlášť firma neposkytla.   I když v předvánočním období se tržby vyvíjely dobře, čísla nepřekonala rekordní prodej konzol Wii a DS, jehož firma dosáhla na americkém trhu o rok dříve. Situaci zhoršil i zmíněný vývoj směnných kurzů, který šel proti zájmům firmy a znamenal pro ni kurzové ztráty v celkové výši 84,4 miliardy jenů (asi 18,2 miliardy Kč).   Firma nyní předpokládá, že za celý fiskální rok, který končí v březnu, prodá asi 16 milionů konzol Wii. To by bylo asi o 1,5 milionu méně, než firma plánovala v předchozím výhledu.   spr dvd  