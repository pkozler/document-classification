 Policie rozehnala protest alžírské opozice, zranila několik lidí  --------------------    Ke zpravodajství: FOTO/aktuality   Aktualizovali jsme o protesty v Tunisku a Jemenu v odstavcích 7-9. Doplnili jsme klíčová slova.   --------------------    Alžír/Tunis/Saná 22. ledna (ČTK) - Alžírská policie dnes rozehnala protivládní demonstraci svolanou opozičním Sdružením pro kulturu a demokracii (RCD). Zranění přitom utrpěly desítky lidí a asi sedm policistů, řadu demonstrujících policie zatkla. Protesty se dnes nevyhnuly ani Jemenu a Tunisku.   V centru alžírského hlavního města se přes zákaz sešlo několik stovek demonstrantů, kteří požadovali propuštění zatčených a znovuzavedení občanských svobod. Stovky policistů s obušky střed města z velké části uzavřely, aby se k protestu nemohli připojit další lidé.   "Máme 32 zraněných, včetně člena parlamentu. Rozsáhlý bezpečnostní aparát nám neumožnil pochod. V ulicích Alžíru bylo přes 1500 policistů," sdělil agentuře Reuters předseda RCD Saíd Saadí.   "Žijeme v policejním státě," řekla DPA jedna žena. "I když jsme se nedostali k protestujícím, podařilo se nám prolomit tabu zakázané demonstrace," uvedl muž, který se chtěl protestu také zúčastnit.   Další demonstraci svolaly alžírské odbory na 9. února.   Sociální nepokoje v Alžírsku, kde se od začátku roku na protest proti špatným životním podmínkám pokusilo upálit již osm lidí, propukly zřejmě i pod vlivem situace v sousedním Tunisku.   Tam také dnes pokračovala série protestů, které před týdnem vedly ke svržení dosavadního prezidenta Zína Abidína bin Alího. Tisíce Tunisanů, včetně mnoha policistů, demonstrovaly proti některým členům přechodné vlády, kteří jsou podle nich příliš spojeni s bin Alího režimem.   Šéfka evropské diplomacie Catherine Ashtonové německému nedělníku Welt am Sonntag řekla, že Evropská unie chce Tunisku pomoci při zvládání sociálních problémů a budování demokracie, zejména podporou voleb a nezávislé justice.   V Jemenu vyšly dnes do ulic také tisíce lidí, aby protestovaly proti prezidentovi Alímu Abdalláhovi Sálihovi, který zemi vládne již 32 let. "Alí, následuj svého kamaráda bin Alího," skandovali demonstranti ve zřejmé narážce na bývalého tuniského prezidenta. Agentura AP protest označila za první, který směřoval přímo proti jemenskému prezidentovi.   Na začátku nepokojů v několika arabských zemích stál pokus o sebevraždu upálením Tunisana Muhammada Búazízího. V jeho stopách se již vedle osmi Alžířanů rozhodlo jít také několik lidí v Egyptě a v Mauritánii. V pátek se upálil šedesátiletý nezaměstnaný muž také v Saúdské Arábii.   mtw šeb  