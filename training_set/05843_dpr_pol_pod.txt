 Malá Morávka i Bruntál se odvolaly proti zrušení tamní trati  Malá Morávka (Bruntálsko)/Bruntál 20. ledna (ČTK) - Malá Morávka i Bruntál se odvolaly proti rozhodnutí ministerstva dopravy zrušit tamní regionální trať. Obec i město chtějí lokálku zachovat alespoň pro příležitostné jízdy v turistické sezoně. Trať by mohla zachránit dopravní společnost KŽC Doprava, která zvažuje její odkoupení, zjistila ČTK.   Malá Morávka podala rozklad proti lednovému rozhodnutí ministerstva dnes, Bruntál již ve středu. Obec v rekreační oblasti Jeseníků požaduje zrušení rozhodnutí, které je podle jejího starosty Ondřeje Holuba předčasné. "Zájem o zachování a využívání trati jsme projevovali opakovaně," uvedl v rozkladu.   Upozornil, že o provozování dopravy na trati Malá Morávka-Bruntál projevil zájem dopravce KŽC Doprava. Odůvodnění v rozhodnutí, že žádný dopravce ani jiný subjekt tento zájem nemá, proto není pravdivé, dodal Holub.   Za záchranu trati začalo bojovat také občanské sdružení Společnost přátel Muzea Kapličový vrch v Malé Morávce, které rovněž podalo proti rozhodnutí rozklad. Právě toto sdružení organizuje na trati příležitostné jízdy pro turisty a nadšence. Další rozklad obdrželo ministerstvo od Klubu přátek lokotek.   Zda společnost KŽC Doprava odkoupí zrušenou trať, je zatím v jednání. "Byla by to poslední šance na její přežití," řekl ČTK ředitel společnosti Bohumil Augusta. Soukromá společnost chce na trati zachovat turistické jízdy. Pokud budou mít obce na trase jako objednatelé dopravy zájem, rozšířila by je na pravidelnou veřejnou osobní dopravu, naznačil. KŽC Doprava provozuje drážní dopravu zatím na sedmi tratích - v Praze, Středočeském, Libereckém a Ústeckém kraji.   Ministerstvo dopravy zrušilo trať, středoevropsky unikátní svým převýšením, 7. ledna; jeho rozhodnutí ještě není pravomocné. Všechny dosavadní připomínky zamítlo jako příliš obecné. V klasickém správním řízení je podaly jen dva subjekty - Malá Morávka a Sdružení pro rozvoj kolejové dopravy. "Jen na zajištění několika akcí ročně by byly veřejné finanční prostředky na udržování a opravy dráhy vynakládány nehospodárně," uvedlo jako jeden z důvodů zrušení ministerstvo.   Sedmnáctikilometrová trať je první z až jedenáctimístného seznamu tratí, které chce Správa železniční dopravní cesty (SŽDC) zlikvidovat. Nákladní doprava na ní ustala na konci 90. let. SŽDC nepředpokládá, že by se v regionu budovala logistická centra či průmyslové zóny s vazbou na železniční dopravu. Osobní doprava na trati se od roku 2003 omezila jen na víkendy a v roce 2009 byla zcela zastavena.   Hana Halfarová sap  