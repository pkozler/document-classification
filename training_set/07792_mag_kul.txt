 Karlovarští pop-rockoví Goodfellas nahrají svou první desku v USA  --------------------    Ke zpravodajství: FOTO ve Fotobance  ID foto: P201010260884601   --------------------    Karlovy Vary 3. ledna (ČTK) - Karlovarská pop-rocková kapela Goodfellas vydá debutovou dlouhohrající desku. Skladby muzikanti nahrají v lednu v USA, v kalifornském Sacramentu. Nové CD, jehož název prozatím zůstává utajen, má vydat letos v březnu společnost Indies MG. ČTK to oznámil člen kapely Jakub Anděl.   S Goodfellas bude na natáčení spolupracovat americký producent Chris DiBeneditto, který si tvorby kapely všiml loni v létě a zaujala ho, uvedl Anděl. Podle něho tento producent stojí například za alby skupiny G Love &amp; Special Sauce a spolupracoval rovněž s Jackem Johnsonem a vydavatelstvím Brushfire records. V kalifornském studiu mají Goodfellas nahrávat do 20. ledna.   Na desce se podle Anděla objeví kromě několika skladeb ze současného koncertního repertoáru především většina zcela nových písní, které dosud nikde nezazněly. Goodfellas slibují akustický zvuk i větší příklon k rokenrolu a také více zvukových experimentů. "Informace z nahrávání včetně video-deníku budeme během ledna pravidelně zveřejňovat na našem webu a na Facebooku," dodal Anděl.   Skupina Goodfellas vznikla v roce 2007, když se dala dohromady při jamování v parku. Muzikanti se hlásí rovněž k pražské čtvrti Žižkov, protože z ní někteří pocházejí.   Goodfellas (česky dobří kámoši) v písničkách preferují angličtinu. Skupina dosud kombinovala kytarovou muziku s hip hopem, jazzem a blues; před dvěma lety natočila kratší album nazvané Sweet And Lowdown.   vlm jnd  