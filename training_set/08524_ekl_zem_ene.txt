 Arnika: Předloni znečistila Labe nejvíce firma Lovochemie  Praha 5. ledna (ČTK) - Největšími znečišťovateli Labe a jeho přítoků byly předloni firmy Lovochemie a Sokolovská uhelná, které do řek vypustily nejvíce látek nebezpečných pro vodní organismy. Lovochemie vypustila do Labe a toků v jeho povodí více než polovinu z celkového množství zinku, který patří mezi látky toxické pro ryby. ČTK o tom dnes informovalo ekologické sdružení Arnika na základě údajů, které podniky každoročně hlásí do Integrovaného registru znečišťování (IRZ). Celkem se do vod v povodí Labe dostalo v roce 2009 přes 18 tun emisí nebezpečných látek.   Lovochemie vypustila v roce 2009 do Labe v Lovosicích přes pět tun látek nebezpečných pro vodní organismy. Sokolovské uhelná jich v Chodově u Karlových Varů vypustila přes tři tuny, třetí v pořadí znečišťovatelů, Veolia voda Česká republika, v Rybitví více než 1,5 tuny, čtvrté Kovohutě holding DT v Čelákovicích skoro 1,2 tuny a Severočeské doly v Bílině přes jednu tunu.   "Ukázalo se, že průmyslové podniky v povodí Labe znamenají pro život ve vodě riziko hlavně kvůli emisím zinku, těžkých kovů a kyanidů," řekl Jindřich Petrlík z Arniky. Do Labe a malých toků vypustily firmy předloni téměř 12 tun látek nebezpečných pro vodní organismy, do Ohře více než čtyři tuny, do Bíliny skoro dvě tuny a do Vltavy necelých půl tuny. Zhruba polovinu z více než 18 tun emisí nebezpečných látek, které se předloni dostaly do řek v povodí Labe, tvořil polovinu zinek. Dalšími byly arzen, měď, chrom, nikl, kyanidy, olovo, kadmium a rtuť.   "Labe ale nezatěžují jen průmyslové podniky. Problematické jsou i některé látky, které vypouštějí domácnosti, například zbytky léků, hormonální antikoncepce či látky používané v kosmetických a čistících prostředcích," upozornila Jana Vitnerová z Arniky.   Uvedla rovněž, že toxické látky, které opustily české chemičky před 20 roky, dnes způsobují velké problémy v Hamburku. "Sedimenty ze dna přístavu jsou dnes nebezpečným odpadem. Jeho bezpečná likvidace stojí správu přístavu 70 milionu eur ročně," řekla.   IRZ provozuje a data do něj sbírá ministerstvo životního prostředí prostřednictvím České informační agentury životního prostředí CENIA. Údaje o únicích vybraných chemických látek hlásí do registru samy jednotlivé podniky, protože jim tuto povinnost ukládá zákon. Arnika pak údaje analyzuje a sestavuje z nich přehledné žebříčky znečišťovatelů. Podniky jsou povinny data nahlásit do konce března za předcházející rok, na konci září jsou pak data zpřístupněna veřejnosti.     Tabulka s pořadím firem, které dle IRZ v roce 2009 vypustily nejvíce látek nebezpečných pro vodní organismy (podniky sídlící v povodí Labe, Vltavy a Ohře - viz: www.voda.gov.cz/portal/cz/):       Organizace/firma  Provozovna  Lokalita  Množství  látek v kg       1.  Lovochemie, a.s.  Lovochemie, a.s.  Lovosice  5125     2.  Sokolovská uhelná, právní nástupce, a.s  zpracovatelská část  Chodov u Karlových Var  3125     3.  VEOLIA VODA ČESKÁ REPUBLIKA, a.s.  Provozovna BČOV Pardubice  Rybitví  1552     4.  KOVOHUTĚ HOLDING DT, a.s.  divize Kovohutě Čelákovice  Čelákovice  1190     5.  Severočeské doly a.s  Doly Bílina  Bílina  1087     6.  Synthesia a. s.  Synthesia a. s.  Pardubice  877     7.  SPOLANA a.s  Spolana Neratovice  Neratovice  876     8.  ČEZ, a.s.  Elektrárna Chvaletice  Chvaletice  699     9.  DIAMO  Správa uranových ložisek Příbram, Čistírna důlních vod  Horní Slavkov  656     10.  Mondi Štětí a.s.  celulozka  Štětí  637     Zdroj: Arnika   hš mol  