 S opravou náměstí v Liberci vymění SVS vodovody a kanalizaci  Liberec 25. května (ČTK) - Oprav komunikací v oblasti Nerudova náměstí v centru Liberce využila Severočeská vodárenská společnost (SVS) k souběžné rekonstrukci zastaralých vodovodních a kanalizačních sítí, které v této lokalitě slouží už více než sto let. Zatímco město investuje letos do oprav ulic zhruba pět milionů korun, náklady na vodovody a kanalizace budou více než čtyřnásobné. Rekonstrukce rozvodů přijde na 21 milionů korun a měla by skončit letos v říjnu, řekla dnes ČTK mluvčí SVS Dagmar Haltmarová.   Rekonstrukci Nerudova náměstí v takzvaném horním centru města a přilehlých ulic připravovala radnice několik let. Projekt, který před rokem představilo ještě staré složení radnice v čele s ODS, tam počítal s vybudováním klidové zóny se stromy a lavičkami a výrazným omezením parkování. Akci za zhruba 8,6 milionu korun ale po volbách nově zvolené vedení radnice zastavilo a rozhodlo se letos jen opravit okolní ulice. Mezitím se má rozhodnout, jak bude náměstí vypadat.   Pod dlažbou Nerudova náměstí jsou totiž pochovány stovky rakouských vojáků, kteří v Liberci padli v jedné z bitev sedmileté války v roce 1757. Archeologům se proto nelíbí plány vysadit tam stromy, jejichž kořeny by narušily hroby. Vedení města proto původní záměr přehodnotilo. "Místo stromů vysadíme zeleň jiného rázu a menšího vzrůstu," řekl primátorčin náměstek Lukáš Martin (ČSSD). Hlavní opravy náměstí jsou podle něj plánovány na příští rok.   SVS ale prací v lokalitě zatím využije k rekonstrukci zastaralých sítí. Kanalizační stoky jsou tam většinou vyzděné z cihel nebo betonové, vlivem stáří jsou ale popraskané, a zčásti dokonce zcela chybí. Ani litinový vodovod není v dobrém stavu. Výměny se tak dočká téměř 900 metrů kanalizace, přes kilometr vodovodu a 26 přípojek. "Realizovaná opatření do budoucna zajistí bezproblémové zásobování pitnou vodou a odvádění splaškových vod přibližně pro 300 obyvatel napojených v této lokalitě," řekl předseda představenstva SVS Petr Skokan.     ivc snm  