 iDnes: ČSA budou od června létat na lince do Hanoje  Praha 26. ledna (ČTK) - České aerolinie budou od konce června létat do Hanoje ve Vietnamu. Informoval o tom dnes server iDnes.cz. Týdně by ČSA měly do Vietnamu vypravit tři zpáteční lety s mezipřistáním v kazašském Almaty. Aerolinky u nové linky počítají především se zájmem početné vietnamské komunity v Česku.   ČSA na linku nasadí speciálně upravený letoun Airbus A319, který je určený převážně na středně dlouhé tratě. Celková doba letu potrvá 13 hodin a cena zpáteční letenky je zatím stanovena na zhruba 30.000 Kč. Linka je již zařazena do rezervačních systémů, zatím ale není možné si letenku zakoupit, píše server.   Aerolinie chystají od června i nákladní linku. S pronajatým nákladním letadlem Boeing 747 400/F budou dvakrát týdně létat mezi Prahou, Hongkongem a Vietnamem. Nové spojení má přinést státním aerolinkám zisk v řádu desítek milionů korun ročně s nepříliš velkým rizikem, píše iDnes.   ČSA v současném letovém řádu 2010/11 nabízejí pravidelné spojení do 100 destinací ve 44 zemích světa, z toho v rámci vlastní sítě linky do 56 destinací v 37 zemích světa. Letecký park firmy tvoří 50 letadel typu Airbus, Boeing a ATR. V posledních měsících loňského roku firma oznámila prodej několika letounů typu Boeing, což zdůvodnila plánovaným přechodem z boeingové flotily na airbusy.   V současné době aerolinky procházejí restrukturalizací v rámci připravovaného Aeroholdingu. Ten bude sdružovat kromě samotných Českých aerolinií i její dceřiné společnosti s Letištěm Praha.   cfr vju  