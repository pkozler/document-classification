 Fotbalový Baník zahájil přípravu s 27 hráči a bez nových tváří  --------------------    Ke zpravodajství: FOTO/aktuality   --------------------    Ostrava 4. ledna (ČTK) - Bez nových tváří dnes zahájili zimní přípravu fotbalisté Baníku Ostrava. Do tréninkového procesu pod koučem Karolem Markem nastoupilo 27 hráčů a žádné odchody nebo příchody se na Bazalech v průběhu zimní pauzy ani nečekají.   Kádr se rozrostl jen o pět mužů, kteří podzim strávili na hostování jinde: gólman Antonín Buček a útočník Dominik Kraut v Ústí nad Labem, záložník Petr Wojnar v Kladně, obránce Petr Tomašák v Hradci Králové a záložník Patrik Boháč ve Vlašimi. Z juniorky si Marko na přípravu vytáhl útočníka Zbyňka Musiola.   "Pohyby budou minimální, ne-li vůbec žádné. Pochopitelně že během přestupního termínu se může stát cokoliv, ale nemyslím si, že k nějakým změnám dojde," řekl novinářům generální manažer Verner Lička.   Ani Marko nepočítá, že by jeho celek zasáhly příchody nebo odchody. "Nevypadá to tak, o ničem se nejedná. Spíše už kádr jen zúžíme na dvacítku pro jaro," řekl ČTK Marko.   Ten si nejvíce slibuje od mladého útočníka Krauta, který na podzim dal za Ústí tři góly. "Znám ho a je to zajímavý typ hráče," uvedl kouč. O stažení srbského útočníka Miroslava Markoviče, který na podzim za druholigový Žižkov nastřílel 12 branek, se naopak neuvažovalo. "Má tam hostování do léta, zůstává na Žižkově," podotkl Lička.   Ostravští budou během zimy pendlovat po umělých travnatých plochách ve Vřesině, Orlové a Frýdku-Místku. Koncem ledna vyrazí na herní soustředění do Chorvatska, kde si zahrají se slovinskou Ajdovščinou, chorvatským NK Záhřeb a buď s Koperem nebo Karlovacem.   Vrcholem by mělo být utkání s italským Udine, kde působí bývalý ostravský útočník Matěj Vydra. "V podstatě čekáme jen na termín Italského poháru, který se má tou dobou hrát," konstatoval sportovní sekretář Tomáš Trucha.   lrm nkr  