 Klaus podpořil Hegera, chování části lékařů je prý nezodpovědné  --------------------    Ke zpravodajství: FOTO/aktuality; AUDIO   Doplnili jsme vyjádření Hegera po schůzce s Klausem ve 3. a 4. odstavci. Background v posledním odstavci.   --------------------    Praha 7. ledna (ČTK) - Prezident Václav Klaus dnes podpořil úsilí ministra zdravotnictví Leoše Hegera o reformy vedoucí k ozdravení českého zdravotnictví. Chování lékařů, kteří hrozí výpovědí, označil prezident za velmi nezodpovědné. Klaus to řekl před schůzkou s Hegerem na Pražském hradě. O setkání podle Klause požádal ministr. Prezident je ale rád, že ho Heger přišel o situaci ve zdravotnictví informovat.   "Chci podpořit pana ministra jak v jeho úsilí o ozdravení našeho zdravotnictví, tak v tom konkrétním případu velmi nezodpovědného chování části našich lékařů," řekl Klaus.   Podle Hegera prezident oceňuje, že ministerstvo představilo reformu zdravotnictví. "Také si myslí, že změny, které je potřeba činit, jsou změny, které musí být naplánovány dlouhodobě, nesmí býti zbrklé a ti, kteří na ně čekají, musí mít určitou trpělivost," řekl Heger novinářům po setkání s prezidentem.   Klaus podle Hegera podporuje reformu zdravotnictví. Domnívá se ale, že ji bude vláda schopna prosazovat sama. "A dokonce se domnívá, že akce Děkujeme, odcházíme tak trošku celou problematiku zdravotnictví zviditelnila, posunula ji do středu zájmů a umožní nám, abychom lépe prezentovali své představy, které on považuje za správné," řekl Heger. S Klausem se prý shodl například v tom, že je třeba skončit s "bezbřehostí" poskytování zdravotní péče. Nutné je podle Hegera vymezit, jakou péči je možné poskytovat z veřejného zdravotního pojištění.   Při příchodu na Hrad ministr poznamenal, že po půl roce v politice už není úplným nováčkem, a může se proto plně pustit jak do reforem zdravotnictví, tak do řešení krize kolem hromadných odchodů lékařů z nemocnic. "Pane ministře, já bych řekl, že vám doba nahrála, kdyby nedošlo k této vyhrocené situaci, tak myslím, že bude daleko obtížnější, některé reformní kroky prosadit," reagoval na jeho slova Klaus.   Prezident už v novoročním projevu vyčinil nemocničním lékařům, že hromadnými výpověďmi kvůli nespokojenosti s výší platů vydírají vládu. Podle dosavadních informací by v nemocnicích mohlo k 1. březnu přestat pracovat více než 3800 lékařů. Lékařský odborový klub - Svaz českých lékařů (LOK-SČL) dnes ohlásil druhou fázi kampaně Děkujeme, odcházíme. Během ledna a února očekává, že se k akci připojí a výpověď podají další stovky lékařů. Heger ale míní, že hrozby hromadných výpovědí neohrozí poskytování akutní péče v nemocnicích.   Heger ve čtvrtek představil své plány v reformě zdravotnictví. Chce definovat nároky pacienta a vytvořit takzvané úhradové standardy, tedy určit, co hradí veřejné zdravotní pojištění a na co si může připlatit pacient. Chce také stanovit správný postup při poskytování péče, kontrolovat vstup nových technologií a změnit pravomoci a povinností pojišťoven.   Tomáš Neřold rot  