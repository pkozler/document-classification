 ČT: Podnikatel Vaškůj byl propuštěn z rakouské vazební věznice  V 2. a 3. odstavci jsme rozšířili o další vyjádření ministerstva, ve 4. odstavci o prohlášení Vaškůjova právníka a českého velvyslanectví ve Vídni.   --------------------    Praha/Vídeň 21. ledna (ČTK) - Podnikatel Roman Vaškůj, který byl v Česku odsouzen za daňové úniky k vězení v délce 7,5 roku, byl propuštěn z rakouské vazební věznice. Uvedla to Česká televize (ČT). Vaškůj uprchl do zahraničí předloni v červenci. Loni v červnu ho zatkla vídeňská policie. Vaškůj se označil za oběť české justiční mafie. Je totiž obviněn i v bývalé korupční aféře expředsedy lidovců Jiřího Čunka.   Mluvčí českého ministerstva spravedlnosti Tereza Palečková ČTK řekla, že rakouský soud koncem listopadu nepravomocně povolil podnikatelovo vydání do České republiky. Po několika dnech, 3. prosince, však tamní orgány Vaškůje propustily z vazby. "Uplynula maximální lhůta, po kterou ho bylo v Rakousku možné ve věznici držet," uvedla Palečková. Za daňové úniky to podle ní může být nejvíce šest měsíců.   Vaškůj se podle Palečkové proti rozhodnutí o vydání odvolal. "Odvolací řízení bude v únoru," dodala mluvčí. Ministerstvo podle ní považuje situaci za nešťastnou. Úřadu se nelíbí zejména to, že nebyl o postupu rakouských orgánů informován, přestože se jich dotazoval.   Advokát Vaškůje Michael Bartončík ČT řekl, kvůli probíhajícímu azylovému řízení se Vaškůj nemůže pohybovat nikde jinde než v Rakousku. Rakouské orgány české velvyslanectví ve Vídni podle konzula Pavla Sladkého nekontaktovaly. Neobrátil se na ně ani propuštěný Vaškůj.   Vaškůj podle obžaloby dovážel v letech 1994 a 1995 ze Slovenska motorovou naftu a benzin, ale vyhýbal se placení daní. Převáděl prý dovážené zboží papírově na další lidi, takzvané bílé koně. Na ně pak padla povinnost zaplatit daň, ačkoli zbožím fakticky sami nedisponovali a ani neměli na zaplacení.O transakcích možná věděli i celníci.   Trest 7,5 roku vězení potvrdil zlínskému podnikateli předloni v květnu odvolací Vrchní soud v Olomouci. Podle rozsudku musí také zaplatit dvoumilionovou pokutu a nesmí pět let působit ve vedení obchodních společností. Vaškůj podle obžaloby poškodil stát o více než půl miliardy korun.   Vaškůj loni podal v kauze ústavní stížností, ale soud bez veřejného jednání odmítl pro zjevnou neopodstatněnost. Vaškůj v ústavní stížnosti uvedl, že se trestných činů nedopustil. Podle něj se nepodařilo vyvrátit argumenty obhajoby. Zároveň upozornil na to, že od údajných zločinů již uplynulo asi 15 let. Řízení podle něj také bylo nepřiměřeně dlouhé. Ústavní soud ale žádné z jeho výtek nevyhověl a nezjistil porušení základních práv.   Státní zástupce u vrchního soudu označil případ za jeden z nejzávažnějších daňových trestných činů v historii země. Vaškůj na obžalobu reagoval tvrzením, že tolik nepravd a fabulací neslyšel za posledních deset let svého života.   Vaškůj figuroval i v bývalé korupční aféře někdejšího předsedy lidovců Čunka. Přerovský okresní soud letos rozhodl, že se Vaškůj spolu s Petrem Šmiřákem pokusil uplatit Marcelu Urbanovou, někdejší Čunkovu sekretářku a klíčovou svědkyni v kauze. V případě Vaškůje soud pouze vynesl verdikt o vině a neuložil mu žádný další trest. V červenci ale krajský soud rozsudek nad oběma muži zrušil a nařídil nové zkoumání kauzy.   hš ado ktk mal  