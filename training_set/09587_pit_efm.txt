 Pošta do roku 2017 rozšíří počet obslužných míst z 3359 poboček  Praha 25. ledna (ČTK) - Česká pošta chce mít v roce 2017 větší počet míst s poštovní obsluhou než nyní, počítá ale s tím, že v některých případech změní formu poskytování služeb. ČTK to dnes řekla mluvčí firmy Marta Selicharová. Pošta nyní provozuje 3359 poboček, tedy o 13 méně než před rokem. Podle některých starostů hodlá pošta asi 1500 poboček zrušit a nahradit je jinou formou obsluhy, podle firmy půjde řádově o stovky pošt.   Vlastní pobočky by Česká pošta podle Selicharové měla mít především v místech, kde je největší koncentrace požadavků na její služby. "Současné nastavení sítě, které až na drobné výjimky pochází z 50. let minulého století, odpovídá poštovní síti z poloviny 19. století. Česká pošta chce přizpůsobit poštovní síť skutečným potřebám svých zákazníků a zároveň zachovat kvalitu poskytovaných poštovních služeb," dodala.   Projekt restrukturalizace pobočkové sítě podnik projednal se zakladatelem, tedy ministerstvem vnitra, Českým telekomunikačním úřadem (ČTÚ) i Svazem měst a obcí. Podle některých starostů je Česká pošta ale o chystaných změnách neinformuje. Podle mluvčí jde ale o dlouhodobý projekt, a jednotlivé obce tak budou regionální pracovníci navštěvovat postupně.   Pošta chce ve vytipovaných obcích s málo využívanými pobočkami zavést výdejní místo, které by zajišťovalo výdej a příjem zásilek, doplněné motorizovanou poštou, která by poskytovala například peněžní služby, druhou možností pak je Pošta - Partner, tedy plnohodnotná pobočka provozovaná jiným subjektem.   Hlavními kritérii pro výběr pošt, které nahradí Pošty - Partner či výdejní místa, jsou podle Selicharové dostupnost pobočky zákazníkům, její spádovost a vybavenost lokality, kterou obsluhuje. "Ekonomický pohled je sice důležitý, ale nejprve jsme se snažili na optimalizaci dívat z pohledu zákazníka," dodala.   Podle tisku chce pošta v letošním roce propustit až 2000 lidí. Sama pošta uvádí zhruba 1700 pracovníků s tím, že záměr bude ještě detailněji rozpracovávat. Nyní zaměstnává 34.400 lidí. Poště loni klesl zisk před zdaněním na 250 až 280 milionů korun z 661 milionů v roce 2009. V plánu počítala s výrazně nižším profitem kolem 50 milionů Kč.   jsa mha  