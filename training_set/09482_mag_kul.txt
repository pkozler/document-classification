 Zemřel britský hudebník Gerry Rafferty, autor hitu Baker Street  Londýn 5. ledna (ČTK) - Britský zpěvák Gerry Rafferty, který se v roce 1978 proslavil hitem  Baker Street , zemřel po dlouhé nemoci ve svých 63 letech. Informoval o tom v úterý podle agentur jeho agent.   "Mohu potvrdit, že Gerry k velkému zármutku zesnul," sdělil bez dalších podrobností zpěvákův agent Paul Charles. Rafferty údajně zemřel doma v kruhu rodiny.   Rafferty měl podle britských médií problémy s alkoholem a ležel v nemocnici v jihoanglickém Bournemouthu s onemocněním jater.   Folkový a rockový hudebník ze Skotska zahájil svou hudební kariéru v londýnském metru. S kapelou Stealers Wheel v roce 1972 nazpíval hit Stuck in the Middle With You, který oprášil Quentin Tarantino ve filmu Gauneři z roku 1992. Píseň se údajně dočkala více než čtyř milionů vysílání do éteru.   Kapela Stealers Wheel se rozpadla v roce 1975, ale o tři roky později Rafferty vydal sólové album City to City, jež obsahovalo i hit Baker Street se slavným saxofonovým motivem. Prodaly se miliony kopií této desky.   Americká organizace BMI loni v říjnu uznala, že počet hraní písně Baker Street ve světových rádiích překonal hranici pěti milionů.   zdp          