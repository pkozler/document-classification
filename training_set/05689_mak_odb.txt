 Prosincová nezaměstnanost v Pardubickém kraji stoupla na 9,9 pct  --------------------    Ke zpravodajství: GRAFIKA; AUDIO   --------------------    Pardubice 10. ledna (ČTK) - Prosincová nezaměstnanost v Pardubickém kraji prudce stoupla z 8,4 na 9,9 procenta. Je rekordně velký počet uchazečů a rekordně málo volných míst. Nezaměstnanost vzrostla ve všech okresech kraje. ČTK to řekl ředitel Úřadu práce v Pardubicích Petr Klimpl.   V kraji hledalo na sklonku roku práci téměř 27.000 lidí, což je nejvíc za loňský rok. Firmy naopak nabízely nejméně volných míst. Na jednu pozici připadlo více než 12 uchazečů, což je také loňský rekord. Podílely se na tom tři faktory.   "Skončily sezonní práce, obvykle to znamená půl procenta nárůst. Měnil se také zákon o zaměstnanosti, jinak by uchazeči přišli až v lednu. Řada lidí má od letoška nárok na nižší podporu v nezaměstnanosti. Skončily také smlouvy na dobu určitou. Firmy během loňského roku nabíraly zaměstnance a neměly jistotu, že budou mít zakázky i letos," řekl Klimpl.   Nejvyšší podíl lidí bez práce byl na Svitavsku, 13 procent. V chrudimském okrese stoupla nezaměstnanost na 11,5 procenta. Na Orlickoústecku se zastavila na deseti procentech. Nejnižší tradičně zůstala ze sedmi procenty na Pardubicku.   "V lednu předpokládám mírný nárůst nezaměstnanosti, měla by těsně překročit desetiprocentní hranici," řekl Klimpl.   Klimpl doufá, že na jaře se začne situace na trhu práce zlepšovat. Na Pardubicku například stále hledá nové zaměstnance společnost Foxconn, ale lidem se pracovat ve směnném provozu nechce. Pardubický úřad eviduje v okrese více jak 600 nezaměstnaných administrativních pracovníků, ty ale podniky téměř nepoptávají.     Nezaměstnanost v Pardubickém kraji v měsíci prosinci a listopadu:      počet nezaměstnaných  počet nezaměstnaných  míra nezaměstnanosti (pct)  míra nezaměstnanosti (pct)     okres  listopad  prosinec  listopad  prosinec     Chrudim  4886 (4964)  6109 (6206)  9,2  11,5     Pardubice  5664 (5890)  6492 (6709)  6,1  7,0     Svitavy  5865 (5917)  6971 (7045)  10,9  13,0     Ústí nad Orlicí  6286 (6472)  7243 (7399)  8,7  10,0     Pardubický kraj  22.701 (23.243)  26.815 (27.359)  8,4  9,9     Údaje v závorce obsahují celkový počet uchazečů   zdroj: MPSV   jlc sap  