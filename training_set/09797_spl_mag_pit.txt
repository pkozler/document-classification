 Příznivci her, sci-fi a fantasy se v únoru sejdou na PragoFFestu  --------------------    Ke zpravodajství: ilustrační FOTO ve Fotobance  ID foto: F201012100278201, F201012070134901, F201010080000401   --------------------    Praha 31. ledna (ČTK) - Novinky ze světa herních konzolí a počítačových, deskových, karetních a hudebních her nabídne zájemcům festival PragoFFest. Již patnáctý ročník akce, určené i pro milovníky sci-fi, fantasy, hororu, anime a příbuzných žánrů, bude od 3. do 6. února hostit Modrá škola v Praze Hájích.     "Na rozdíl od předchozích ročníků nabízíme nově několik desítek herních konzolí, rozšířili jsme nabídku deskových a hudebních her a zlepšili služby a zázemí pro návštěvníky," řekl dnes ČTK ředitel festivalu Václav Pravda.       Festival potěší fanoušky Dračího Doupěte a dalších her na hrdiny, filmů a seriálů o Harry Potterovi, Pánu prstenů, o rodince Simpsonových a Star Treku, Star Wars a Battlestar Galactica. Pozornost organizátoři věnují i zájemcům o svět upírů, kreslených japonských komiksů manga a filmů anime.   Součástí PragoFFestu, jehož předchůdcem bylo tradiční setkání milovníků fantastických světů Pragocon, je i program zaměřený na hry GameFFest. Hry si mohou návštěvníci vyzkoušet na čtyřicítce herních konzolí, účastnit se mohou i různých turnajů a předvedené herní tituly si lze i zakoupit. GameFFest nabídne také přednášky odborníků a fanoušků, besedy s hosty, soutěže o ceny, workshopy, projekce a mnoho speciálních pořadů.   Organizátoři se chtějí více zaměřit na návštěvníky, kteří nepatří mezi skalní fanoušky fantasy. Pobavit se na festivalu mohou podle nich všechny věkové skupiny, a to již od deseti let. Bližší informace poskytne webová stránka  www.festivalfantazie.cz .   phg kš  