 Cyklus Komici na jedničku přiblíží na ČT1 devět osobností  --------------------    Ke zpravodajství: FOTO ve Fotobance  ID foto: FO00383393, FO00383331, F201009070249801, FO01029263, F200909290169301   --------------------    Praha 4. ledna (ČTK) - Komikům či komediálním hercům, kteří se narodili v roce končícím jedničkou, jsou špičkoví a tudíž "na jedničku", je podle režisérky Aleny Činčerové věnován nový pořad o humoru. V České televizi se objeví na programu ČT1 od středy 5. ledna.   "Všech devět dílů cyklu Komici na jedničku jsem natočila o těch, kteří dokázali vzbudit úsměv ve chvilce, ale i naši současníci na ně budou vzpomínat celý život," řekla Činčerová ČTK. Jsou jimi mistři humoru Vlasta Burian, Saša Rašilov, Hugo Haas, Jaroslav Marvan, Felix Holzmann, Jiřina Jirásková, Jan Libíček, Iva Janžurová a Miroslav Donutil.   Průvodce celým cyklem Petr Nárožný je pozve do svého Muzea komiků, aby divákům připomenul to nejlepší z jejich díla a nahlédnul pod pokličku jejich osobitého humoru. Povypráví si s řadou hostů a v závěru každého dílu umístí do pomyslného muzea relikvii, která je s "jedničkovým" komikem spjata.   Po odvysílání jednotlivých dokumentů se bude vždy vysílat film s vybraným komikem. Budou mezi nimi snímky Svatba jako řemen, Kdo chce zabít Jessii, Poslední mohykán, Mravnost nade či Přijdu hned. První díl věnovaný Vlastovi Burianovi (1891 - 1962) doprovodí střihový snímek s dotáčkami Král komiků, který v roce 1963 natočili režiséři Vladimír Sís a Rudolf Jaroš. V kinech ho tehdy zhlédlo 1,5 milionu diváků.   Burian patřil k idolům první republiky a jeho filmy připomínají televizní stanice i dnes. V sobotu 1. ledna se dokonce v jednom čase setkaly tři Burianovy celovečerní evergreeny - Ducháček to zařídí z roku 1938 v České televizi, Anton Špelec, ostrostřelec z roku 1932 na Nově a Přednosta stanice z roku 1941 na Primě.   "Spolu s filmovým historikem Pavlem Taussigem jsme čerpali z odkazu velkých magistrů legrace a přitom se snažili přinést něco navíc pro ty zvídavější. Například dosud nikde nepublikované informace ze života jednotlivých osobností," dodala režisérka. A tak s kamerou například nahlédli do legendární vily Vlasty Buriana v pražských Dejvicích, která byla tomuto velkému komikovi zkonfiskována tři dny po únorovém převratu v roce 1948. Diváci uvidí vnuky Vlasty Buriana a Saši Rašilova, ale i dceru Felixe Holzmanna.   Jako první "dramaturg" cyklu fungoval podle Činčerové moderátor Petr Nárožný. Pomáhal totiž dolaďovat některé formulace v textu scénáře, přidával navíc své glosy a pointy.   Podle skutečné dramaturgyně Moniky Nevolové by se pochopitelně našlo mnohem víc komiků a komediálních herců, jejichž datum narození končí na "jedničku". Mezi ty v užším výběru patřili Marie Rosůlková, Ferenc Futurista, Ladislav Smoljak, Naďa Konvalinková, Jiří Suchý či Jiřina Bohdalová. Většině z nich však bude letos věnována pozornost v dalších pořadech České televize.   Jiří Borovička kš  