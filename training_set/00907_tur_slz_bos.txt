 Na neklidném severním Kavkazu prý vyrostou druhé Karlovy Vary  Moskva 27. května (ČTK) - Lázeňské město Miněralnyje vody na severním Kavkazu se stane ruskou obdobou českých Karlových Varů. Prohlásil to v dnešním vydání ruského listu Kommersant předseda rady ředitelů státního lázeňského podniku Achmed Bilalov. "Bude to obdoba Karlových Varů, které mají dodnes Rusové tak rádi," řekl ředitel Bilalov.   Ruský prezident Dmitrij Medveděv loni vyhlásil plán výstavby nových lyžařských center v horách severního Kavkazu, v regionu sužovaném nejen vysokou nezaměstnaností, ale hlavně neustálými útoky náboženských extremistů. Vybudováním turistické infrastruktury chce Kreml pacifikovat neklidnou oblast vytvořením nových pracovních příležitostí a investicemi do dopravy, vzdělávání a stavebnictví.   Z Medveděvova příkazu se podle Kommersantu nyní plán zimních letovisek rozšiřuje i na ambiciózní lázeňský projekt, jehož ústředním bodem má být pozdvihnutí města Miněralnyje vody ve Stavropolském kraji na úroveň světových lázní. Podle Bilalova by na projekt měla být uvolněna částka až 900 miliard rublů (550 miliard korun). Součástí plánu je mimo jiné i vybudování reprezentativních pláží na dagestánském pobřeží Kaspického moře.   Součástí balneologického projektu kolem města Miněralnyje vody by měla být i zásadní rekonstrukce dalších lázeňských měst ve stavropolské stepi, například lázní Kislovodsk, Jessentuki, Pjatigorsk a Železnovodsk.   Kreml podle ruských médií počítá s tím, že do budování nových turistických kapacit na severním Kavkazu se zapojí i soukromý kapitál. Příjem investic ale zatím kvůli nedostatečné bezpečnosti vázne. Propagaci zimních sportů na Kavkazu navíc vážně poškodil incident z letošního února, kdy u hory Elbrus extremisté zabili tři moskevské lyžaře.   Zvrat optimisté očekávají od zimních olympijských her, které severokavkazské letovisko Soči uspořádá v roce 2014.   jas  