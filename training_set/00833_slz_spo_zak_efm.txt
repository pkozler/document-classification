 E-Invest navrhl zprostit insolvečního správce Sazky funkce  Doplnili jsme další údaje z insolvečního rejstříku ve 2. odstavci a background v posledním odstavci.   --------------------    Praha 2. května (ČTK) - Firma E-Invest navrhla zprostit insolvenčního správce loterijní společnosti Sazka Josefa Cupku funkce. Poukazuje například na jeho vazby se společností KKCG podnikatele Karla Komárka. Vyplývá to z údajů v insolvenčním rejstříku. Sazka je od konce března v úpadku.   E-Invest uvedl, že Cupka v minulosti působil jako správce konkurzní podstaty podnikatele Václava Fischera, v němž největšími věřiteli byly osoby ze skupiny KKCG. Další vazba mezi Cupkou a Komárkem je prý zprostředkována skrze společnost PGB Invest. E-Invest dále upozorňuje na Cupkovo údajné propojení s PPF a KKCG přes společnost Prima Lida a Chanty-Mansijskou banku. Poukázal i na to, že na Cupkův majetek byla nařízena exekuce. Server iHNed.cz v pátek napsal, že exekuce byla vyhlášená před několika týdny.   Vrchní soud v Praze v pátek zrušil opatření městského soudu, podle něhož Sazka mohla nakládat s majetkem nad 500.000 korun jen se souhlasem nuceného správce. Městský soud rozhodl o opatření 9. března na žádost tehdy předběžného insolvenčního správce Cupky, kterému se nelíbilo, že představenstvo Sazky předtím schválilo dvě smlouvy se společností Gladiolus, kterou založili zájemci o Sazku Penta a E-Invest.   Na základě první smlouvy měla údajně Sazka čerpat úvěr přibližně 2,5 miliardy korun poskytnutý společností Gladiolus, který měl být zajištěn majetkem Sazky. Druhá smlouva měla zřídit nový orgán, takzvaný řídící výbor, který by měl udílet pokyny představenstvu Sazky.   O Sazku dosud bojovala dvě uskupení investorů. Prvním zájemcem byly finanční skupiny PPF a KKCG, druhým spojení firem Penta a E-Invest, jejichž nabídku podporuje generální ředitel Sazky Aleš Hušák. Současně se věřitelé Sazky snaží zajistit si co nejsilnější pozici ve věřitelském výboru, který bude mít zásadní význam pro budoucnost Sazky. Při první schůzi věřitelů 26. května bude mít největší slovo věřitel s největším procentem pohledávek.   jap jw  