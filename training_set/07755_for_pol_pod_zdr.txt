 ČSSD nevyšel pokus odložit jednání o zvýšení poplatků  Praha 3. května (ČTK) - Sociální demokraté se dnes pokusili odložit jednání o kontroverzním zdravotním zákonu o dva týdny. Návrh ale neprošel, proti byli poslanci koalice. Novela zákona o veřejném zdravotním pojištění počítá například se zvýšením poplatku za den v nemocnici ze 60 na 100 korun. Má také dát ministerstvu možnost zavést standardy zdravotní péče. S návrhem nesouhlasí opoziční ČSSD. Předseda sociálních demokratů Bohuslav Sobotka už řekl, že jeho poslanci budou rozhodnutí o návrhu co nejvíce oddalovat. Koalice na to zareagovala tím, že je ochotna jednat i po půlnoci.   Přerušení jednání na dva týdny navrhl Sobotka. Odůvodnil to tím, že je nutné dopřát sněmovně čas na diskuzi o zákonu. Podle jeho slov "zely pravicové lavice v tu chvíli prázdnotou". Sněmovní kuloáry se poté staly svědkem situace, kdy poslanci dobíhali do jednacího sálu, aby stihli hlasovat. Když se podařilo koaliční většinou hlasů hrozbu přerušení schůze odvrátit, začali se opět trousit ven.   Podobnou situaci zažila sněmovna například v říjnu 2007, když projednávala v prvním čtení návrh státního rozpočtu. Davidu Rathovi (ČSSD) se tehdy nelíbilo, že vládní lavice jsou prázdné. Navrhl proto, aby sněmovna přerušila projednávání rozpočtu o tři týdny. Podle jednacího řádu však o takovém návrhu nebylo možné hlasovat.   Proti novele vystoupil například Pavel Antonín z ČSSD. Uvedl, že zvýšení poplatků je snadná cesta pro nemocnice, jak se dostat k penězům, z hlediska pacientů ji považuje jako nejhorší alternativu. Jeho stranický kolega Jiří Koskuba prohlásil, že si neumí představit, jak se nemocný pacient, který nemusí plně vnímat, rozhoduje o tom, jaká péče je pro něho nejvhodnější. Tak by totiž podle něho mohla vypadat péče, pokud by byly později standardy skutečně zavedeny.   Novela je první ze série reformních norem. Další tři reformní zákony o službách hodlá ministr Leoš Heger (TOP 09) předložit vládě do počátku června, aby je sněmovna projednala ještě před prázdninami. Platit by měly od ledna 2012.   Novela počítá s tím, že pacienti by za den hospitalizace v nemocnici platili místo dosavadních 60 korun 100. Ani nadále se však nebudou počítat do ročního ochranného limitu, který činí pro děti a důchodce 2500 korun, pro ostatní 5000 ročně. Původně měla novela změnit i placení v lékárnách. Místo 30 korun za položku na receptu měla zavést třicetikorunový poplatek za celý recept. Tato změna ale vyžaduje podle ministra zdravotnictví Leoše Hegera komplexní změnu části zákona, která se týká spoluúčasti. Předloží ji proto později.   Novela také ruší zákaz připlácení na lepší péči, pro pacienty se však zatím nic nezmění. Nejprve totiž bude nutné vymezit standard hrazený z veřejného zdravotního pojištění a nadstandard, na který se bude moci pacient připojistit, případně zaplatí hotově. Dále norma prodlouží dobu pro vymáhání dlužného pojistného z pěti na deset let.   Sociální demokraté podle Sobotky využijí všech možností, aby přijetí zákona překazili. Když se jim to nepodaří, obrátí se na právníky. Pokud připustí možnost ústavní stížnosti, pak ji podají.   Poslanci se návrhem zabývali už minulý týden, po zhruba dvouhodinové diskuzi však nerozhodli. Jednání přerušila polední pauza.   bns nlm mal  