 Libereckou zoo loni navštívilo 309.824 lidí, meziročně méně  --------------------    Ke zpravodajství: AUDIO; ilustrační FOTO ve Fotobance  ID foto: P201008300865801, P201008300862901   --------------------    Liberec 3. ledna (ČTK) - Liberecké zoologické zahradě loni ubylo návštěvníků. Jejími branami od začátku ledna do konce prosince prošlo 309.824 lidí, o 67.338 méně než v roce 2009. Důvodem bylo deštivé jaro a také srpnové záplavy. Během podzimních měsíců se už zoologické zahradě předloňská čísla dohnat nepodařilo, řekl dnes ČTK mluvčí zoo Ivan Langr.   Do liberecké zoologické zahrady, nejstarší zoo v zemi, tradičně nejvíce lidí zavítá od dubna do konce letních prázdnin. Podle Langra se začala návštěvnost kvůli dešťům propadat už v dubnu, poté se ještě krátkodobě zlepšila.   "Srpnové záplavy ale rozhodly prakticky o všem. To už jsme věděli, že návštěvnost roku 2009 nemůžeme v žádném případě překonat. Naopak jsme se propadali, protože jsme přišli o valnou většinu návštěvníků z Liberce a okolí," dodal mluvčí zoo. Podzimní měsíce, kdy lidé zahradu navštěvují především pouze o víkendech, čísla výrazněji vylepšit nemohly.   O kolik se liberecké zoo kvůli vodě propadly tržby, podle Langra není možné přesně vyčíslit. Loňské ekonomické výsledky zatím zahrada zpracované nemá. "Budeme vědět celkovou ztrátu za celý rok, nicméně v tuto chvíli se teprve dělají uzávěrky," poznamenal mluvčí. Ztrátu zahrada pokryla ze svého rezervního fondu.   Předloni branami zoo prošlo přes 377.000 platících návštěvníků. Nejslabší návštěvnost zahrada zaznamenala v roce 1991, kdy do ní zavítalo 259.000 lidí. Vstupné do zoologické zahrady činí pro dospělé 70 korun, snížené je o 30 korun levnější. Od poloviny loňského prosince až do konce roku ji navíc lidé mohli navštívit jen za polovinu.   V letošním roce musí zoo počítat s méně penězi od ministerstva životního prostředí i od liberecké radnice. Město snížilo příspěvek na provoz zoo o čtyři miliony korun. "Nastavené podmínky jsou likvidační," řekl ČTK v prosinci ředitel zoo David Nejedlo.   Liberecká se pravidelně řadí k nejnavštěvovanějším turistickým cílům Libereckého kraje. Chová kolem 950 zvířat 170 druhů, z nichž řada patří k vážně ohroženým.   Michal Jemelka snm  