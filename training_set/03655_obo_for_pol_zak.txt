 Čína opět slíbila zákroky proti pirátské produkci kopií a padělků  Peking 11. ledna (ČTK) - Čína opět slíbila, že zostří vymáhání práva na ochranu duševního vlastnictví a razantněji zasáhne proti nelegálnímu kopírování filmů, hudby a dalšího chráněného zboží. Peking tak vychází vstříc požadavkům Washingtonu, ale zároveň chrání mladé domácí producenty, napsala dnes agentura AP. Oznámení přišlo před chystanou návštěvou čínského prezidenta Chu Ťin-tchaa v USA.   Peking opakovaně slibuje, že proti porušování autorských práv a poškozování obchodních značek zasáhne. Obchodní organizace ale říkají, že vymáhání práva je v této oblasti neadekvátní a problém roste. Například Světová obchodní organizace (WTO) před dvěma lety dala zapravdu Spojeným státům, podle nichž Peking nedodržuje své obchodní závazky, když se mu nepodařilo problém vymýtit.   Během akce, která začala loni v říjnu, Čína zadržela kvůli nelegální výrobě kopií a padělků přes 4000 lidí, uvedl Kao Feng z čínského ministerstva veřejné bezpečnosti. Dodal, že proti prvnímu pololetí roku 2009 to je trojnásobek. Připustil ale také, že kopírování v Číně bují.   Čínský prezident Chu Ťin-tchao se chystá navštívit Washington příští týden a rozsáhlá pirátská produkce v Číně je citlivým politickým tématem v době, kdy se vyspělé ekonomiky snaží zvyšovat vývoz a podporují vznik pracovních příležitostí na domácích trzích. Peking navíc čelí tlaku, aby uvolnil kontrolu nad kurzem své měny.   Čínská nelegální produkce hudby, filmů či značkových oděvů podle obchodních organizací připravuje výrobce originálů ročně o miliardy dolarů. Podle podkladů amerických úřadů se například podezřelé čínské kopie léků proti srdečním chorobám a rakovině objevily až v Africe, napsala agentura AP.   pok dvd  