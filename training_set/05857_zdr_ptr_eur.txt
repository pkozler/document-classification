 Počet obětí střevní infekce v Německu vzrostl na osm  Doplnili jsme informace o osmé oběti v 1. a 2. odstavci, v posledních dvou odstavcích jsme doplnili průzum o konzumaci syrové zeleniny a background.   --------------------    Berlín 28. května (ČTK) - Počet obětí střevní infekce v Německu vzrostl na osm. Agentura DPA dnes oznámila, že nemoci nově podlehly osmatřicetiletá žena v Kielu a sedmaosmdesátiletá žena v Hamburku. Za zdrojem nákazy jsou zřejmě salátové okurky ze Španělska, v nichž už byl virus nalezen. Madrid ale dnes popřel páteční zprávu Evropské komise, že byly zavřeny dvě farmy, odkud údajně kontaminované okurky pocházely.   Žena, která zemřela v nemocnici v Kielu, pocházela ze severu Německa. Podle lékařů zemřela ve čtvrtek večer a do nemocnice se dostala několik dní předtím v kritickém stavu. Pacientka v hamburské nemocnici podlehla infekci v noci na dnešek.   Průjmovou chorobu způsobuje bakterie zvaná enterohemoragická Escherichia coli (EHEC). Podle lékařů byla během současné epidemie tato bakterie nalezena nebo je podezření na nakažení u zhruba tisíce osob. Normálně je v Německu 900 případů infekce ročně. Osm nakažených zemřelo, z toho šest žen. Další lidé jsou prý v ohrožení života.   Podle ministra zdravotnictví severní spolkové země Šlesvicka-Holštýnska Heinera Garga zatím ještě epidemie nedosáhla vrcholu, protože inkubační doba nemoci je deset dní. Garg se navíc obává, že kromě španělských okurek z hamburského tržiště existují také další zdroje nákazy.   Podezření na původ infekce padlo na dvě farmy v jihošpanělských provinciích Almería a Málaga. Evropská komise v pátek oznámila, že oba podniky byly dočasně uzavřeny, Španělsko to ale dnes popřelo.   Podle Madridu byla pouze zajištěna část sklizených okurek, která mohla přijít do styku s kontaminovanou zeleninou, jež se dostala na německý trh. Odborníci také na farmách odebrali kvůli testům vzorky půdy, vody i zeleniny, ale podniky svou produkci nezastavily.   Němečtí zemědělci si mezitím stěžují, že střevní infekce poznamenala jejich tržby. Podle viceprezidenta šlesvicko-holštýnského svazu zemědělců Hanse-Petera Witta se prakticky přestal prodávat salát, prodej jahod se propadl o 50 procent.   Obavy Němců z kontaminovaných okurek potvrzuje i průzkum pro nedělník Bild am Sonntag. Podle něj přestalo kvůli strachu z šíření střevní infekce 58 procent Němců jíst syrovou zeleninu. Největší obavy panují mezi seniory. Podle průzkumu 71 procent lidí starších 60 let nyní syrovou zeleninu nejí.   Němečtí vědci zjistili, že průjmové onemocnění způsobuje bakteriální kmen typu HUSEC 41, avšak zmutovaný, na který nezabírají antibiotika. Nemocní konzumovali ve zvýšené míře syrová rajčata, salátové okurky a listový salát. Lidé by je neměli jíst syrové.   str šeb  