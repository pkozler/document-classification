 Vláda souhlasila s plánem prodat Německu Lobkovický palác v Praze  --------------------    Ke zpravodajství: AUDIO; VIDEO; FOTO ve Fotobance  Sada foto:  http://multimedia.ctk.cz/cs/foto/udalosti/4829714/lobkovicky-palac-hoj#list=type%3D2%26p%3D1%26order%3D1%26perPage%3D40%26dir%3DDESC    Doplnili jsme vyjádření premiéra Nečase, změnili zdroj v 1. odstavci.   --------------------    Praha 11. května (ČTK) - Vláda dnes souhlasila se záměrem ministerstva zahraničí uskutečnit transakci s nemovitostmi, při níž by Německo získalo Lobkovický palác v Praze, kde nyní jeho velvyslanectví sídlí v pronájmu, a ČR pozemky v centru Berlína pro novou budovu české diplomatické mise. Novinářům to řekl premiér Petr Nečas (ODS). Operace by navíc mohla ČR přinést odhadem zisk až čtvrt miliardy korun.   Předseda vlády na tiskové konferenci zdůraznil, že vláda dnes schválila záměr, ale neučinila definitivní rozhodnutí. K plánu se podle něj znovu vrátí poté, co ministerstvo zahraničí například provede odhad tržní ceny všech nemovitostí, kterých by se transakce týkala.   Současná budova českého velvyslanectví v Berlíně je podle diplomacie nevyhovující jak velikostí, tak náklady na provoz, němečtí partneři zase dlouhodobě chtějí pronajímaný malostranský palác získat do vlastnictví. "Stávající ambasáda je hrůzostrašná budova, jejíž provozní náklady jsou opravdu neudržitelné," konstatoval Nečas. Uvedl také, že pro Německo má pražský palác "silný symbolický význam".   Podle vládou dnes odsouhlaseného materiálu by Česko prodalo nejen Lobkovický palác, ale také nepotřebné nemovitosti bývalého československého velvyslanectví v Bonnu, nepotřebný bytový komplex v Berlíně a výhledově také budovy současného českého velvyslanectví a rezidenci v Berlíně.   Celková hodnota těchto nemovitostí je podle předběžných odhadů více než 650 milionů korun. Naopak nákup pozemku a výstavba nového sídla českého velvyslanectví by český stát přišly odhadem na 400 milionů korun. Převod vlastnictví všech nemovitostí i finanční plnění se mají uskutečnit současně.   Na Lobkovickém paláci Německu záleží, z jeho balkonu bylo na podzim roku 1989 oznámeno uprchlíkům z východního Německa, že mají možnost odejít na Západ. Možnost odchodu do tehdejší Spolkové republiky Německo asi 4000 východním Němcům z balkonu oznámil v září 1989 tehdejší západoněmecký ministr zahraničí Hans-Dietrich Genscher.   Nemovitost na Malé Straně by prodejem neztratila status kulturní památky a nový majitel by byl zavázán tuto skutečnost v plném rozsahu respektovat. Německo by se také muselo zavázat k tomu, že budovu bude využívat výlučně jako sídlo diplomatické mise.   S možným prodejem paláce Německu nebo s výměnou budovy ale nesouhlasí například Jiří Lobkowicz z mělnické větve Lobkowiczů. Dnes proti prodeji protestovala v tiskové zprávě také Jana Bobošíková a její malá strana Suverenita.   Česká strana využívá jako sídlo svého zastupitelského úřadu v Berlíně budovu na lukrativním místě v centru Berlína, která však velikostí a technickým stavem neodpovídá dnešním potřebám, zmiňuje materiál. Náklady na provoz jsou deset milionů ročně, což je neekonomické, dodává. Německá strana proto nabídla pozemek v diplomatické čtvrti Berlína v ulici Tiergartenstrasse.   Jakub Dospiva lp pba  