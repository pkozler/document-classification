 Novým šéfem marketingu a komunikace Fortuny se stal  Vladan Crha  Praha 4. ledna (ČTK) - Novým ředitelem marketingu a komunikace společnosti Fortuna Entertainment Group, největšího poskytovatele kurzových sázek ve střední Evropě, se od ledna stal Vladan Crha (38). Ve funkci vystřídal Lenku Kahalovou. Fortuna to dnes sdělila ČTK v tiskové zprávě.   Crha od března 2010 ve Fortuně zastával pozici manažera komunikace a zabýval se vztahy s investory, kromě jiného se podílel na říjnovém vstupu společnosti na pražskou a varšavskou burzu. Nově zodpovídá za marketingové aktivity na všech trzích, kde Fortuna Entertainment Group působí, tedy v Česku, Polsku, Maďarsku a na Slovensku.   Crha v letech 1999 až 2005 pracoval jako mluvčí a PR manažer společnosti Český Telecom / Telefónica O2. Se vstupem Vodafonu na český telekomunikační trh přešel na pozici ředitele komunikace třetího českého mobilního operátora Oskar. Od roku 2007 do února 2010 působil jako ředitel komunikace a vztahů s investory společnosti AAA Auto Group.   Fortuna vznikla v roce 1990 v Praze. V roce 2005 se jejím vlastníkem stala investiční skupina Penta. Nyní provozuje Fortuna na třech trzích více než 1300 poboček. V říjnu 2010 společnost vstoupila na pražskou a varšavskou burzu, majoritním vlastníkem je nadále Penta.   fd vju  