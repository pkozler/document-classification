 Bývalý atlet Diagana je po nehodě po operaci čelisti  Nice (Francie) 22. ledna (ČTK) - Bývalý mistr světa v běhu na 400 metrů překážek Stéphane Diagana má za sebou několikahodinovou operaci čelisti v důsledku páteční nehody při jízdě na kole. První francouzský mistr světa v atletice utrpěl vážné zranění hlavy po srážce s automobilem u města Vence na jihovýchodě Francie.   "Byla mu srovnána čelist. Je mimo ohrožení života," citovala agentura SID mluvčí kliniky Saint-Roch v Nice, kam byl jednačtyřicetiletý atlet převezen vrtulníkem. Přes závažnost zranění prý Diagana při nehodě neztratil vědomí.   Diagana získal jako první francouzský atlet titul mistra světa v roce 1997 v Aténách, kde vyhrál běh na 400 metrů překážek. Šest let na to v Paříži přidal další zlato ve štafetě na 4x400 metrů. V roce 2004 ukončil kariéru.   gi okr  