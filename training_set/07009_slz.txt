 Čištění komínů v Pardubickém kraji podraží desítky korun  Pardubice 9. ledna (ČTK) - Návštěva kominíka bude letos pro majitele domů v Pardubickém kraji přibližně o desítky korun dražší než v minulých letech. Zato ale udělá víc práce a povinná revize komínu bude nutná jen jednou ročně. ČTK to řekl krajský zástupce Společenstva kominíků Roman Kabele.   Služby kominíků stojí přibližně od 300 do 1000 korun, v průměru za jejich práci majitelé domů zaplatí 500 korun. Kabele odhaduje, že letos zákazníci vydají asi 100 korun navíc.   Nově musí kominíci kontrolovat a čistit celé spalinové cesty, od hrdla spotřebiče až po ústí komína. Kominík musí vypsat podrobný doklad a případné závady doporučeně odeslat na stavební úřad.   "Dřív někteří kominíci vypsali stvrzenku na čištění komínu, nyní musí vyplnit zprávu, co všechno udělali. To je pro zákazníka samozřejmě lepší," řekl Kabele.   Nové vládní nařízení rovněž klade vyšší nároky na odbornost kominíků. Jen zaučení a pověření od vyučeného kominíka nestačí. Ještě loni si také správně měli lidé nechat čistit komíny až šestkrát ročně. Nově si je mohou čistit třikrát za rok a z toho jednou povolat odborníka. Vyhláška ministerstva vnitra původní nařízení zmírňuje, kominíci proto víc práce neočekávají.   "Ohlásí se hrstka lidí a postupem času budou ubývat, není nikdo, kdo by to kontroloval," řekl kominík Jiří Vrabec ze Svitavska.   Obor kominík se dřív vyučoval jen v Praze, teď je učilišť po celé zemi víc. Například v Pardubicích za tři roky dostane výuční list 15 učňů, z toho tak polovina se bude studovanému oboru věnovat.   "Obor u nás určitě zakotví. Legislativa přitvrzuje a myslím, že v tomto smyslu půjdou dál i pojišťovny, které budou vyžadovat revize komínových cest. Potřeba kominíků na pracovním trhu bude čím dál větší," řekl zástupce ředitele SOU Plynárenské Pardubice Jiří Potůček.   Lidé z praxe se školou často názor nesdílí. V Pardubickém kraji je méně než 60 kominíků. Řada z nich ještě navíc prodává komínové díly, krbová kamna nebo nabízí zednické práce. Jen kominické služby by je neuživily.   "Samotné řemeslo je tak pro sólistu. Přibývá sice komínů na tuhá paliva, lidé si pořizují krby, ale že by nám od nového roku před kominictvím stála fronta, to ne. Spíš zavolají bytová družstva než soukromníci," řekl Kabele.   Obecně se kominíci shodují, že lidé údržbu komínů zanedbávají a kominíka si "pozvou třeba jen jednou za osm let", řekl Ladislav Köhler ze Sezemic, který se oboru věnuje téměř čtyři desítky let. Totéž potvrzují i hasiči, případy požárů komínů jsou v zimě časté. Například na začátku ledna hasili vznícené saze v komíně v Lohenicích na Pardubicku. Nikomu se nic nestalo a dům požár nepoškodil.   "Ke znečištění komínů přispívá nekvalitní palivo, případně čerstvé dřevo, které má špatnou výhřevnost, dehtuje a komín se velmi rychle zanese sazemi," řekla krajská mluvčí hasičů Vendula Horáková.   jlc sap  