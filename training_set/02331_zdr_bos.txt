 Podle BBC hrají lékaři a vláda vysokou hru s nejistým výsledkem  Londýn 7. ledna (zpravodaj ČTK) - Čeští lékaři a vláda hrají hru, ve které jde o hodně a jejíž výsledek je nejistý. O protestní výpovědi skoro 4000 českých lékařů to dnes v rozsáhlé reportáži uvedl server britské stanice BBC.   Podle ní by desítky českých nemocnic mohly mít po 1. březnu problémy poskytnout základní péči. Podávání výpovědí koordinují lékařské odbory LOK, podle nichž jednotlivé české vlády od pádu komunismu neudělaly nic pro zlepšení platů lékařů, uvedla BBC.   Přináší rozhovor s onkologem v nemocnici v Ústí nad Labem Peterem Pappem, který podle svých slov vydělává méně než automechanik nebo číšník, a po 1. březnu bude nezaměstnaný. "Mám trochu peněz, abych vydržel měsíc nebo dva. Už jsem si podal žádost u společností, které posílají lékaře do Irska a Británie," řekl.   "My jsme odliv mozků nezačali," řekl BBC předseda LOK Martin Engel. "Lékaři odcházejí ze země už léta. Touto kampaní se to snažíme zastavit."   Ministr zdravotnictví Leoš Heger říká, že v rozpočtu prostě nejsou prostředky na splnění požadavků lékařů a žádá je, aby počkali na výsledky plánovaných reforem. Protesty ho nepřiměly změnit stanovisko a médiím tvrdí, že i když odejde všech 3837 lékařů, základní péči to neovlivní, uvádí BBC.   Podle ní je to optimistická předpověď. Připomíná, že v kraji Vysočina podalo výpověď na 80 procent nemocničních lékařů.   Otázkou však je, jestli lékaři skutečně odejdou. Mluvčí ministerstva zdravotnictví řekl BBC, že je nepravděpodobné, aby tolik českých lékařů našlo práci v zahraničí.     Většina z nich nemá jazykové znalosti ani potřebnou kvalifikaci, aby mohli pracovat jinde, prohlásil mluvčí.   Objevily se také zprávy, že lékaři své výpovědi stahují. Podle LOK jsou ale přehnané. Kromě toho většina členů prý nechce opustit ČR, ale státní zdravotnictví. Mnoho lékařů může snadno najít práci v soukromých klinikách, řekl Engel.   Čeští lékaři a vláda tedy hrají hru, ve které jde o hodně a jejíž výsledek je nejistý, uvedla BBC. Pokud lékaři blufují a vláda neustoupí, české zdravotnictví - Leoš Heger - přežijí. Pokud ne, mnoho pacientů čeká 1. března ošklivý šok, uzavřela britská stanice.   ml šeb  