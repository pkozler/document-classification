 Na olomouckou přírodovědeckou fakultu se lze hlásit do 15. srpna  Olomouc 6. května (ČTK) - Přírodovědecká fakulta Univerzity Palackého v Olomouci vypisuje druhé kolo přijímacího řízení pro některé obory, zejména s matematikou, fyzikou a chemií. V prvním kole se buď přihlásilo málo uchazečů, nebo je jich dostatek, ale škola chce ještě nalákat kvalitnější zájemce. Přihlášky je možné zasílat do 15. srpna, řekla dnes ČTK proděkanka fakulty Irena Smolová.   "Snažíme se vybrat ty nejlepší studenty, proto pořádáme i druhé kolo přijímacího řízení. Také předpokládáme, že někteří se mohou pro studium u nás rozhodnout až po maturitě, která má letos novou podobu. Třeba měli obavu, že se jim nepodaří, ale po jejím úspěšném zvládnutí se mohou přihlásit ve druhém kole," uvedla Smolová.   Přijímání přihlášek pro první kolo bylo ukončeno 28. února. Jejich počet byl letos obdobný jako v loňském roce. Tehdy se do bakalářského studia v prvním kole přihlásilo 2986 zájemců, letos jich bylo 2903. Do prvního ročníku se pak zapsalo u bakalářských oborů 1349 studentů.   Druhé kolo přijímacího řízení se týká zejména oborů v kombinaci s matematikou, chemií a fyzikou. Volná místa jsou ale také na oborech jako enviromentální geologie, aplikovaná statistika, geoinformatika a geografie či biologie - geologie a ochrana životního prostředí.   Zvrátit mnohdy nelichotivý pohled na přírodní vědy se fakulta již několik let snaží řadou popularizačních akcí, mezi nejoblíbenější patří například přírodovědný jarmark. "Pohled na matematiku, fyziku a chemii se, myslím, daří postupně měnit, ale je to stále ještě dlouhá cesta," soudí Smolová.   Na olomouckou Univerzitu Palackého se letos hlásí rekordní počet uchazečů o studium. Studijní oddělení osmi fakult dosud přijala 34.874 přihlášek, což je zhruba o 1500 více než před rokem. Počet ještě není konečný.   srd mol  