 VFN zlepšila podmínky pro transplantace kostní dřeně  --------------------    Ke zpravodajství: FOTO/aktuality   --------------------    Praha 11. ledna (ČTK) - Zlepšení komfortu pro pacienty se zhoubným onemocněním krve, rozšíření léčebných kapacit i lepší pracovní prostředí pro personál přinesla rekonstrukce transplantační jednotky na první interní klinice Všeobecné fakultní nemocnice. Trvala půl roku a stála 20 milionů z fondů nemocnice. Na část vybavení za šest milionů přispěli dárci, řekl dnes novinářům přednosta kliniky profesor Marek Trněný.   "Počty lůžek stouply ze čtyř na deset, zlepšily se možnosti izolace nemocných po převodu krvetvorných buněk, kdy jsou nejvíce ohroženi infekcí," shrnul. První transplantace kostní dřeně byla na klinice provedena v prosinci 1993, loni v lednu již tisící. Bez transplantace by pacienti s rakovinou krve neměli naději na dlouhodobé přežití.   Nemoci krve se léčí na této klinice za pomoci autologní transplantace, kdy dárcem krvetvorných buněk je sám pacient. Může tak dostat silnou chemoterapii, která by jinak byla smrtící, protože zničí jeho krvetvorbu. Před chemoterapií se buňky pacientovi odeberou a po ní je dostane zpět. Nejčastěji se touto metodou léčí lymfomy a mnohočetné myelomy.   Pacient je v nemocnici tři až čtyři týdny. V prvních dnech dostává chemoterapii, pak se uchované buňky rozmrazí a vrátí do žíly, odkud doputují do kostní dřeně, kde začnou tvořit krvinky. Do dvou týdnů se krvetvorba obnoví, upraví se krevní obraz a pacient jde domů.   Období před obnovením krvetvorby ale je pro pacienta vysoce rizikové. Nová transplantační jednotka s jednolůžkovými pokoji s klimatizací se speciálním filtrem rizika výrazně omezuje. Pokoje jsou napojeny na centrální monitorovací systém a vybaveny přístroji, které umožňují péči i o pacienty se selháním životních funkcí.   Klinika přijímá pacienty z celé ČR, třetinu z Prahy a třetinu ze středních Čech. Akreditace od Evropské transplantační společnosti potvrzuje kvalitu srovnatelnou s nejlepšími světovými pracovišti.   nam mkv  