 Běloruská opozice se sjednocuje  Minsk 10. ledna (ČTK) - Představitelé běloruské opozice se dohodli na vytvoření společné organizace, v níž sjednotí své úsilí o osvobození aktivistů zadržených během prosincových protivládních demonstrací v Minsku. Podle informace běloruské agentury BelaPAN podepsali dohodu o ustavení Národní koordinační rady zástupci sedmi hlavních opozičních seskupení a několika menších běloruských občanských hnutí.   Koordinátor hnutí Viktar Ivaškevič novinářům řekl, že jedním z hlavních úkolů rady bude šíření pravdivých informací o situaci v Bělorusku, a to jak v domácích médiích, tak i v zahraničí. Rada bude působit jako stálý orgán, ale bez formálního vedení, protože všechny klíčové osobnosti opozice jsou v současné době ve vězení.   Režim prezidenta Alexandra Lukašenka, který v nedávných volbách získal svůj už čtvrtý mandát, po vyhlášení volebních výsledků 19. prosince tvrdě zasáhl proti opoziční demonstraci v centru Minska. Přes dvacet jejích organizátorů, mezi nimi několik opozičních prezidentských kandidátů, nyní čeká na soud, v němž jim hrozí až 15 let vězení.   O osudu uvězněných je k dispozici jen málo informací. Někteří z nich, například prezidentští kandidáti Uladzimir Njakljajev a Andrej Sannikav, byli při zatýkání surově zbiti a panují obavy o jejich zdraví. Njakljajevova dcera Eva, která je v těchto dnech na návštěvě v Praze, dnes v České televizi uvedla, že její otec trpící vysokým krevním tlakem byl ve vyšetřovací vazbě na pokraji smrti.   Další prezidentský kandidát Sannikav podle ní po brutálním zákroku policie nemůže chodit, vězněná redaktorka opozičního webu Charta 97 Natalja Radzinová trpí po výslechu opakovaným krvácením z uší.   Běloruská státní televize vysílala během víkendu propagandistický dokument, který obsahoval vládní interpretaci dramatických událostí kolem prezidentských voleb. Podle oficiální propagandy běloruští celníci před volbami zadrželi na hranicích zásilky munice, bodných zbraní, obušků a dýmovnic, které měla opozice použít při připravovaných diverzních akcích během voleb. Do Běloruska se je prý pokusili provézt kurýři z Polska, Ruska a Ukrajiny.   Ve filmovém dokumentu běloruská policie rovněž tvrdila, že za surovým útokem proti Njakljajevovi, který prezidentského kandidáta přivedl až na jednotku intenzivní péče v jedné z minských nemocnic, nestojí agenti tajné služby, ale Njakljajevovi soupeři z jiných opozičních stran. Iniciátory napadení byli prezidentští kandidáti Sannikav, Vital Rymaševski a Mikalaj Statkevič, uvedla televize bez dalšího vysvětlení.   jas mik  