 ČT, tisk: Rašínova škola nemá akreditaci, hrozí jí zánik  Brno 10. května (ČTK) - Soukromá Rašínova vysoká škola v Brně definitivně ztratila akreditaci pro magisterské studium. Navíc nesmí přijímat nové studenty ani do bakalářských programů. Ministerstvo školství odmítlo koncem minulého týdne námitku školy, která se ohrazovala proti závěrům šetření akreditační komise, jež tam odhalila velké nedostatky. Škola se chce proti rozhodnutí ministerstva bránit a podává žalobu. Informovala o tom Česká televize, dále některé deníky včetně MF Dnes, Lidových novin nebo brněnského deníku Rovnost.   Škola ztratila oprávnění udělovat na magisterském oboru tituly či vypisovat zkoušky. "U magisterského programu byly také zásadní nedostatky týkající se tvůrčí činnosti související se studijním programem," citovala MfD mluvčí ministerstva školství Kateřinu Savičovou.   Studenti denního studia měli například výuku jen jediný den v týdnu. Navíc místo povinných 15 profesorů či docentů působili v soukromém zařízení jen čtyři.   Vedení školy se prý hodlá bránit. "Ministerstvo odmítlo naše výhrady, kterými jsme se odvolávali proti rozhodnutí Akreditační komise ČR," uvedl v MfD právní zástupce školy Radek Ondruš. Škola se prý ještě nyní na ministerstvu pokusí vyjednat výjimky, aby tam ještě letos mohli studenti absolvovat státnice. "Také podáváme celou věc k soudu. S rozhodnutím totiž nesouhlasíme," dodal Ondruš.   Pro studenty, kteří letos končí první ročník magisterského studia a příští rok mají absolvovat, by měli pracovníci rektorátu najít místo na jiných školách, kde by mohli studium dokončit.   Rašínova vysoká škola vznikla v roce 2002. Zaměřuje se například na krizové řízení, problematiku insolvence a řízení sociálních služeb.   lab snm  