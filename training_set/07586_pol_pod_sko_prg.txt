 Dětská družstva se v Praze utkají ve finále soutěže Amos Tour  Praha 4. května (ČTK) - Šest tisícovek dětí ze tří pražských městských částí se v průběhu uplynulých osmi měsíců utkalo ve sportovních i dovednostních disciplínách druhého ročníku soutěže Amos Tour. Nejlepší družstva budou mít v pátek možnost reprezentovat své školy ve finálovém kole soutěže. Tajemník městské části Praha 2 Michal Kopecký na dnešní tiskové konferenci novinářům řekl, že nejúspěšnější družstvo získá pro svou školu 100.000 korun.   Povzbudit žáky ve finálovém klání přijde i legenda české atletiky Dana Zátopková. Soutěže se letos účastní školáci Prahy 1, 2 a 3.   Při pátečním finálovém klání si vybraná družstva zasoutěží v nezvyklých disciplínách. Síly změří v běhu s popelnicí, při jízdě na motokárách i veslování. Nejenom fyzickou zdatnost, ale i svou šikovnost mohou projevit také v netypické soutěži s názvem "shoď ho".   Vítězné družstvo získá putovní pohár a křišťálový pohár pražského primátora a pro svou školu vybojuje 100.000 korun. V prvním ročníku soutěže Amos Tour věnovali vítězové ze základní školy v Kladské ulici získanou sumu na stavbu horolezecké stěny. V pořadí druhé družstvo získá 70.000 korun, třetí 50.000 korun. Všichni finalisté navíc stráví několik volných dnů pobytem na Šumavě.   jhr pba  