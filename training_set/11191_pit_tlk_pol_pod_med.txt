 V Olomouckém kraji se snížil počet čtenářů měsíčníku hejtmanství  Olomouc 1. května (ČTK) - V Olomouckém kraji se snížil počet lidí, kteří čtou či znají měsíčník vydávaný místním hejtmanstvím. Zatímco v roce 2007 s ním podle tehdejšího průzkumu veřejného mínění přišlo každý měsíc do styku 57 procent obyvatel, podle letošního šetření je to jen 40 procent. V kraji se ale naopak zvýšil podíl lidí, kteří navštěvují internetové stránky hejtmanství. Do průzkumu, který pro kraj vypracovali nezávislí odborníci, se zapojilo 800 lidí.   V mezidobí od roku 2007 do současnosti v kraji vzrostl procentuální podíl lidí navštěvujících webovou prezentaci kraje z 26 procent na více než 41 procent, přičemž z odpovědí respondentů vyplývá to, že rozsah informací na internetových stránkách hodnotí kladně. Autoři průzkumu si nárůst podílu lidí navštěvujících web kraje vysvětlují současným trendem využívání internetu.   Špatnou zprávou pro kraj je podle nich to, že bezplatný krajský měsíčník, který je jedním z komunikačních prostředků hejtmanství, měsíčně nečte ani polovina obyvatel kraje. Podle hejtmana Martina Tesaříka (ČSSD) to může souviset se způsobem distribuce periodika. "Měsíčník je dodáván do schránek společně s reklamními letáky, které mnohé nezajímají. Na distribuci se budeme muset zaměřit," řekl ČTK hejtman.   Průzkum postojů a názorů obyvatel kraje vypracovala pro hejtmanství katedra politologie a evropských studií olomoucké Univerzity Palackého. Kraj za ni zaplatil 180.000 korun.   orv vju  