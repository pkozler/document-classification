 Zemědělský veletrh Grüne Woche začal ve stínu dioxinové aféry  --------------------    Ke zpravodajství: FOTO/aktuality; AUDIO   --------------------    Berlín 21. ledna (zpravodaj ČTK) - Ve stínu dioxinového skandálu dnes v Berlíně začal 76. ročník největšího zemědělského a potravinářského veletrhu na světě Grüne Woche. Do 30. ledna se na něm představí 1632 vystavovatelů z 57 zemí, mezi kterými nechybí ani zástupci České republiky. Organizátoři očekávají stejně jako loni více než 400.000 návštěvníků.   Aféra s výskytem rakovinotvorného a jedovatého dioxinu v krmivu, vejcích a vepřovém mase, která od počátku roku otřásá německým zemědělstvím, ovlivnila i program českého ministra zemědělství Ivana Fuksy, který se prvního dne veletrhu účastní.   Původně měl dnes dopoledne o problémech s dioxinem krátce jednat s německou resortní kolegyní Ilse Aignerovou. "Paní ministryně sama vyhodnotila, že to je velké téma, které si zaslouží větší prostor pro bilaterální jednání," řekl ČTK a České televizi Fuksa, který se dnes od 17:45 sejde s Aignerovou k hodinovému jednání.   Český ministr na něm bude požadovat zkvalitnění monitorovacího systému a systému rychlého varování. "Monitorovací systém ani tak moc neselhal, ale co skoro stoprocentně selhalo, to je systém rychlého varování. Dostali jsme důležité informace skoro až s třítýdenním zpožděním, což je katastrofální," kritizoval Fuksa postup německých orgánů. S Aignerovou bude prý mluvit také o společné zemědělské politice.   Česká agrární komora v souvislosti s německou kauzou v minulých dnech vyzvala tuzemské masokombináty a jatka, aby neodebíraly vepřové z Německa, s nímž se podle ní jeho producenti pokusí zaplavit zahraniční trh, včetně toho českého. Podobné výzvy odsoudil šéf německého zemědělského svazu Gerd Sonnleitner.   Fuksa jeho výtky považuje za "trošičku nezdvořilé". "To, jakým způsobem my oslovujeme své daňové poplatníky, je jen a jen v naší kompetenci a považuju za neslušné, abych já se k takovým obdobným krokům vyjadřoval ke kolegům v Německu, v Polsku nebo v Rakousku," ohradil se český ministr. O těchto výzvách ale prý s Aignerovou dnes hovořit nebude.   Grüne Woche to však nejsou jen debaty zemědělských odborníků o aktuálních obtížích odvětví, ale především přehlídka kulinářských lákadel z celého světa. Také letos haly berlínského výstaviště provoněl odér pečených mas, zrajících sýrů a exotických koření. Široce se prezentují také pivovary, vinařství a producenti lihovin. Na tradiční české pivo sází i český stánek, který má letos podobu staročeského hospůdky.   "Je to o tom, kdo má zájem se zde prezentovat," vysvětlil Fuksa po "kolečku" po českých vystavovatelích. Sázku na české pivo a hospodu nicméně považuje za dobrou strategii. "Už odpoledne budou všichni unaveni a přijdou sem sami, ani je sem nebudeme muset lákat," je přesvědčen Fuksa. Letos se veletrhu účastní ministři zemědělství 52 států. Partnerskou zemí je tento rok Polsko.   Filip Nerad vju  