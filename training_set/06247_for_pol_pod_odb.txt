 MfD: Poslanci hledají způsob, jak si zvýšit platy  Praha 25. května (ČTK) - Poslanci podle dnešní Mladé fronty Dnes (MfD) hledají způsob, jak si zvýšit platy na loňskou úroveň. Mohli by to udělat formou tzv. přílepku k jinému zákonu - konkrétně zákonu o platech státních zástupců. MfD připomíná, že poslanci si platy snížili až o 20.000 korun měsíčně, a někteří tak od ledna přišli už celkem o 80.000 korun. Konkrétní písemný návrh na zvýšení platů zatím nikdo nepředložil, tuto snahu ale deníku potvrdilo několik poslanců. Teď se hledá způsob, jak to elegantně zařídit, píše MfD.   "Je pravdou, že ve sněmovně panuje velká nespokojenost s dnešními platy. A poslanci to chtějí změnit," řekl předseda sněmovního rozpočtového výboru Pavel Suchánek (ODS). Podle MfD existují dvě varianty. Poslanci si mohou platy zvýšit komplexním zákonem o platech všech ústavních činitelů včetně soudců a státních zástupců, ale jeho sepsání by trvalo přinejmenším měsíce.   MfD uvádí, že potichu proto vzniká rychlejší plán - využít už hotový zákon o platech státních zástupců, který míří do dolní komory. Poslanci by k němu připojili "přílepek", tedy pozměňovací návrh, který by zvýšil mzdy i jim, píše MfD. Suchánek ale tvrdí, že takový pozměňovací návrh se už zřejmě nestihne připravit. "Jsem pro nový zákon, který by komplexně řešil platy všech ústavních činitelů. Budeme se o tom bavit příští týden," řekl.   MfD píše, že poslanci anonymně tvrdí, že přípravu pozměňovacího návrhu má na starosti poslanec ODS Marek Benda, který prý mezi zákonodárci hledá "obětního beránka", který by návrh i přes kritiku veřejnosti podal. Benda podle MfD připouští, že by se mu zamlouvalo platy zvýšit velkým zákonem o platech všech ústavních činitelů. "Ústavní činitelé včetně soudců a žalobců jsou jediní, kterým dramaticky klesly platy. To je omyl, který se musí řešit. I přesto, že vím, jaký křik kolem toho bude," prohlásil Benda. Popírá, že on sám má už změnu připravenou. "Ale pakliže s tím někdo přijde, tak já jsem rozhodně pro," dodal.   MfD upozorňuje, že případné problémy kolem předlohy by nakonec mohly ohrozit přijetí celého zákona o platech státních zástupců.   hš  