 V Praze se budou udělovat "kadeřnické oscary"  --------------------    Ke zpravodajství: FOTO ve Fotobance  ID foto: P201011170254701, F200904240042801, F200811260048201   --------------------    Praha 21. ledna (ČTK) - Dvacítka účastníků soutěže Czech and Slovak Hairdressing Awards 2010 má šanci získat "kadeřnické oscary", které se budou udělovat v sobotu v Praze. Na titul Kadeřník roku jsou nominováni vlasoví tvůrci z České republiky a ze Slovenska, kteří soutěžili v kategoriích dámský komerční účes a pánský komerční účes. Loňský titul bude obhajovat Jana Burdová ze salonu EGOO Teplice.   "Je to prestižní kadeřnická soutěž. Vítězové se dostávají mezi pomyslnou špičku v tomto oboru a získávají příležitost pro působení v různých zemích," řekla ČTK za pořadatelé Natálie Lorenzová. Nositel titulu Kadeřník roku se podle ní stává jakýmsi ambasadorem své země a může být členem poroty v obdobné soutěži ve světě.   Do soutěže se mohli v květnu až srpnu loňského roku hlásit profesionální kadeřníci z obou zemí. "Zúčastnit se mohli bez ohledu na to, s jakou kosmetickou značkou pracují," řekla Lorenzová. Zhruba 200 soutěžních prací posuzovala porota složena z odborníků, mezi nimiž byli kadeřníci, vizážisté či módní návrháři. Zároveň je hodnotila také novinářská porota. Objektivitu hodnocení zaručuje prý anonymní hlasování.   V soutěži se posuzuje nejen účes, ale také celkový dojem, tedy výběr modelky, styling, make-up a fotografie. Novinkou letošního ročníku je titul Newcomer of the Year - Objev roku. "Otevíráme šance novým talentům," řekla Dagmar Smetková z pořadatelské firmy Schwarzkopf Professional. Udělovat se letos bude také Cena tisku pro soutěžící z každé země a Cena veřejnosti, pro kterou hlasovali čtenáři ženských časopisů.   V kategorii dámský komerční účes se zvlášť hodnotila tvorba účastníků z Prahy, z Čech a Moravy a ze Slovenska, zatímco u pánských se k územní příslušnosti nepřihlíželo. Požadavkem byly tzv. nositelné účesy, které odrážejí současné trendy. Prostor pro fantazii a kreativitu měli tvůrci v kategoriích Kolorista roku nebo a Avantgarda. Volil se rovněž Nejlepší tým roku.   Podle jednoho z porotců Jana Špilara je úroveň letošních soutěžních příspěvků vysoká. Projevují se podle něj "jisté národnostní či regionální trendy". "Na Slovensku se pracuje jiným způsobem. Účesy jsou měkčí, romantičtější a víc vypovídají o té zemi. Na Moravě je vidět snaha o to být světový a pražské příspěvky jsou pochopitelně na špičkové úrovni, což je dáno i velkou konkurencí v Praze," řekl.   Soutěž Hairdressing Awards vznikla v roce 1985 v Británii. Její účastníci kladou důraz na moderní pojetí kadeřnické profese. Mezi vítěze minulých ročníků patří mimo jiné Petra Měchurová, Libor Šula nebo Michal Zapoměl.   Předávání "kadeřnických Oskarů" v holešovickém klubu SaSaZu bude moderovat Dara Rolins. Součástí zábavného večera je představení nových vlasových trendů Essential Looks na jaro a léto letošního roku, které budou mít v Praze světovou premiéru. Ceny vstupenek jsou od 850 do 2500 korun.   Alexandra Malachovská dr  