 I přes špatné počasí vyzdobili sochaři Pustevny sněhovými sochami  --------------------    Ke zpravodajství: FOTO/aktuality   --------------------    Pustevny (Vsetínsko) 16. ledna (ČTK) - Těhotná paní Radegastová, bohyně pohlavních nemocí Chlamýdie či Tající vločka vítaly o víkendu návštěvníky jednoho z nejznámějších lyžařských areálů na Moravě v beskydských Pustevnách. V rámci třináctého ročníku sympozia Sněhové království je tam ze sněhových a ledových kvádrů tesali od čtvrtka s lopatami, rýči či sekerami v ruce borci nejen z České republiky, ale i ze Slovenska, Polska a Bulharska. Neodradilo je ani nepříznivé počasí. To mělo spíše zásadní vliv na letošní nízkou návštěvnost, ale i na podobu sněhových výtvorů.   "Počasí bohužel objednané nemáme. I přesto se zde podařilo vytvořit plánovaných devět ledových a tři sněhové sochy. Sněhové výtvory bohužel počasí ovlivnilo, v sobotu do toho pršelo a veškerá špína sněhu vystoupila napovrch. Hmota navíc byla náchylná k ulomení, a sochy tak nemohly být vypracované do detailů," řekla ČTK jedna z pořadatelek akce Dagmar Hrabalová, která dnes se svým mužem pomocí motorové pily dotvářela jedno z uměleckých děl s názvem Spleteni.   Naopak výtvory ledové galerie ukryté ve stanu se rozmarům počasí vyhnuly. Sochaři tam díla tesali z ledových bloků. Potřebovali při tom pořádně teplé rukavice. Potvrdil to ČTK i autor sochy Sladké bublinky Juraj Mucha, který na Pustevny dorazil ze Slovenska. Sochu ztvárnil z 20 kusů ledových kvádrů. Mezi odborníky a samotnými sochaři se jeho dílo dnes dočkalo nejvyššího uznání.   "Ledové kvádry jsme museli poskládat na sebe a spojit. Stačilo k tomu trochu vody, kostky mají totiž teplotu 20 stupňů pod bodem mrazu. Je to takové pocitové dílo. Nápad jsme měli už dopředu, ale promysleli jsme si jej až při realizaci," uvedl Mucha, který je profesí výtvarník. "Jezdíme sem už pátým rokem, setkáváme se se známými a taková práce je pro nás další zkušenost," doplnil výtvarník.   I přes hustou mlhu, která na Pustevnách dnes dopoledne panovala, se galerie postupně plnila návštěvníky. "Škoda toho počasí, sochy ze sněhu mohly být bombastičtější. Moc jsme se na to s rodinou těšili. To jsou ale věci, které nikdo neovlivní. Naopak smekám před sochaři ledových soch, hlavně před jejich vytrvalostí," řekla ČTK Jana Zaoralová, která na Pustevny zamířila s dětmi ze Vsetína.   Návštěvníci Pusteven měli i letos možnost stejně jako odborná porota vybrat si ze sněhových a ledových děl svého favorita. Lidem se nejvíce líbila ledová socha Igora Kaliny ztvárňující paní Radegastovou v naději.   Umělci svá díla tvořili ze sněhových válců o průměru a výšce tři metry, objemu 22 metrů krychlových a váze 11 tun. Ledové sochy vznikaly z několika ledových bloků o celkové hmotnosti až 1500 kilogramů. Lidé je budou moci na Pustevnách obdivovat do 24. ledna.   Během uplynulých dvanácti ročníků Sněhového království bylo vytvořeno přes 120 soch, na jejichž tvorbě se podílelo více než 100 profesionálních výtvarníků z pěti zemí. Sochy přišlo zhlédnout na 140.000 návštěvníků. O tomto víkendu přišlo podle odhadu pořadatelů kolem 2000 lidí. V porovnání s předchozími ročníky je to podstatně méně.   Alena Petrželová kš  