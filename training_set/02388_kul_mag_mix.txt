 Producent Carlo Ponti stál u vzniku mnoha evropských filmů  --------------------    Ke zpravodajství: FOTO ve Fotobance  ID foto: F200911190258501, FO02078035, FO01152528, FO01152527   --------------------    Řím/Praha 9. ledna (ČTK) - Před čtyřmi lety, 10. ledna 2007, zemřel ve vysokém věku slavný italský filmový producent Carlo Ponti. Díky němu vznikla zejména v 50. a 60. letech 20. století celá řada klasických evropských snímků.   Ponti výrazně přispěl k rozvoji a slávě italského neorealismu i francouzské "nové vlny". Pro stříbrné plátno také objevil mnoho slavných hvězd. Především Sophii Lorenovou, kterou potkal v roce 1952, když seděl v porotě při volbě Miss Itálie. Učarovala mu natolik, že se s ní po několika letech a spletitých komplikacích oženil, a to i přesto, že si tím vysloužil obvinění z bigamie, klatbu Vatikánu i hrozbu vězení. S Lorenovou, která mu porodila dva syny, tvořil Ponti nerozlučný pár dlouhé půlstoletí až do své smrti.   Ponti se narodil v Magentě nedaleko Milána, kde také vystudoval práva. Filmové produkci se začal věnovat v roce 1938 poté, co klient-producent právnické firmy, kde Ponti pracoval, musel odletět z Itálie a Ponti převzal jeho závazky. Na počátku 40. let se věnoval komediím, postupně si ale získal reputaci na snímcích neorealistických režisérů. Ze slavných filmů, které produkoval, lze zmínit například Silnici Federika Felliniho, Zvětšeninu Michelangela Antonioniho či komedii Miloše Formana Hoří, má panenko.   Legendární snímek o hasičském bálu se ale Pontimu nelíbil, odmítl ho převzít a žádal české úřady, aby mu vrátili jeho vložené peníze. "Od barrandovských studií jsem dostal dopis, v němž mi oznámili, že budu soudně stíhán za hospodářskou sabotáž. Pokládali mě za viníka, který nedodržel své závazky. Mohl jsem být odsouzen k 15 letům vězení. Tehdy se (François) Truffaut a (Claude) Berri rozhodli film koupit a tím mě zachránili," vzpomínal později Forman.   zma ped  