 Japonská automobilka Toyota vyvíjí nový typ elektromotoru  Tokio 17. ledna (ČTK) - Japonská automobilka Toyota Motor vyvíjí nový typ elektrického motoru. Snaží se tak snížit výrobní náklady a omezit svou závislost na dodávkách vzácných kovů z Číny. Informoval o tom dnes mluvčí společnosti Paul Nolasco.   Čína loni kvůli diplomatickým sporům na určitou dobu zablokovala vývoz vzácných kovů do Japonska. Vzácné kovy jsou nezbytné pro výrobu řady vyspělých technologických produktů, včetně současné generace hybridních motorů kombinujících benzinový pohon s elektrickým. Čína má v dodávkách vzácných kovů prakticky monopolní postavení. Peking export těchto kovů postupně omezuje, což znepokojuje odběratele.   "Toyota se stále snaží o úspory na straně zdrojů i nákladů," uvedl mluvčí. Toyota je v oblasti hybridních vozů jasnou světovou jedničkou. Její model Toyota Prius vstoupil v roce 1997 jako první hybridní automobil na trh a je dosud nejprodávanějším vozem svého druhu.   Jeden z představitelů firmy loni uvedl, že Toyota v roce 2012 zahájí prodej automobilu s výhradně elektrickým pohonem ve Spojených státech, Japonsku i Evropě. Automobilka rovněž spolupracuje s americkou firmou Tesla Motors na sportovně-užitkovém elektromobilu.   Podle analytiků je zatím produkce podobných vozidel příliš nízká na to, aby pro ni případný nedostatek vzácných kovů představoval výraznější riziko. To se však může rychle změnit. "Právě teď to není významný problém. S rostoucí popularitou těchto typů vozů se však omezení či zastavení dodávek (vzácných kovů) stane velkým rizikem," uvedl analytik Rjoiči Saito ze společnosti Mizuho Investors Securities.   pmh jw  