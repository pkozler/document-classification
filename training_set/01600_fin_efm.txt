 LBBW je na prodej, zájem má PPF i Intesa, píše Česká pozice  Praha 3. ledna (ČTK) - Česká část německé Landesbank Baden-Württenberg (LBBW) je podle serveru Česká pozice po více než dvouletém působení na tuzemském trhu na prodej. Zájem o koupi LBBW mají finanční skupina PPF, která usiluje o licenci k provozování retailové banky už delší dobu, a italská bankovní skupina Intesa Sanpaolo. Odborníci tipují jako vítěze Italy, píše server.   "Ke spekulacím tohoto typu se nevyjadřujeme," řekla serveru Marcela Štefcová z Crest Communications, která se stará o PR aktivity LBBW.    LBBW přišla na český trh v polovině roku 2008, kdy koupila tuzemskou část rakouské banky Bawag Bank. Rakouský deník Der Standard tenkrát uvedl, že cena transakce se pohybovala kolem 160 milionů eur. Bawag Bank měla v Česku 22 poboček; vznikla v březnu 2005 spojením bývalé Interbanky a Dresdner Bank.   LBBW je mezinárodní komerční bankou a je největším finančním institutem na jihozápadě Německa. Na českém trhu patří s bilanční sumou necelých 29 miliard korun k menším bankám.   kri jw  