 Netanjahu odmítl Obamovo vymezení Palestiny v hranicích z 1967  --------------------    Ke zpravodajství: FOTO/aktuality   --------------------    Jeruzalém 19. května (ČTK) - Izraelský premiér Benjamin Netanjahu ocenil výzvu amerického prezidenta Baracka Obamy k míru na Blízkém východě, ale odmítl stažení Izraelců z palestinských území k hranici z roku 1967. Obama se vyslovil pro palestinský stát v hranicích z roku 1967, ale v liniích dohodnutých s Izraelem.   Izraelská pravice na to reagovala velmi rozhořčeně. Podle Netanjahua není tato hranice z bezpečnostního hlediska ubránitelná. Po Obamově projevu řekl, že palestinský stát nemůže vzniknout na úkor Izraele.   USA dlouhodobě souhlasí s tím, aby Palestina vznikla na západním břehu Jordánu a v pásmu Gazy. Izrael tato území obsadil kromě jiných za války v roce 1967. Gazu už vyklidil, na západním břehu má přes 100 osad s více než čtvrt milionu obyvatel.   Netanjahu se domnívá, že by si Izrael měl i po vzniku Palestiny udržet bloky osad vybudované u své východní hranice. Jeho předchůdce Ehud Olmert za ně Palestincům nabízel ekvivalentní územní náhradu.   K obsazeným územím ale patří i východní Jeruzalém a také ten Palestinci žádají. Pro Izrael je to nepřijatelný požadavek, protože po roce 1967 Jeruzalém sjednotil a nyní jej považuje za svou nedělitelnou metropoli.   sva mik  