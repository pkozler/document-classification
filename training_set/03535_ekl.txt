 V pražské zoo přišlo na svět vnouče slavného lachtana Gastona  --------------------    Ke zpravodajství: FOTO/aktuality   --------------------    Praha 20. května (ČTK) - Skupina čtyř lachtanů pražské zoo se rozrostla. Samice Abeba porodila v noci na čtvrtek pět a půl kilové mládě a podle kurátora zoo Antonína Vaidla se zdá, že malý lachtan je v pořádku. "Jde o vnouče slavného Gastona, který se stal symbolem povodní v roce 2002, když po Vltavě a Labi uplaval až do Drážďan a následně z důvodu vyčerpání uhynul," sdělila ČTK mluvčí zoo Jana Ptačinská Jirátová.   Chovatelé malého lachtana po porodu i s matkou hned oddělili od zbylých členů skupiny a umístili oba do zázemí expozice. Veterinář mládě, jehož otcem je samec Meloun, prohlédl a provedl základní poporodní vyšetření. "Váží 5,5 kilogramu, a jak se zdá, pije. Přesto mu však držme palce, zdaleka nemusí mít vyhráno," uvedl Vaidl.   Narozené mládě je odkázané na samici, která ho kojí přibližně rok. Zpočátku se musí držet na souši, protože jeho srst ještě saje vodu a mládě bez ochrany by se utopilo. Do vody se odváží zhruba ve věku dvou měsíců.   rem mal  