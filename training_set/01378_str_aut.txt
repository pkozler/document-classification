 Německo bylo domovem řady automobilových pionýrů  Mannheim/Praha 27. ledna (ČTK) - Carl Benz, který si před 125. lety nechal patentovat svou motorovou tříkolku, nebyl jediným německým konstruktérem, který se zapsal do historie dopravy. Za svůj dnešní statut automobilové velmoci Německo vděčí i řadě dalších průkopníků, mimo jiné Gottliebu Daimlerovi či Wilhelmu Maybachovi.   Vizitky německých konstruktérů, kteří se zasloužili o vývoj automobilů v jejich rané fázi:     Gottlieb Daimler (1834-1900)   Zkušenosti se spalovacími motory získal Gottlieb Daimler jako zaměstnanec ve firmě, kterou založil konstruktér prvního čtyřdobého motoru Nikolaus Otto. V roce 1885 vyvinul Daimler spolu se svým přítelem Wilhelmem Maybachem přelomový vysokootáčkový motor, který se uplatnil při pohonu lodí a stal se základem prvního benzínového motocyklu.   Záhy poté začali Daimler s Maybachem experimentovat s dvoustopými vozidly. Jejich výtvory zpočátku vycházely z koněspřežného kočáru, na který byl "naroubován" motor. První vůz konstruovaný od počátku jako svébytný dopravní prostředek stvořili v roce 1889.   Daimler a Maybach založili firmu Daimler-Motoren-Gesellschaft, která od přelomu století prodávala své vozy pod značkou Mercedes. V roce 1926, kdy už byla firma v držení Daimlerových potomků, došlo k jejímu spojení s automobilkou Carla Benze.     Wilhelm Maybach (1846-1929)   Kariéra Wilhelma Maybacha, automobilového zlepšovatele a konstruktéra prvních mercedesů, byla úzce spojena s Gottliebem Daimlerem. V polovině 80. let 19. století společně vyvinuli lehký spalovací motor, který posléze využili při konstrukci motorky na benzin, takzvaného Reitwagenu.   V roce 1890 založili s Daimlerem firmu na výrobu automobilů, v níž měl Maybach funkci hlavního konstruktéra. Měl tak zásadní vliv na technické řešení vozů prodávaných pod značkou Mercedes. Do dějin automobilismu se kromě toho zapsal podstatným vylepšením karburátoru a použitím voštinového chladiče.   V roce 1909 se Maybach s Daimlerem rozešli. Maybach založil továrnu na motory pro vzducholodě hraběte Ferdinanda von Zeppelina, ale po první světové válce se přeorientoval na luxusní limuzíny. Ve výrobě aut pokračoval ještě Maybachův syn Carl, ale druhá světová válka znamenala pro kdysi slavnou značku úpadek a následný konec.     Nikolaus Otto (1832-1891)   Ačkoliv byl Nikolaus Otto vyučeným prodavačem, začal se počátkem 60. let 18. století věnovat pokusům s dvoutaktními motory z dílny Belgičana Étienna Lenoira. V roce 1876 Otto způsobil revoluci svým čtyřdobým spalovacím motorem. Ačkoliv jeho základní princip byl znám již dříve, Otto byl prvním člověkem, který motor se čtyřmi pracovními fázemi sestrojil a úspěšně zavedl do praxe.   Ottův motor fungoval zpočátku na plyn, později byl adaptován i na kapalná paliva. Oproti svým dvoutaktním konkurentům měl výhodu tiššího chodu a zejména větší efektivity. Stal se proto vyhledávanou alternativou k parnímu stroji a postupně jej nahradil.   dto rmi  