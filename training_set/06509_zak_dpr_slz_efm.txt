 Soud potvrdil ministerstvu pokutu 50.000 Kč za rozdělení zakázky  Ve 2. větě 1. odstavce jsme vypustili chybné spojení "letos na podzim" na správné "dříve".   --------------------    Brno 13. ledna (ČTK) - Krajský soud v Brně potvrdil ministerstvu dopravy pokutu 50.000 korun za chybný způsob výběru právníků, s nimiž konzultovalo plánovanou privatizaci Letiště Praha a další právní otázky. Sankci dříve vyměřil Úřad pro ochranu hospodářské soutěže (ÚOHS). Ministerstvo podalo proti jeho rozhodnutí žalobu, stejně jako advokátní kancelář Havel&amp;Holásek, která právní služby poskytovala. Obě žaloby soud dnes zamítl.   Podle ÚOHS ministerstvo zakázku v rozporu se zákonem rozdělilo na čtyři menší, aby se vyhnulo nutnosti vyhlásit výběrové řízení. Advokátka ÚOHS Kristina Škampová to dnes u soudu označila za flagrantní porušení pravidel. "Nepochybným důvodem bylo to, aby se zadavatel vyhnul své povinnosti," uvedla Škampová. Sankce podle ní mohla teoreticky být až trojnásobně vysoká.   Zástupce kanceláře Havel&amp;Holásek Aleš Roztočil tvrdil, že antimonopolní úřad dospěl k nesprávným závěrům. "Nedošlo ani k úmyslnému ani nedbalostnímu rozdělení zakázky, ve skutečnosti šlo o několik oddělených právních služeb," řekl Roztočil. Podle právníka ministerstva dopravy Tomáše Běliny je rozhodnutí ÚOHS nezákonné a zakládá se na spekulaci.   Na právní poradenství v souvislosti s privatizací letiště uzavřelo ministerstvo v roce 2005 několik samostatných smluv s odměnami v řádu statisíců korun. V součtu však zakázky překročily dvoumilionovou hranici pro vyhlášení výběrového řízení. Podle ÚOHS tyto smlouvy na sebe navazují jak časově, tak i věcně, mají dokonce prakticky totožné preambule. "Jednalo se o shodné období, shodné účastníky," řekla Škampová.   Prodej pražského letiště s očekávaným výnosem kolem 100 miliard korun se nakonec neuskutečnil. Poslanecká sněmovna loni prosadila zákon, podle kterého má letiště zůstat ve vlastnictví státu. V listopadu 2010 vláda schválila plán spojení letiště a skupiny Českých aerolinií do Českého aeroholdingu.    tmd jpt  