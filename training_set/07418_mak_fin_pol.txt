 Lagardeová se kvůli potížím eura střetla s šéfem banky Barclays  --------------------    Ke zpravodajství: FOTO/aktuality  ID foto: F201101290112101, P201101290261701   --------------------    Davos 30. ledna (ČTK) - Problémy, které trápí eurozónu, se změnily z akutních na chronické. Na Světovém ekonomickém fóru v Davosu to řekl šéf britské banky Barclays Bob Diamond. Proti tomu se ale ohradila francouzská ministryně hospodářství Christine Lagardeová. Ta je naopak přesvědčena, že euro se přes největší potíže už přeneslo. Fórum v Davosu se ale vzhledem k aktuálnímu vývoji zabývá i situací v Egyptě.   Lagardeová se tak stala zatím poslední vysoce postavenou evropskou političkou, která se v Davosu postavila za euro. Šéfové zahraničních bank v čele s Diamondem sice uznali, že situace v eurozóně se dál nezhoršuje, to ale podle Diamonda neznamená, že automaticky zmizela i volatilita, tedy vysoké kolísání cen aktiv.   Lagardeová obhajovala i kroky, které ministři eurozóny činili v posledním roce. Odpovědní politici podle ní reagovali rychle a efektivně na dluhovou krizi, která zasáhla Irsko a kde hrozilo, že se potíže přenesou i na Portugalsko a na mnohem větší Španělsko.   "Dostali jsme se z toho," řekla podle serveru BBC Lagardeová. Ministrům podle ní trvalo jen týden, aby dali dohromady záchranný fond pro eurozónu (EFSF). Ten je součástí širší záchranné sítě a má zajistit úvěry či záruky za ně až do výše 440 miliard eur (asi 10,7 bilionu Kč).   Účastníci davoského fóra se ale zabývali také situací v Egyptě, kde počáteční nepokoje přerostly v povstání proti tamnímu prezidentovi Husnímu Mubarakovi. Například americký senátor a někdejší kandidát na prezidenta John Kerry Mubaraka vyzval, aby reagoval na obavy, které má jeho lid. Vlna násilí už mezitím zasáhla několik velkých egyptských měst, bohatí Egypťané a podnikatelé Egypt opouštějí.   "Teď je klíčové, aby prezident Mubarak reagoval na potřeby svých lidí, a to způsobem, který bude okamžitě řešit jejich frustraci," řekl agentuře AP Kerry. Ten je v americkém Senátu předsedou výboru pro zahraniční vztahy. Ekonomického fóra v Davosu se Kerry účastní jako řada jeho krajanů a další politické a podnikatelské elity z celého světa.   spr dp  