 Jamajka pojmenovala letiště po autorovi "bondovek" Flemingovi  --------------------    Ke zpravodajství: FOTO ve Fotobance  ID foto: P200802060261801   --------------------    Kingston 15. ledna (ČTK) - Jméno autora příběhů o charismatickém agentovi 007 Jamesi Bondovi nese nově otevřené letiště na severu karibského státu Jamajka. Informovala o tom agentura Reuters. Spisovatel Ian Fleming pobýval a tvořil na Jamajce v 50. a 60. letech, několik scén zfilmovaných "bondovek" bylo natočeno i na tomto exotickém ostrově.   Jamajský předseda vlády Bruce Golding podle Reuters poděkoval rodině Fleminga, který zemřel v Anglii v roce 1964, za to, že umožnila použít pro nové letiště autorovo jméno. Zdůraznil přitom také Flemingův přínos pro zviditelnění ostrova v celosvětovém měřítku.   Letiště leží nedaleko místa, kde Fleming během svého pobytu na Jamajce žil a kde psal také své slavné příběhy jako například Srdečné pozdravy z Ruska či Dr. No. Letiště bude sloužit především pro malá soukromá letadla a obchodní letouny a je již třetím mezinárodním letištěm v tomto státě.   Fleming využil exotiky tohoto ostrova v řadě příběhů a nazval ho "nejromantičtější z bývalých britských kolonií", připomněla agentura Reuters.   hro  