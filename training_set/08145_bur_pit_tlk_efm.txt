 WSJ: Skype zatím na burzu nejde, počká aspoň do druhého pololetí  New York 27. ledna (ČTK) - Společnost Skype, která umožňuje telefonování přes internet, zatím s akciemi na burzu nepůjde. Napsal to dnes ekonomický server The Wall Street Journal (WSJ). Firma podle něj s primární nabídkou akcií (IPO) počká minimálně do druhého pololetí. Pokud by vlastníci firmu prodávali teď, chtěli by za ni přibližně pět až šest miliard dolarů (od 88 do 106 miliard Kč).   Zpráva se odvolává na zdroje blízké firmě. Ty tvrdí, že primární nabídka se může objevit v červenci. Loni v listopadu zdroje agentury Reuters uváděly, že Skype půjde s akciemi na burzu v průběhu roku 2011. Tehdy však firma posuzovala řadu jiných variant.   Skype má od loňského října nového ředitele, kterým je Tony Bates. Zdroje tehdy tvrdily, že Bates o primární nabídce akcií rozhodne ve chvíli, kdy se podrobněji seznámí s firmou i jejími zaměstnanci. Reuters už dříve informoval, že objem primární emise by činil 750 milionů až jednu miliardu dolarů, což ale nikdo z firmy teď nepotvrdil.   Přestože má Skype snahu jít s akciemi na burzu, plány firmy by mohly změnit nároky vlastníků. Hlavním z nich je společnost soukromého kapitálu Silver Lake Partners.   spr jw  