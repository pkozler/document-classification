 Heger zveřejní harmonogram reformy, ta umožní pacientům připlácet  --------------------    Ke zpravodajství: FOTO/aktuality; AUDIO   --------------------    Praha 6. ledna (ČTK) - Ministr zdravotnictví Leoš Heger (TOP 09) zveřejní dnes harmonogram reformních kroků a zákonů. Dlouho očekávaná reforma by měla začít novelou zákona o veřejném zdravotním pojištění, která zruší zákaz připlácení. Pacienti by si mohli už letos připlatit na lepší materiál, a až budou hotové standardy péče, tak i na lepší péči.   Novela rovněž zvýší poplatek za den v nemocnici z 60 na sto korun, umožní slučování zdravotních pojišťoven a urychlí vstup nových levnějších léků do ČR například tím, že zjednoduší správní řízení. Než se tak stane, chce ministr zbrzdit růst cen léků prodloužením omezení, kterým loni na rok úředně klesly o sedm procent ceny léků i jejich úhrady z pojištění.   Heger již dříve řekl, že naváže na to, co vytvořil v sedmi reformních zákonech tým jeho předchůdce Tomáše Julínka (ODS). Na rozdíl od něj nechce vše od základu a naráz otočit, ale bude systém měnit zvolna.   Nové zákony by měly začít platit od roku 2012. Reforma zahrne například zákon o zdravotních službách a podmínkách jejich poskytování, o specifických zdravotních službách či o zdravotnické záchranné službě.   Pole ministra má reforma přispět k tomu, aby se peníze zdravotnictví lépe využily, což umožní dát více peněz do platů. Reformní opatření mají omezit korupci a zbrzdit příliv nových technologií a přístrojů, jimiž je české zdravotnictví nyní vybaveno dostatečně.   nam vit    