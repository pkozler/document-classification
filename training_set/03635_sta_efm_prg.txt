 Finský developer YIT plánuje expanzi na českém trhu s byty  Praha 26. ledna (ČTK) - Finská developerská společnost YIT připravuje expanzi na českém trhu. Během letošního roku chce v pěti lokalitách v Praze začít stavět celkem 240 bytů. Oznámila to dnes firma.   Připravované projekty se nachází v Hájích, Košířích, Hostivaři a ve Strašnicích. V Hostivaři už staví pilotních 28 bytů. Kvůli plánům na rozšíření podnikání developer najal nového projektového manažera, kterým se stal Jan Chudoba.   Firma se chce stát na českém trhu jedním z pěti největších hráčů. Mezi největší stavitele nových bytů na českém trhu v současnosti patří společnosti Central Group, Finep, Ekospol a Skanska.   YIT působí v České republice od roku 2008. Poskytuje služby v oblasti stavebnictví, rozvoje realitních projektů a technické správy budov.     Skupina YIT působí hlavně ve Skandinávii, Pobaltí a ve střední Evropě. Podle posledních dostupných údajů činil obrat skupiny v roce 2009 celkem 3,5 miliardy eur, tedy asi 85 miliard korun. Skupina zaměstnává kolem 25.500 lidí. Její akcie se obchodují na burze cenných papírů v Helsinkách.  dnv vju  