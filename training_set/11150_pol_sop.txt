 Tunisko zatím neumožní návrat fundamentalisty Rašída Ghannúšího  --------------------    Ke zpravodajství: FOTO/aktuality   --------------------    Tunis 18. ledna (ČTK) - Tuniský premiér dnes vyloučil možnost návratu islámského fundamentalisty Rašída Ghannúšího do Tuniska, pokud nebude vyhlášena amnestie. Rašíd Ghannúší, který vede zakázanou Stranu obnovy, je od roku 1992 v cizině. Tunisko má od pondělka nově jmenovanou přechodnou vládu, v níž je i několik zástupců opozice. Tunisané si několikatýdenními protesty vynutili odstoupení prezidenta. Zahynulo při nich ale 78 lidí.   Rašíd Ghannúší byl v roce 1991 odsouzen na doživotí. Jeho Strana obnovy prosazuje islamizaci společnosti, avšak neschvaluje násilí ani vládu jediné politické strany.   Premiér Muhammad Ghannúší v dnešním rozhovoru pro francouzský rozhlas Europe 1 řekl, že v poslední době Tunisku podle jeho soudu vládla manželka prezidenta Zína Abidína bin Alího Lajla. Bin Alí v pátek uprchl z Tuniska do Saúdské Arábie.   Francouzský tisk v pondělí uvedl, že bin Alího druhá manželka Lajla, která je nyní také mimo Tunisko, z centrální banky vyzvedla 1,5 tuny zlatých prutů. Protože jí je banka nechtěla vydat, dal bance příkaz bin Alí. Mluvčí banky to ale popřel. Řekl, že prezidentova choť do banky nevkročila, ani se nesešla s jejím guvernérem a že banka nedostala od prezidenta slovní ani písemný příkaz k vydání zlata nebo hotovosti. Prezidentova choť nejdřív odcestovala do Dubaje a pak se připojila k prezidentovi, který je od pátku v Džiddě.   Bývalý náčelník generálního štábu francouzské armády a pozdější francouzský velvyslanec v Tunisku Jacques Lanxade listu Le Parisien řekl, že rozhodujícím prvkem událostí v Tunisku byla armáda, protože odmítla střílet do demonstrantů. "Bin Alí raději uprchl před silou Tunisanů, protože si uvědomil, že jestliže za ním nestojí ti, s nimiž počítal, nemůže věci zvrátit," řekl Lanxade.   Prohlásil rovněž, že náčelník štábu pozemního vojska Rašíd Ammar rezignoval a odmítl vydat rozkaz střílet do demonstrantů. Byl to prý také on, kdo bin Alímu doporučil, aby z Tuniska odjel. "Skončil jste," řekl mu podle francouzského admirála.   Lanxada citoval také španělský list El País. Armáda prý nyní hraje stabilizující a zklidňující roli a snaží se ukončit násilnosti. "Když mají pocit, že jsou v nebezpečí, volají teď Tunisané na pomoc armádu, a ne policii. Vojsko reaguje a přijde je bránit," řekl admirál.   K odchodu prý bin Alího přiměly také západní mocnosti včetně Francie, která dosud stála za ním. Washington dal 12. ledna najevo, že nesouhlasí s postupem Tunisu vůči protestujícím. Francouzský premiér François Fillon hovořil o použití nepřiměřené síly.   Většina zemí stále radí svým občanům, aby se vyhnuli nezbytným cestám do Tuniska. Podle britského ministerstva zahraničí je v Tunisku asi 1000 Britů, kteří se pokoušejí dostat domů. Incident hlásí skupina Švédů. Přijeli do Tuniska na lov a vezli v automobilu zbraně. Dostali se mezi protestující a byl napadeni, několik z nich bylo zraněno. Stanici BBC, která o tom informovala, nedokázali říci, kdo na ně útočil.   sva hej  