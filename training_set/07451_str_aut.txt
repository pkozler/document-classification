 MfD: Loni se v Česku poprvé vyrobilo více než milion aut  Praha 3. ledna (ČTK) - Trojice velkých tuzemských automobilek loni podle zatím nepotvrzených údajů poprvé v historii překonala hranici milionu vyrobených aut. Píše to dnešní Mladá fronta Dnes, podle níž do konce listopadu mladoboleslavská Škoda Auto, nošovický Hyundai a kolínská TPCA vyrobily 984.000 vozů. Další výrazný růst však podle MfD lidé z oboru nepředpokládají. Výrobci nemají dostatečné rezervy v kapacitě a pro další výrazné rozšiřování výroby není v Česku ani dostatek kvalifikovaných lidí, píše deník.   Sdružení automobilového průmyslu (SAP) nemá ještě výsledky z výroby za celý rok kompletně spočítané, překročení milionové hranice je však jisté. "Hranice milionu vyrobených osobních aut by měla padnout," potvrdil ředitel sdružení Antonín Šípek.   Na překročení milionové hranice se loni nejvýrazněji podílela Škoda Auto, která vyrobila nejvíce aut ve své historii. Jen do konce listopadu to bylo v Česku přes 530.000 vozů. Výrazně také pomohl náběh výroby v automobilce Hyundai, která se blíží hranici 200.000 vyrobených vozů. Slabší rok zaznamenala kolínská TPCA. Zájem o malé vozy začal s koncem šrotovného ochabovat a automobilka loni klesla s výrobou zhruba o deset procent.   Až budou sečtené přesné výsledky, Česko může mít za loňský rok i další primát: být zemí s nejvíce auty vyrobenými na jednoho obyvatele. "Pereme se o první místo se Slovinci, uvidíme, jak dopadnou čísla za rok 2010," řekl Mladé frontě Dnes Šípek.   V celoevropském žebříčku největších výrobců aut si ale Češi za loňský rok pohoršili. Z páté pozice Českou republiku sesadilo Turecko. Česko už nemá příliš prostoru, kam svůj milionový rekord navyšovat. "Myslím, že výroba může vzrůst ještě tak o deset procent, pak jsme už omezeni kapacitou," cituje list prezidenta SAP Martina Jahna.   kri jw  