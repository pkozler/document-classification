 Německým "paslovem" roku je pojem bezalternativní  Berlín 18. ledna (ČTK) - Německým patvarem roku 2010 je pojem bezalternativní (alternativlos). Rozhodla o tom jury jazykovědců, která vybírala z návrhů zaslaných veřejností.   "Termín věcně nepřiměřeně sugeruje, že při rozhodovacím procesu předem neexistují žádné alternativy, a proto ani potřeba jakékoli diskuse a argumentace," uvedl ve zdůvodnění mluvčí jury Horst Dieter Schlosser na tiskové konferenci ve Frankfurtu nad Mohanem.   "Tvrzení o neexistenci jiných možností se v roce 2010 vyskytovala příliš často. Zvyšovala tak hrozbu, že se otrávenost politikou mezi lidmi ještě posílí," dodal.   Termín "bezalternativní" zvýraznila především kancléřka Angela Merkelová, když zdůvodňovala nutnost finanční pomoci předluženému Řecku, připomíná agentura DPA.   Patvar či paslovo roku vybírají Němci od roku 1991. Na rozdíl od češtiny, která k opisování jevů používá víceslovné pojmy, v němčině se kořeny slov spojují do jednoho, často dlouhého a složitého novotvaru. Akce s paslovem (Unwort) má upozornit na novotvary, které jsou nepřiměřené nebo přemrštěné pro pojem, jenž popisují, někdy zakrývají podstatu věci nebo jsou s to narušit lidskou důstojnost. Při vybírání nejošklivějších slov jde o nalezení jazykového přehmatu, který byl v daném roce obzvláště nápadný. Návrhy může předložit kdokoli.   ik dr  