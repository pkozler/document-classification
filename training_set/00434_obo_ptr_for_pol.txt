 Rusko od července zruší zákaz vývozu obilí  Moskva 28. května (ČTK) - Rusko od 1. července zruší zákaz vývozu obilí, protože očekává dobrou sklizeň. Uvedl to dnes ruský premiér Vladimir Putin. Země přitom bývala před zastavením obilného exportu třetím největším vývozcem obilí na světě.   Putin vyhlásil zákaz vývozu obilí a souvisejících zemědělských produktů loni v srpnu, a to na jeden rok. K opatření zemi přimělo nejhorší sucho za století, které úrodu zdevastovalo.   První místopředseda ruské vlády Viktor Zubkov uvedl, že sklizeň obilí bude letos poměrně dobrá a že osev je lepší než v minulém roce. Zubkov dohlíží na zemědělskou politiku ruské vlády.   Zubkov má podle Putina dále dohlížet na situaci a zajistit, aby měli ruští zemědělci patřičnou podporu a mohli se s novou situací vyrovnat. Podrobnosti ale premiér neuvedl.   Rusko předpokládá, že letos sklidí 85 až 90 milionů tun obilí. Vloni se produkce propadla na 61 milionů tun, když v roce 2009 dosáhla 97 milionů a v předchozím roce 108 milionů tun.   Uvolněním dodávek z Ruska, které bylo pro mnoho dovážejících zemí zdrojem levnějšího obilí, by mohly klesnout ceny obilí na světovém trhu. Ty jsou nyní vysoko nad úrovní z minulého roku, mimo jiné právě kvůli suchu v Rusku, napsala agentura Reuters.   pok dp  