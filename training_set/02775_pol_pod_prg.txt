 Zastupitelstvo změnilo jednací řád, veřejnost má více prostoru  Praha 20. ledna (ČTK) - Pražané mohou se mohou ode dneška vyjadřovat na zastupitelstvu hlavního města ke každému projednávanému bodu, zastupitelé o jejich vystoupení už nebudou hlasovat. To je jedna z novinek jednacího řádu, kterou dnes schválili zastupitelé. Veřejnost mohla dosud vystupovat pouze k rozpočtu a hospodaření města, jinak jim museli vystoupení odsouhlasit zastupitelé.   K projednávaným bodům smí vystoupit dospělí občané hlavního města, dále lidé, kteří vlastní na území Prahy nemovitost, a zároveň cizinci, kteří jsou v Praze hlášeni k trvalému pobytu. Na svůj příspěvek mají tři minuty.   Opoziční TOP 09 změnu jednacího řádu uvítala, vadilo jí ale, že zastupitelé neměli možnost o návrhu dříve diskutovat.   Jednací řád také nově neomezuje počet příspěvků zastupitelů k projednávanému bodu ani jejich trvání. Dosud zastupitelé mohli ke každému bodu vystoupit pouze dvakrát, doba jednoho příspěvku nesměla přesáhnout pět minut.   Opoziční zastupitelé se také dnes znovu pokusili o zvolení předsedy kontrolního výboru. Jedná se o poslední výbor pražského zastupitelstva, který dosud svého předsedu nemá. Klub TOP 09 dnes na tento post opět navrhoval zastupitele Tomáše Hudečka, KSČM pak Lubomíra Ledla. Ani jeden ale nebyl kvůli nesouhlasu koalice zvolen.   sdv mkv  