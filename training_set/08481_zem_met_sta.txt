 Vybudování poldru u Teplic nad Bečvou brání stovky vlastníků  --------------------    Ke zpravodajství: AUDIO   --------------------    Přerov 19. května (ČTK) - Vybudování jednoho z největších protipovodňových opatření na řece Bečvě, suchého poldru u Teplic nad Bečvou na Přerovsku, brání zatím souhlas stovek vlastníků pozemků. Novinářům to dnes řekl ministr zemědělství Ivan Fuksa (ODS), podle kterého se stavba dotkne na 2000 pozemků. Pouze 70 procent jejich vlastníků je se stavbou smířeno. Zahájení příprav protipovodňových opatření podél řeky Bečvy vláda schválila v polovině dubna. Kvůli problémům s pozemky se stavba miliardového projektu odkládá již dlouhodobě.   "Lidé velmi těžko souhlasí s tím, aby pronajali nebo prodali pozemek pro stavbu suchého poldru. Domluvili jsme se dnes na aktivnější spolupráci, která by spočívala v tom, že by se přesvědčili občané z těchto míst," řekl Fuksa. Lidem v dotčených obcí by stát podle něj garantoval na oplátku před stavbou poldru pomoc při investování drobných protipovodňových opatření včetně drobných investic do vodovodů a kanalizací v daném regionu, které by zlepšily tamní infrastrukturu.   Podle ministra zhruba 70 procent vlastníků pozemků je smířeno s tím, že je poldr potřeba postavit. Už tři čtvrtě roku se však podle něj diskutuje o ceně za prodej nebo pronájem pozemků. Kvůli omezeným možnostem státu se podle něj nyní hledá v ceně kompromis. "Pokud se podaří přesvědčit vlastníky, samotná stavba je v horizontu dvou tří let. Nejsložitější jsou ty přípravy," dodal Fuksa.   Ředitel Povodí Moravy Radim Světlík zbývající číslo vlastníků pozemků odhadl na zhruba 600 lidí. Drtivá většina lidí pochází z obcí pod plánovanou hrází. "Musíme jim vysvětlit principy poldru, jak bude sloužit i pro ty ostatní. Je to problém, musíme to vyřešit. Vyvlastnění je nejkrajnější řešení, lepší je lidi přesvědčit o tom, aby to pochopili," uvedl Světlík. Doplnil, že při vyjednávání povodí pomůže, že bude mít v rukou již vypracovanou studii protipovodňových opatření v povodí Bečvy. "Musíme srozumitelnou formou lidem vysvětlit, že když mají pozemek v místě, kde žádná povodeň nezasahuje, budu naopak chránit někoho jiného. Spoléháme i na míru solidarity mezi lidmi," doplnil ředitel Povodí Moravy.   Suchá nádrž Teplice v povodí Bečvy k soutoku s Moravou ochrání území o rozloze 5800 hektarů. Stavba teplického poldru, který by měl patřit mezi největší v zemi, by měla být hotová do deseti let a stát 2,3 miliardy korun. Po vybudování poldru Teplice se ochrana území zvýší na stoletou vodu.   Povodí Bečvy je jedním z povodněmi nejvíce ohrožených území v Česku. Impulzem pro hledání koncepce ochrany před povodněmi byla katastrofální povodeň v červenci 1997.   Alena Petrželová jpt  