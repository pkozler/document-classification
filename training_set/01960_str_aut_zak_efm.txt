 Renault má podle svého šéfa dostatek důkazů o údajné špionáži  Paříž 24. ledna (ČTK) - Francouzský výrobce automobilů Renault má dostatek důkazů o údajné průmyslové špionáži, kvůli které nedávno zbavil funkce tři vedoucí pracovníky. Uvedl to podle agentury Reuters generální ředitel společnosti Carlos Ghosn. Dodal, že špionáž se zřejmě zaměřovala spíše na získání investičních plánů Renaultu v oblasti elektromobilů než na kopírování technologií.   Všichni tři bývalí manažeři popírají jakékoliv pochybení a chtějí automobilku žalovat za poškození pověsti. Případ začala tento měsíc vyšetřovat francouzská prokuratura poté, co Renault podal žalobu na neznámé pachatele kvůli krádeži dat o projektu elektromobilu.   Ghosn upozornil, že špionážní skandál nebude mít vliv na plánované uvedení tří nových elektromobilů společnosti Renault na trh v letošním roce. Elektromobily mají významnou roli v růstových plánech automobilky, což podle Ghosna špionážní skandál "za žádných okolností" nezmění.   V médiích se tento měsíc objevily zprávy, že Renault podezřívá ze špionáže čínskou konkurenci a že francouzská tajná služba tuto možnost prošetřuje. To ohrozilo vztahy mezi Francií a Čínou. Francouzská vláda však spojitost případu s Čínou bagatelizovala a zdůraznila, že žádnou cizí zemi ze špionáže neobviňuje. Čína jakékoliv spojení s případem popřela.   pmh dvd  