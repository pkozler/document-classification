 Čtvrtletní zisk JPMorgan vzrostl o 45 procent na 4,8 miliardy USD  New York 14. ledna (ČTK) - Americká investiční banka JPMorgan Chase &amp; Co vytvořila ve čtvrtém čtvrtletí čistý zisk 4,8 miliardy dolarů (asi 88,6 miliardy Kč), což je meziroční nárůst o zhruba 45 procent. Banka uvedla, že za zlepšením jsou především nižší ztráty a příznivější situace na trhu. Výsledek je lepší, než čekali analytici. Výnosy vzrostly o šest procent na 26,7 miliardy dolarů (asi 493 miliard Kč).   Zisk na akcii činil 1,12 USD proti zisku 74 centů o rok dříve. Analytici v anketě agentury Reuters v průměru předpokládali, že zisk na akcii bude v posledním loňském čtvrtletí činit rovný jeden dolar.   "I když pořád čelíme rizikům, jsou zde známky, že stabilita a růst se vracejí jak na globální kapitálové trhy, tak do americké ekonomiky," uvedl šéf banky Jamie Dimon.   Méně rizikových úvěrů znamená, že banka mohla snížit objem rezerv, které má vymezeny právě na krytí případných ztrát z nesplácených půjček. Objem rezerv v divizi kreditních karet proto banka ve čtvrtletí mohla snížit asi o dvě miliardy dolarů.   Akcie banky ale na příznivé výsledky příliš optimisticky nereagovaly. V elektronických systémech, kde se obchoduje před otevřením burz, oslabily o 20 centů na 44,25 USD. Pohybují se tak přibližně deset procent pod ročním maximem.   spr mha  