 Tříletého syna běloruských disidentů možná čeká dětský domov  Minsk/Moskva 17. ledna (ČTK) - Ruská diplomacie se zřejmě vloží do kauzy tříletého běloruského chlapce Danily Sannikava, který se stal nečekaným a nedobrovolným symbolem tvrdého sporu mezi režimem prezidenta Alexandra Lukašenka a běloruskou opozicí. Danila je synem běloruské novinářky Iryny Chalipové a opozičního politika Andreje Sannikava. Oba se po prosincových protivládních nepokojích ocitli ve vězení a osud jejich syna je nyní v rukou běloruských úřadů.   Danila Sannikav je zatím v péči prarodičů z matčiny strany, ale o tom, zda jim bude trvale svěřen, rozhodnou úřady. Rodiče malého chlapce jsou obvinění z organizování nepokojů a hrozí jim trest až 15 let vězení.   Chalipová je dopisovatelkou ruských novin Novaja gazeta a Sannikav jedním z hlavních představitelů opozice. Ve volbách hlavy státu, v nichž údajně Lukašenko získal čtyři pětiny všech hlasů, skončil podle oficiálních statistik Sannikav druhý. Průběh a výsledky voleb ale označila za nespravedlivé a zmanipulované jak opozice, tak vlády mnoha zahraničních států a mezinárodní organizace.   Na výsledek svěřeneckého řízení nemají Danilovy rodiče, ale ani prarodiče fakticky žádný vliv. Opoziční média se obávají, že úřady mohou dítě kdykoli prarodičům odebrat a umístit je do dětského domova. Danilův osud vyvolává v běloruské, ale i ruské veřejnosti velký zájem v neposlední řadě proto, že faktická izolace dětí od rodin "nespolehlivých" občanů patřila k těm nejhorším praktikám sovětské KGB ve 30. a 40. letech minulého století.   Podle dnešních informací moskevského rozhlasu lze očekávat, že do kauzy zasáhne ruské ministerstvo zahraničí. O propuštění alespoň matky malého chlapce z vazby zatím požádal běloruské úřady ruský ombudsman Vladimir Lukin a šéfredaktor listu Novaja gazeta Dmitrij Muratov.   Běloruské úřady podle místních médií nyní zkoumají zdravotní stav Danila Sannikava, pod drobnohledem jsou i bytové a majetkové poměry jeho prarodičů. Za neobvyklý, ale i příznačný označují ruská média fakt, že řízení o svěřenecké péči bylo zahájeno v době, kdy soud nad Danilovými rodiči ještě ani nezačal.   Na soud dnes v běloruských věznicích čeká přes 30 údajných organizátorů protivládní demonstrace, která loni v prosinci přivedla na centrální náměstí v Minsku přes 10.000 lidí. Mezi vězněnými je pět opozičních prezidentských kandidátů a dvě novinářky. Podle opozice ale další zatýkání není vyloučeno, protože úřady od běloruských operátorů údajně získaly data o totožnosti všech lidí, kteří v den demonstrace z protestního mítinku telefonovali svým mobilem.   Slavnostní uvedení prezidenta Lukašenka do úřadu hlavy státu se uskuteční v Minsku 21. ledna.   jas hej  