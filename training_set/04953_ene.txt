 Centropol vloni expandoval a očekává dvojnásobné tržby  Ústí nad Labem 7. ledna (ČTK) - Až dvojnásobné tržby očekává za loňský rok alternativní dodavatel energií Centropol. Ústecká firma během roku expandovala především na trhu s elektřinou a podle statistik operátora OTE zpětinásobila počet nasmlouvaných odběrných míst. Za loňský rok očekáváme dvoumiliardové tržby a přes 150.000 nových smluv zákazníků, informoval ČTK mediální zástupce firmy Martin Jonáš.   Centropol začal obchodovat s elektřinou v roce 2007 a o dva roky později už měl tržby okolo 1,1 miliardy korun, přičemž zisk se pohyboval okolo 50 milionů. "Za loňský rok budou tržby zhruba dvojnásobné, přesné číslo ani hospodářský výsledek ještě ale není znám," řekl ČTK Jonáš. Elektřinu od Centropolu podle něj odebírá už více než 100.000 zákazníků. Ve statistikách OTE byl na konci prosince Centropol s 86.487 odběrnými místy druhým největším koncovým dodavatelem elektřiny za vedoucí Bohemia Energy.   Další tržby přineslo i nové obchodování s plynem, s nímž začal Centropol loni na jaře. Během osmi měsíců získal asi 8700 odběrných míst, což z něj podle OTE činí třetího největšího hráče na trhu. Společnost se několikrát dostala do střetů s konkurenty, s nimiž se navzájem obviňuje z nekalých praktik při získávání koncových zákazníků.   Centropol Energy je součástí stejnojmenného holdingu, jehož akcionářská struktura není známa; akcie jsou vedeny pouze na majitele.   jtb jpt  