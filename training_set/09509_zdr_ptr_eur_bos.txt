 Střevní nákaza už i mimo Německo, zdrojem prý okurky ze Španělska  Doplnili jsme další podrobnosti k nakaženým okurkám v odstavcích 2 a 3, poznatky německých odborníků a úřadů v odstavcích 11, 12 a 14. Doplnili jsme KS ČR a Španělsko.   --------------------    Berlín/Praha/Madrid 26. května (zpravodaj ČTK) - Zdrojem nebezpečné střevní nákazy, která se rozšířila po Německu, jsou salátové okurky ze Španělska. Oznámil to dnes podle agentury DPA hamburský hygienický institut. Infekce už byla prokázána u jednoho pacienta také v Dánsku. Podle hlavního hygienika ČR Michaela Víta se při dodržení zásad hygieny není třeba nákazy bát. V EU by mohl být brzy vyhlášen první stupeň pohotovosti, při němž členské státy zavedou opatření k ochraně obyvatel.   Nebezpečná bakterie byla zjištěna ve čtyřech salátových okurkách, třech ze Španělska a jedné neznámého původu, oznámila dnes ministryně zdravotnictví spolkové země Hamburk Cornelia Prüferová-Storcksová. Výsledky analýz, které zatím byly provedeny jen v Hamburku, ještě mají potvrdit další šetření. "Nelze vyloučit, že by zdroji nákazy mohly být i další potraviny," řekla Prüferová-Storcksová.   Španělské ministerstvo zdravotnictví se k nálezu zatím nechce vyjádřit a informace z Německa přezkoumá, uvedl mluvčí ministerstva.   Šéf výboru Evropského parlamentu pro životní prostředí, veřejné zdraví a bezpečnost potravin Jo Leinen už pro dnešní vydání deníku Neue Osnabrücker Zeitung řekl, že je jen otázkou času, kdy se infekce rozšíří z Německa do dalších zemí EU.   Bakterie zvaná enterohemoragická Escherichia coli (EHEC) byla v Dánsku zjištěna u jednoho pacienta, jenž je však mimo ohrožení života, oznámil Lars Östergaard z infekčního oddělení univerzitní nemocnice v dánském Aarhusu.   Dánské úřady oznámily, že podezření na onemocnění mají také u dalších šesti pacientů. Všichni se nacházejí v nemocnicích jutského regionu, který sousedí se severním Německem. Právě ze severu Německa se nákaza začala šířit.   EU brzy kvůli epidemii EHEC v Německu vyhlásí celoevropsky stupeň pohotovosti jedna, píše dnes Neue Osnabrücker Zeitung s odvoláním na Leinena, aniž by ho ale doslovně citoval.   Nákaza životu nebezpečnou střevní bakterií vypukla zhruba v polovině května na severu Německa a od té doby se rozšířila na celé území Spolkové republiky. V současnosti její výskyt hlásí 15 ze 16 spolkových zemí, včetně Saska a Bavorska ležících při hranicích s Českem.   "Žádná mimořádná opatření Česko nechystá. Rozeslali jsme informaci všem praktikům pro dospělé, děti a dorost, aby hlásili hygienické službě, když budou mít pacienta s krvavým průjmem a cestovatelskou anamnézou. Národní referenční laboratoř je připravena vzorky vyšetřit," prohlásil český hlavní hygienik Vít.   V Česku je podle něj ročně hlášeno kolem 35.000 průjmových onemocnění, mezi nimi i ojedinělé případy způsobené bakterií EHEC.   V celém Německu bylo ve středu evidováno přes 600 potvrzených případů nákazy EHEC nebo podezření na ni. Tři lidé infekci podlehli. Životu nebezpečným hemolyticko-uremickým syndromem, který infekce vyvolává, se nakazilo nejméně 214, přičemž ještě ve středu večer bylo prokázaných případů 140, uvedl dnes server Bild.de s odvoláním na Institut Roberta Kocha.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Pacienti, kteří jsou ještě ráno relativně zdraví, mohou být večer vážně nemocní.   První stopou po zdroji nákazy bylo zjištění berlínského Institutu Roberta Kocha, že nemocní konzumovali ve zvýšené míře syrová rajčata, salátové okurky a listový salát. Ve středu proto tento specializovaný ústav vydal varování před požíváním těchto druhů zeleniny v syrovém stavu pocházejících ze severu Německa.   Protože se nákaza vyskytla na různých místech najednou, vychází experti od počátku z toho, že se většina pacientů nakazila z potravin, které jsou distribuovány celoplošně. Přenos infekce z člověka na člověka, kontaktem se zvířetem nebo kontaminovanou vodou je přitom nepravděpodobný. Proto se odborníci zaměřili na potraviny, které mohly přijít do styku s výkaly zvířat, protože vlastními nositeli bakterií jsou přežvýkavci, tedy dobytek, ovce, kozy, ale také prasata, drůbež, kočky či psi.   zdp fln ik hej  