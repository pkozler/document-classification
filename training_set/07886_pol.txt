 Policie zablokovala centrum Moskvy, zadržela až 100 nacionalistů  V šestém odstavci jsme aktualizovali počet zadržených a upřesnili detaily.   --------------------    Moskva 11. ledna (ČTK) - Moskevská policie dnes uzavřela přístup do středu města a evakuovala blízké nákupní centrum z obavy před novou násilnou demonstrací ruských ultranacionalistů. Při akci bylo zadrženo až sto lidí. Iniciátoři akce v internetových sítích hrozili opakováním střetů s policií z loňského prosince, k nimž došlo po živelné demonstraci moskevských fotbalových fanoušků.   Rozbuškou etnických konfliktů v Moskvě byla smrt fanouška moskevského Spartaku Jegora Sviridova, kterého při rvačce zabila skupina kavkazských přistěhovalců. Následné demonstrace se 11. prosince zúčastnilo na pět tisíc protestujících, kteří vyvolávali hesla "Rusko pro Rusy". Při pochodu demonstranti útočili na kolemjdoucí tmavé pleti.   Během vánočních a novoročních svátků se přes internetové a sociální sítě zformovalo nacionalistické "Hnutí 11. prosince", které na dnešní večer na centrální Manéžní náměstí svolalo demonstraci.   Stoupenci "slovanských vlastenců" v internetových sítích vyzývali k pochodu na Kreml, aby "svrhli antiruské diktátory a nastolili moc národa". Vyhrožovali, že během několika let přivedou do centra Moskvy půlmilionovou demonstraci svých příznivců. Na internetu se dnes také objevily jmenné seznamy údajných "nepřátel ruského národa" a požadavky na zpřísnění pobytového režimu přistěhovalců z Kavkazu a Střední Asie.   Ve snaze předejít konfliktům policisté a příslušníci zásahových jednotek OMON v podvečer zablokovali Manéžní náměstí nedaleko Kremlu a všechny kolemjdoucí mladé lidi legitimovali. Vyklizeno a uzavřeno bylo i blízké obchodní centrum Ochotnyj rjad, pohyb automobilů i pěších policisté regulovali pomocí tlampačů.   Policie podle agentury AFP zadržela 50 až 100 lidí, mezi nimi i vůdce tří krajně pravicových hnutí: Vladimira Tora z Hnutí proti nelegální imigraci, šéfa hnutí Ruská cesta Alexeje Michajlova a Dmitrije Děmuškina ze zakázané organizace Slovanský svaz.   Dnešní internetové výzvy k masovému vystoupení stoupenců "ruské národní myšlenky" obsahovaly i volání po osvobození Vladimira Kvačkova, bývalého plukovníka ruské vojenské rozvědky GRU, který byl koncem loňského prosince zadržen pro podezření z přípravy ozbrojeného povstání.   Kvačkov podle vyšetřovatelů v Moskvě a okolí organizoval polovojenské jednotky ruské mládeže, které měly na jeho pokyn přepadávat vojenské posádky a připravovat se k "pochodu na Moskvu". Kvačkov údajně předpokládal, že během tažení se na jeho stranu přidají některé důležité armádní útvary dislokované v centrálním Rusku. Kromě přípravy povstání je Kvačkov obžalován z podpory terorismu.   Ikonou ruských ultranacionalistů se Kvačkov stal i poté, co figuroval v procesu kolem přípravy atentátu na ruského liberálního ekonoma a politika Anatolije Čubajse v roce 2005. Čubajs, který je považován za otce ruské privatizace v 90. letech minulého století, nebyl při útoku zraněn.   Z činu byla obviněna skupina čtyř osob včetně Kvačkova a dvou vojenských výsadkářů. Loni v září ale ruský soud označil obvinění Kvačkova v této kauze za nepodložené a explukovník rozvědky byl osvobozen.   Moskevská policie uvedla, že situaci na demonstraci má pod kontrolou. Zatím nedošlo k žádným incidentům.   kav    