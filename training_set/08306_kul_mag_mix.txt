 Filmový idol 30. let Clark Gable se narodil před 110 lety  --------------------    Ke zpravodajství: FOTO ve Fotobance  ID foto: F201011020231201, F201011020231901, F201011020231101   --------------------    Cadiz (USA)/Praha 31. ledna (ČTK) - Před 110 lety se narodil filmový idol 30. let minulého století, galantní elegán s knírkem a upravenými vlasy, oblíbený představitel mužných hrdinů a milovníků - americký herec Clark Gable.   Narodil se 1. února 1901 v americkém Ohiu, hercem se toužil stát od mládí. Začínal u divadla, v roce 1924 odjel zkusit štěstí do Hollywoodu, kde o něj ale zpočátku valný zájem nebyl. Až teprve účinkování v několika divadelních hrách mu vyneslo smlouvu s filmovým studiem Metro-Goldwyn-Mayer (MGM) a první filmovou roli.   Pak už jeho hvězda stoupala. V roce 1934 získal Gable Oscara za hlavní roli ve filmu Stalo se jedné noci, největší úspěch (a nominaci na dalšího Oscara) mu přinesla až postava světáckého Rhetta Butlera v legendární romanci Jih proti severu. Charismatického Butlera pak už žádná další Gableova role nepředčila.   V osobním životě mnoho klidu nezažil, byl několikrát ženatý, šťastný byl prý ale jen s herečkou Carol Lombardovou, která zahynula při pádu letadla v roce 1942. Gable pak vstoupil do armády, během války získal i několik medailí. Po roce 1945 se sice vrátil k filmu, výraznější úspěch už na něj ale nečekal. Zemřel v 59 letech na infarkt.   alc sat  