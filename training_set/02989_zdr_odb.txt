 V Kroměříži lékaři začali dávat výpověď z dohod přesčasové práce  Kroměříž 24. ledna (ČTK) - Někteří lékaři v nemocnici v Kroměříži už podepsali výpověď z dohod o pracovní činnosti a dalších, kterými vedení nemocnice zajišťuje přesčasové hodiny a nepřetržitý provoz nemocnice. ČTK to řekla předsedkyně místní organizace Lékařského odborového klubu-Svazu českých lékařů (LOK-SČL) Ivana Horková. Mluvčí nemocnice Veronika Klímová dnes ČTK řekla, že vedení nemocnice se snaží lékaře přesvědčit, aby výpovědi stáhli.   "S lékaři stále jednáme a do konce ledna chceme docílit toho, aby své výpovědi lékaři stáhli," uvedla Klímová.   Akce souvisí s výzvou odborů Děkujeme, odcházíme. V rámci ní v nemocnici v Kroměříži podalo výpověď ze zaměstnání 49 doktorů ze zhruba 100. Podle Horkové nejpostiženějšími obory jsou neurochirurgie, chirurgie, dětské, plicní, ortopedie a gynekologie.   Hejtman Zlínského kraje minulý týden označil situaci v krajských nemocnicích za kritickou a poprosil lékaře, aby své výpovědi stáhli. Ze čtyř nemocnic, které hejtmanství zřizuje, podalo výpověď přibližně 260 lékařů, tedy přes 40 procent. Z toho největší počet výpovědí přijalo vedení Krajské nemocnice T. Bati ve Zlíně, a to 127 z 270 lékařů. Nejpozději od 1. března tak hrozí úplné uzavření či výrazné omezení péče neonatologickému centru ve Zlíně, kde výpověď nedal pouze primář Jozef Macko, a gynekologicko-porodnickému oddělení, kde podalo výpověď 13 z 18 lékařů.   O návrzích, jak reagovat na možný hromadný odchod nemocničních lékařů, bude ve středu jednat vláda. Ministr zdravotnictví Leoš Heger (TOP 09) by mimo jiné chtěl přidat řádově stamiliony korun nemocnicím.   Aktuálně chce odejít z nemocnic v ČR k 1. březnu téměř 4000 lékařů. V nemocnicích jich pracuje podle různých čísel statistiků 12.000 až 18.000.   slu snm  