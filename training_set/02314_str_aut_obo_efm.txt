 Japonská Toyota loni zvýšila prodej v Číně téměř o pětinu  Peking 5. ledna (ČTK) - Největší japonská a světová automobilka Toyota Motor v loňském roce zvýšila svůj prodej na čínském trhu o 19 procent na 846.000 vozů. Oznámila to dnes firma. Přední světové automobilky se snaží expanzí v Číně kompenzovat pokles poptávky na rozvinutých trzích.   Největší americká automobilka General Motors již v úterý oznámila, že v loňském roce zvýšila svůj prodej v Číně o zhruba 29 procent na 2,35 milionu vozů. Podle agentury Reuters se tak stala prvním zahraničním výrobcem automobilů, jehož roční prodej na čínském trhu překonal hranici dvou milionů vozů.   Čína předloni díky silnému růstu prodeje vystřídala Spojené státy na pozici největšího automobilového trhu na světě. V letošním roce se však očekává zpomalení růstu čínského trhu.   Toyota si svou vedoucí pozici na světovém trhu vybudovala nabídkou bezpečných a spolehlivých automobilů za rozumnou cenu. Na její pověst výrobce kvalitních vozů však mají negativní dopad rozsáhlá svolávání automobilů k opravě.   pmh dvd    