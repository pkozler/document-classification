 Dopravu v Libereckém kraji stále komplikují sněhové jazyky  Zprávu jsme aktualizovali k 15:00 v celém rozsahu.   --------------------    Liberec 6. ledna (ČTK) - Dopravu v Libereckém kraji stále komplikují sněhové jazyky a závěje. Silničáři kvůli nim uzavřeli krátce před 15:00 hlavní silnici 9 od Svoru na Českolipsku směrem na Varnsdorf a nasadili tam těžkou techniku. S obtížemi průjezdná je kvůli neustálému zafoukávání také silnice 13 od Mníšku na Liberecku směrem na Frýdlant, silničáři tam přitom nasadili dvě frézy, dva sypače a traktor. Problémy jsou i na silnicích nižších tříd do Dětřichova, směrem na Větrov i do Andělky a Černous. V průběhu dne tam hasiči opakovaně zachraňovali motoristy uvězněné v závějích.   Sněhové jazyky a závěje komplikují od rána dopravu v celém Libereckém kraji. Přibývá dopravních nehod a stále také nejezdí vlaky na třech tratích. Už před polednem se podařilo obnovit provoz na trati z Liberce do Karlova pod Ještědem. Kvůli zavátým kolejím se ale stále nejezdí z Frýdlantu do Jindřichovic pod Smrkem, z Raspenavy do Frýdlantu ani z Raspenavy do Bílého Potoka pod Smrkem. Dopravu tam zajišťují autobusy. "Po 15:00 vyjel na trať z Raspenavy do Frýdlantu a pak dál na Jindřichovice pluh, který by měl trať prohrnout, bude ale záležet i na vývoji počasí, kdy se podaří provoz obnovit," řekl ČTK mluvčí Správy železniční dopravní cesty Pavel Halla.   "S tvorbou sněhových jazyků a závějí musí kvůli silnému nárazovému větru počítat motoristé v celém Libereckém kraji, zejména v otevřených a hřebenových částech silnic," řekl ČTK hlavní dispečer Krajské správy silnic Libereckého kraje Pavel Pospíšil. Už od časného rána podle něj silničáři intenzivně pracují na zprůjezdnění všech komunikací. "Když se jim silnici podaří na jednom úseku zprůjezdnit, jinde ji závěj znovu uzavře," poznamenal. Špatně průjezdné jsou podle něj kvůli sněhovým jazykům i silnice v Dolní Suché a Dolním Sedle, na silnici z Jítravy na Zdislavu a také z Jablonného v Podještědí do Dubnice.   Kvůli sněhovým jazykům a závějím mají od rána plné ruce práce i hasiči, kteří několikrát zachraňovali motoristy uvízlé v závějích hlavně na Frýdlantsku. "Ráno uvízl osobní vůz jedoucí ve směru na Frýdlant u obce Dětřichov v navátém sněhu. Řidička se nemohla dostat z vozu a žádala o pomoc na tísňové lince. Na místo byli vysláni profesionální hasiči z Raspenavy, sami měli velké potíže se do Dětřichova dostat. Nakonec na místě z návějí vytáhli i další dva osobní vozy," popsala situaci mluvčí hasičů Iva Michalíčková. Později se do Dětřichova hasiči vraceli zachránit starší manželský pár, který v autě rovněž uvěznil sníh.   Silničáři doporučují motoristům na Frýdlantsko nevyjíždět. "Do horských oblastí by měli vjíždět motoristé pouze se zimní výbavou, zimní pneumatiky s dostatečnou výškou vzorku, sněhové řetězy a nářadí k případnému vyproštění vozidla," řekl Pospíšil. Na Semilsku a Jablonecku hrozí podle něj pád stromů na silnice pod vahou námrazy a sněhu.   Kvůli špatně průjezdným komunikacím posílila svou službu na Frýdlantsku i zdravotnická záchranná služba. Jedna sanitka s posádkou je připravena v Raspenavě u hasičů, druhá na svém stanovišti ve Frýdlantu," řekla ČTK mluvčí Zdravotnické záchranné služby Libereckého kraje Lenka Markovičová.   ivc jpt  