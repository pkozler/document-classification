 Internet dneška: Googlu šlapou na paty sociální sítě  --------------------    Ke zpravodajství: FOTO ve Fotobance  ID foto: F200911200900601, FO02034386   --------------------    Washington/Praha 12. ledna (ČTK) - Internetová encyklopedie Wikipedia není jediným fenoménem současného internetu. Podobný či ještě větší úspěch zaznamenala i řada dalších serverů, zejména těch, které slouží k zábavě a komunikaci. Výběr webových projektů, které spoluurčují podobu současného internetu:      eBay  - Největší aukční portál, na němž lze koupit či prodat vše od ponorky po sklenici se vzduchem, který údajně dýchali Brad Pitt a Angelina Jolieová. Vznikl v roce 1995 a prvním vydraženým předmětem bylo rozbité laserové ukazovátko, které dal do aukce sám zakladatel serveru Pierre Omidyar. V současnosti má eBay přes 90 milionů uživatelů a v roce 2009 bylo jejím prostřednictvím prodáno zboží za 60 miliard dolarů.      Facebook  - Sociální síť pro snadnou komunikaci a sdílení informací založil v únoru 2004 student Harvardovy univerzity Mark Zuckerberg. Původně sloužila jen spolužákům a učitelům z jeho školy, od září 2006 je ale otevřena všem. V současnosti má Facebook přes 500 milionů aktivních členů. V návštěvnosti za loňský leden až listopad Facebook v USA překonal stránku Google.com a stal se nejnavštěvovanější internetovou stránkou v zemi. Deník The New York Times před několika dny odhadl hodnotu firmy na 50 miliard dolarů.      Google  - Společnost Google, provozující stejnojmenný internetový vyhledávač, založili v roce 1998 studenti Stanfordovy univerzity Larry Page a Sergey Brin. V současnosti největší vyhledávač využívá technologii, která zkoumá strukturu odkazů na webu, a určuje tak nejrelevantnější výsledky. Společnost Google se ale neomezuje jen na vyhledávání. Nabízí například mailovou službu Gmail, mapový server Google Maps či portál pro sdílení videa YouTube. Rovněž vyvíjí operační systém pro chytré telefony Android a internetový prohlížeč Chrome.      iTunes Store  - Online obchod provozovaný společností Apple, jehož prostřednictvím lze koupit hudbu, filmy či elektronické knihy, vznikl v roce 2003. Zanedlouho dosáhl komerčního úspěchu, který znamenal přelom v legálním prodeji digitálního obsahu. Lidé si z iTunes, jejichž katalog má přes 12 milionů položek, stáhli již více než deset miliard nahrávek. Řada firem, například Nokia nebo Microsoft, se pokusila prodejní model Applu napodobit, ale nebyla tak úspěšná.      Twitter  - Mikroblog a sociální síť umožňující posílat krátké vzkazy zvané tweety, založili v roce 2006 Američané Jack Dorsey, Biz Stone a Evan Williams. Loni na podzim měl Twitter 175 milionů registrovaných uživatelů, kteří pošlou v průměru 95 milionů zpráv denně.      WikiLeaks  - Organizace WikiLeaks umožňuje anonymní publikaci tajných materiálů uniklých z firem a státních institucí. Loni vyvolal rozruch zveřejněním tajných zpráv z válek v Afghánistánu a Iráku a publikováním důvěrných depeší amerických diplomatů. WikiLeaks vznikly na konci roku 2006. Identita zakladatelů není známa, ví se pouze, že mezi nimi byl Julian Assange. Server je financován z darů soukromých osob.      YouTube  - Služba pro sdílení videozáznamů byla založena v únoru 2005, ale oficiálně zahájila činnost až v prosinci téhož roku. U jejího zrodu stáli Chad Hurley, Steve Chen a Jawed Karim, kteří v roce 2006 prodali YouTube společnosti Google. Portál byl původně určen pro sdílení amatérského videa, postupně se však rozšířil o hudební klipy či filmy. Jeho uživatelé denně zhlédnou zhruba dvě miliardy klipů a každou minutu je na YouTube nahráno kolem 24 hodin videí.    dto rmi  