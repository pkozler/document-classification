 Ceny domů v největších městech USA klesly pátý měsíc za sebou  Washington 25. ledna (ČTK) - Ceny rodinných domů v největších městech USA klesly v listopadu pátý měsíc za sebou a můžou být brzy opět na minimu. Index Standard &amp; Poor's/Case-Shiller klesl o polovinu procenta, zatímco analytici očekávali o 0,3 procentního bodu hlubší pokles. Index sleduje ceny ve 20 velkoměstských oblastech.   Za poslední rok do listopadu se ceny snížily o 1,6 procenta, zatímco ekonomové podle Reuters tento pokles odhadovali na 1,4 procenta. Šestnáct z dvacítky měst vykázalo v listopadu meziroční pokles cen, zatímco v 19 z 20 měst ceny klesly meziměsíčně.   Trh s bydlením se potýká s poklesem od jara minulého roku, kdy vypršela státní podpora v podobě daňových dobropisů. Jejich výhodu mohli využít kupující, kteří podepsali smlouvu o koupi domu do loňského 30. dubna.   Index deseti oblastí byl v listopadu 4,8 procenta nad svým minimem z dubna 2009 a ukazatel 20 městských oblastí byl jen 3,3 procenta nad svým minimem z téhož měsíce. Bez úpravy podle sezónních vlivů se index 20 oblastí snížil o procento, zatímco v říjnu klesl o 1,3 procenta,   Ceny jdou dolů kvůli milionům domů, které banky zabavily, protože jejich majitelé nespláceli hypotéky. Za této situace se mnozí bojí koupit nemovitost a myslí si, že trh ještě klesne, napsaly agentury Reuters a AP.   pok mha  