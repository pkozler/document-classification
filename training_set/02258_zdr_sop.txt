 Studie: Malý věkový rozdíl mezi sourozenci zvyšuje riziko autismu  Chicago (USA) 10. ledna (ČTK) - Malý věkový rozdíl mezi sourozenci zvyšuje pravděpodobnost, že mladší z dětí bude postiženo autismem. Uvádí to lékařská studie zveřejněná v dnešním vydání amerického odborného časopisu Pediatrics.   Riziko autismu u mladšího sourozence je tím vyšší, čím blíž k sobě se děti narodí, uvedli autoři studie. Podle nich přitom nehrají roli žádné další faktory, například věk rodičů.   Důvody pro vazbu mezi věkovým rozdílem sourozenců a rizikem autismu lékaři zatím neznají. Autoři studie spekulují, že by to mohl způsobovat nedostatek některých vitamínů, jejichž hladina v těle matky po porodu dítěte klesá, v době druhého těhotenství.   Ve Spojených státech přitom v posledních letech přibývá rodin, kde je mezi narozením dětí menší rozdíl než dva roky. Podle nejnovějších dostupných údajů to je šestina rodičů, v roce 1995 to přitom byla devítina.   Autismus je vrozené celoživotní postižení některých mozkových funkcí. Důsledkem poruchy je, že dítě nerozumí zcela tomu, co vidí, slyší a prožívá. Objevuje se nejpozději od tří let věku. V některých oblastech autisté naprosto selhávají, v jiných jsou úspěšní. Mnohdy vynikají v abstraktně vizuálním myšlení, mívají dobrou paměť.   str hej  