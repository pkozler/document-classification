 Čtvrtině živočichů v EU hrozí vyhnutí, varuje Brusel  Brusel 3. května (zpravodaj ČTK) - Zhruba čtvrtině evropských živočišných druhů hrozí vyhynutí, varovala dnes Evropská komise. Představila v této souvislosti novou strategii, jak zastavit do roku 2020 ubývání živočišných a rostlinných druhů v EU. Postupné ubývání biodiverzity totiž podle Bruselu představuje vážná rizika a může mít i citelné ekonomické dopady.   "V Evropě je biodiverzita v krizi. Vymírání druhů běží bezprecedentním tempem," varovala komise. Dopady to má na čistotu vod, vzduchu, na ochranu před povodněmi i na různé ekonomické a sociální oblasti. Citelně se to dotýká zemědělství, například opylování. To se citelně v Evropě zhoršuje, zdůraznil Brusel. Ten také uvedl, že jde přitom o velmi významnou aktivitu, jejíž hodnota se odhaduje ročně na 15 miliard eur.   "Je to náš přírodní kapitál, který utrácíme příliš rychle - a všichni víme, co se stane, když si budeme půjčovat nad své poměry. Měli bychom si všichni uvědomit závažnost této situace i to, jak jsme v minulosti selhávali při řešení tohoto problému," prohlásil dnes eurokomisař Janez Potočnik o tom, jak lidé nakládají s přírodou.   Strategie obsahuje několik oblastí, na které se unie chce v příštích deseti letech zaměřit. Jde třeba o kontrolu a opatření proti takzvaným invazivním druhům. Ty jsou nebezpečím pro původní evropské rostliny a zvířata, neboť narušují lokální flóru a faunu. Do Evropy se dostávají náhodně, ale i jsou sem také dováženy, třeba k využití v zemědělství.   Unie také hodlá lépe uplatňovat už existující pravidla pro ochranu přírody, zvýšit využívání "zelených" technologií, tedy těch, které jsou citlivější k zvířatům i rostlinám. Hodlá rovněž zabezpečit a lépe chránit populace ryb v evropských vodách.   Problémy s ubýváním druhů má i Česko. Přibližně třetina z asi 80.000 rostlinných a živočišných druhů vyskytujících se v ČR se podle přírodovědců nachází v nepříznivém stavu. Jen asi pětinu sledovaných druhů experti označují za bezproblémovou. Stovky druhů už vymřely nebo vymizely.   pkt str  