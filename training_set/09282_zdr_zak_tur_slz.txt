 V Německu jen 80 procent kaváren a barů dodržuje zákaz kouření  Berlín 4. května (ČTK) - Pouze zhruba čtyři pětiny německých kaváren a barů dodržují zákaz kouření nebo aspoň oddělení kuřáků a nekuřáků. Vyplývá to z průzkumu Německého centra pro výzkum rakoviny (DKFZ). "Je to katastrofální výsledek," citovala v úterý agentura AFP ze zprávy centra vycházející z kontroly asi 3000 podniků v deseti velkých německých městech, mimo jiné v Berlíně, Mnichově a Düsseldorfu.   "Když si chce někdo večer zajít na pivo, musí dlouho hledat, než najde místo, kde nebude nucen dýchat kouř," konstatuje DKFZ.   Podle studie dokonce i v podnicích, které mají zvláštní místnost pro nekuřáky, je vzduch prosycen cigaretovým kouřem od vedle.   "Ve většině spolkových zemí lze mluvit o naprostém neúspěchu ochrany nekuřáků v barech a kavárnách," konstatuje organizace. Na základě své rešerše, kterou označuje za "největší průzkum situace od platnosti zákona na ochranu nekuřáků", DKFZ požaduje "urychlené přijetí celostátního a úplného zákazu kouření (v pohostinských podnicích), jaké existují v jiných evropských zemích".   Německo přijalo zákon o zákazu kouření v barech a restauracích, ale i v úřadech, školách, ve vlacích, na letištích či v taxících v červenci 2008. Jednotlivé spolkové země si však prosadily různé varianty, změny a výjimky, takže systém je poměrně chaotický.   Úplný zákaz kouření v pohostinských zařízeních platí například v Británii, Švédsku, Finsku, Francii a v dalších zemích.   V Česku platí od července 2010 zákon, který přikazuje označit vchod restaurací nálepkou oznamující, zda zařízení je kuřácké, nekuřácké, či zda má oddělené prostory pro kuřáky a nekuřáky. Podle průzkumu z letošního února podporuje ale úplný zákaz kouření v restauracích bezmála polovina Čechů, proti se postavilo zhruba 36 procent oslovených.   ik  