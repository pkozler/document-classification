 LČR za 11 měsíců znásobily hrubý zisk na 2,823 miliardy korun  Doplnili jsme další informace ve 3. až 7. odstavci.   --------------------    Hradec Králové 3. ledna (ČTK) - Státní podnik Lesy České republiky (LČR) za prvních 11 měsíců loňského roku vytvořil hrubý zisk 2,823 miliardy korun, což je více než trojnásobně lepší výsledek než za celý rok 2009. Zároveň jde o nejvyšší zisk v historii firmy. ČTK o tom dnes informoval mluvčí LČR Zbyněk Boublík. Za rok 2009 firma vykázala hrubý zisk 783,9 milionu Kč.   Letošní výrazný nárůst zisku firma zdůvodňuje úsporami a také růstem cen dříví. Podle Boublíka podniku zisk rostl přesto, že se musí průběžně vypořádávat s vysokými mimořádnými náklady na likvidaci povodňových škod a škod způsobených vichřicemi. Lesům ČR patří polovina lesů v zemi.   Podnik zdůraznil, že roční objem plánovaných těžeb za rok 2010 nebude překročen. Lesy ČR loni podle mluvčího nově zalesnily zhruba 10.500 hektarů a vysadily přes 61 milionů sazenic.   Zveřejnění předběžných hospodářských výsledků za celý rok 2010 firma předpokládá v únoru.   Lesy ČR nyní uzavírají s lesnickými firmami smlouvy na práce v lesích pro letošní rok. K dnešku podnik zatím ze 108 takzvaných smluvních územních jednotek (SÚJ) uzavřel smlouvy na 28 jednotkách. LČR očekávají, že většinu smluv uzavřou v první dekádě ledna.   Státní lesy tvrdí, že proces uzavírání smluv jde podle předpokladů. "Většina firem se právě nachází v procesu vyřizování bankovních záruk. V částech veřejné zakázky, kde odmítl vítěz uzavřít smlouvu, jsme vyzvali k podpisu smlouvy dalšího v pořadí," řekl minulý týden Boublík. Průběh uzavírání smluv podle něj nemá významný dopad na provádění lesních prací, a to i vzhledem k aktuální výši sněhové pokrývky v lesích.   Jednoroční tendr je jakýmsi nouzovým řešením a má zabránit přerušení lesních prací po letošním 1. lednu. Původní obří desetiletý tendr v hodnotě 16 miliard korun, který kritizovali politici, ekologové, lesníci a výhrady k němu měl i antimonopolní úřad, Lesy ČR zrušily loni v květnu. I nynější jednoroční tendr některé lesnické svazy kritizují.   Zdeněk Rychtera snm  