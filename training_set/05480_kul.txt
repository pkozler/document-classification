 Nejvíce turistů na jihu Čech loni přišlo do táborského muzea  České Budějovice 14. ledna (ČTK) - Návštěvnost muzeí v okresních městech Jihočeského kraje loni meziročně klesla o téměř 44.000 na zhruba 315.000. Nejvíce lidí přišlo do Husitského muzea v Táboře, jež jako jediné na jihu Čech zřizuje ministerstvo kultury. Na druhé a třetí příčce v žebříčku návštěvnosti se pak umístila krajská muzea - jindřichohradecké a českobudějovické. Nárůst návštěvnosti zaznamenali jen v Písku a v Prachaticích. Ve zbývajících pěti poklesla především vlivem rekonstrukcí a budování nových expozic, zjistila dnes ČTK.   Muzeum v Táboře po 30 letech budovalo novou expozici husitství, plně zprovozněna byla až v listopadu. V Muzeu Jindřichohradecka se zase soustředili na přípravu devíti nových expozic plánovaných v jezuitském semináři, které souvisejí s úpravami budovy města. Zpřístupněny by měly být v roce 2012.   Největší pokles návštěvnosti zaznamenali v Jihočeském muzeu v Českých Budějovicích, a to z 95.000 na 60.000. Podle mluvčí Yvony Majerové rozdíl způsobila návštěvnicky úspěšná výstava Šumava Karla Klostermanna, která začala v roce 2009. Teď muzeum čeká na zahájení rekonstrukce hlavní budovy. Její náklady přesáhnou 90 milionů korun.   Nově otevřené expozice zvýšily loni návštěvnost v Prácheňském muzeum v Písku, kde si lidé mohou prohlédnout, jak vypadal písecký venkov v 19. století, či obrazovou galerii českých panovníků a lapidárium. V Prachatickém muzeu pak zájemce o historii přilákala nová expozice Cesta bílého zlata, jež vznikla za více než pět milionů k oslavám milénia soumarských stezek mezi Bavorskem a Čechami. Regionální muzeum v Českém Krumlově bylo loni po rok a půl trvající rekonstrukci otevřeno až v červnu výstavou Příběh města Český Krumlov.     Předběžné výsledky návštěvnosti v muzeích v okresních městech Jihočeského kraje v roce 2010:      2010  2009  rozdíl     Husitské muzeum Tábor  75.896  87.650  -11.754     Muzeum Jindřichohradecka  60.888  68.728  - 7.860     Jihočeské muzeum České Budějovice  60.000  95.000  -35.000     Muzeum středního Pootaví Strakonice  53.038  54.080  - 1.041     Prácheňské muzeum Písek  34.240  26.588  + 7.652     Muzeum Prachaticka  19.485  15.084  + 4.401     Regionální muzeum Č.Krumlov  11.445  12.857  - 1.412     celkem  314.992  358.967  -43.975     Zdroj: muzea   mi sap  