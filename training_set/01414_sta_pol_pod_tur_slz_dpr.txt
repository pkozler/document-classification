 Olomoucká radnice postaví na neředínském letišti restauraci  Olomouc 27. května (ČTK) - Olomoucká radnice postaví v následujících měsících na letišti v městské části Neředín restauraci a sociální zařízení, které členům místních klubů a návštěvníkům areálu chybí. Investice si vyžádá podle odhadů vedení města asi 3,5 milionu korun. ČTK to řekl primátorův náměstek Ivo Vlach (TOP 09).   "Město chce investicí vyřešit rest. Přestože je letiště hojně navštěvované, restaurace a sociální zázemí tam není k dispozici. Nové zařízení bude mít celoroční provoz. Zajímavostí je to, že střechu restaurace bude možné využívat jako vyhlídkovou terasu," uvedl Vlach.   Radnice chce stavbu restaurace, která bude umístěna vedle řídicí věže, dokončit do přelomu srpna a září, kdy se na letišti budou konat tři významné akce - sraz majitelů ultralehkých letadel z Česka a Slovenska, otevřené mistrovství ČR a Slovenska v parašutistickém sportu a tradiční olomoucký letecký den.   Olomoucké veřejné vnitrostátní letiště mohou využívat menší letadla pro maximálně 20 lidí.   orv snm  