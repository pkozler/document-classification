 Soud začal projednávat případ údajného Spyrova pokusu o podvod  --------------------    Ke zpravodajství: FOTO/aktuality   --------------------    Praha 18. ledna (ČTK) - Čtením obžaloby a prvními výslechy začalo dnes u pražského městského soudu hlavní líčení v případu polského lobbisty Jacka Spyry, kterého státní zástupkyně viní z pokusu o desetimilionový podvod na miliardáři a majiteli společnosti Agrofert Andreji Babišovi. Spyra, kterému v případě odsouzení hrozí až deset let vězení, vinu odmítá.   Spyra podle žalobců v roce 2007 předstíral, že s pomocí polských církevních představitelů zajistí, že bude zastaveno připravované trestní stíhání Babiše za korupci při privatizaci Unipetrolu. Chtěl prý za to, aby Babiš ve dvou splátkách zaplatil deset milionů. K předání peněz nedošlo, policie Spyru dříve zadržela.   Babiš v Polsku stíhán nebyl. I kdyby byl, Spyra neměl podle obžaloby možnost jakýmkoli způsobem do postupu polské prokuratury zasáhnout.   Polský lobbista dnes u soudu tvrdil, že se s Babišem scházel, protože se na počátku roku 2007 dohodli na spolupráci. Spyra pro podnikatele zjišťoval v Polsku informace ohledně společnosti PKN Orlen, která při privatizaci získala Unipetrol. Babišova společnost Agrofert byla jedním z uchazečů o holding a před privatizací uzavřela s PKN smlouvy, podle nichž měli Poláci firmě přenechat určité podíly. Polský koncern však od smluv v roce 2006 odstoupil a Agrofert s ním začal vést arbitráž.   Spyra podle svých slov při svých návštěvách v Polsku opravdu obdržel informace o tom, že se chystá kriminalizace Babiše. Dozvěděl se prý, že je možné ji zastavit za deset milionů - polovinu peněz měla dostat církev, polovina měla být převedena na polskou PR agenturu. "Pravděpodobně šlo o provokaci, která měla dokázat, že Babiš při uzavírání smluv s PKN Orlen jednal korupčně," uvedl polský lobbista. Své podezření prý Babišovi naznačil a nechal ho, ať sám rozhodne, jestli chce Polákům zaplatit.   Soudkyně Michaela Pařízková v odpoledních hodinách vyslechne svědky, jednání bude pokračovat ve středu.   Okolnosti privatizace Unipetrolu a podezření z korupce vyšetřovali čeští i polští kriminalisté. V Česku dění rozvířila zejména nahrávka skryté kamery, na které si někdejší šéf kabinetu bývalých sociálnědemokratických premiérů Zdeněk Doležel údajně řekl o pětimilionový úplatek.   Pražský městský soud Doleželovi loni v prosinci v kauze "pět na stole v českých" udělil nepravomocně dvouletý podmíněný trest. Podle verdiktu chtěl po Spyrovi peníze za to, že jeho prostřednictvím dodá společnosti Seta uprchlého podnikatele Tomáše Pitra informace týkající se privatizace Unipetrolu. Ty podle soudu mohly Setě pomoci při jejím boji s Agrofertem o to, kdo se stane českým partnerem Orlenu.   Spyru soud v říjnu nepravomocně osvobodil z pokusu podvést Komerční banku nekrytými šeky.   ado mkv  