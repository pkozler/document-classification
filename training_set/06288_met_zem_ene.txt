 Před povodní mají chránit upuštěné nádrže i nová koryta potoků  Ústí nad Labem 11. ledna (ČTK) - Před opakováním povodní se snaží obce v Ústeckém kraji chránit i vodohospodáři a správci lesů. Povodí Ohře odpouští vodu z některých nádrží na Ohři, Lesy České republiky dokončily úpravu koryta Mikulovského potoka na Teplicku.   Vodohospodáři podle mluvčího Povodí Ohře Jana Svejkovského dnes regulují hladiny některých vodních nádrží v kraji. "Nádrže budeme postupně odpouštět tak, aby vznikl volný prostor pro další výraznější vlnu tání sněhu, kterou očekáváme ve druhé polovině tohoto týdne," popsal Svejkovský.   Do Nechranické přehrady dnes odpoledne přitékalo asi 177 metrů krychlových vody za sekundu. Vodohospodáři proto museli zvýšit i odtok z nádrže asi o čtvrtinu na současných 150 metrů krychlových za sekundu. Podobně regulují také hladiny vodních nádrží Skalka a Jesenice, zde by ale odtok z obou nádrží neměl překročit 55 metrů krychlových za sekundu.   Před povodní způsobenou jarním táním sněhu by měla Mikulov v Krušných horách nad Teplicemi ochránit úprava koryta Mikulovského potoka, informoval mluvčí Lesů ČR Zbyněk Boublík. "Podařilo se omezit transport splavenin a stabilizovat koryto bystřiny, která ohrožovala okolní soukromé pozemky využívané jako zahrady rodinných domů," uvedl výrobně technický ředitel Lesů ČR Vladimír Krchov.   Úprava stála asi 1,7 milionu korun. Vznikly dva balvanitých stupňů a svahů, stavbaři zarovnali a vydláždili lomovým kamenem i dno potoka. "Dva kamenné stupně zachycují nesené štěrkovité nebo balvanité splaveniny," doplnila vedoucí Správy toků Lesů ČR - oblasti povodí Ohře Ivana Kučerová.   van mol  