 Investice do komerčních nemovitostí v ČR vzrostly na 16,5 mld. Kč  Od 3. odstavce jsme doplnili další informace z tiskové zprávy, v závěru tabulku s největšími realitními obchody.   --------------------    Praha 5. ledna (ČTK) - V roce 2010 se na českém trhu prodaly komerční nemovitosti za 666 milionů eur, tedy asi za 16,5 miliardy korun. Meziročně je to nárůst o 17 procent. Čísla dnes oznámila realitní poradenská společnost King Sturge. Do komerčních nemovitostí patří hlavně kancelářské budovy, obchodní centra, sklady a hotely.     "Zvýšení hodnotíme jako přiměřené, které odpovídá vývoji na lokálním realitním trhu a ekonomické situaci v České republice a které svědčí o mírně se zlepšující náladě na investičním trhu v celé Evropě," uvedla konzultantská firma.   Trhu loni vládli stejně jako v roce 2009 čeští a slovenští investoři, kteří tvořili 71 procent všech kupujících. Mezi nimi vyčnívala skupina CPI miliardáře Radovana Vítka. Ta v roce 2010 nakoupila podnikatelské nemovitosti za 292 milionů eur (asi 7,3 miliardy korun), což je 44 procent z celkového objemu transakcí. "CPI Group využilo příznivou situaci na českém realitním trhu, konkrétně nepřítomnost elitních zahraničních investorů z Německa a Velké Británie," soudí odborníci z King Sturge. Zahraniční investoři se loni na realitních obchodech v Česku podíleli z 29 procent.   Rok 2011 bude podle King Sturge ve znamení dalšího růstu obchodů s podnikatelskými nemovitostmi. Konzervativní odhad počítá s transakcemi za 600 až 700 milionů eur (15 až 17,4 miliardy korun), optimističtější varianta nevylučuje obchody až za miliardu eur. Odborníci počítají s návratem zahraničních investorů na český trh.     Deset nejvýznamnějších realitních obchodů v ČR za rok 2010:     Nemovitost  Cena (v mil. eur)  Prodávající  Kupující     Hotel Intercontinental  108  Strategic Hotels &amp; Resorts  Westmont Hospitality     City West  (2 budovy)      72  Finep  CPI     City Empiria, City Forum  71,5  ECM  společnost holdingu Generali PPF Group     IGY České Budějovice  49  GE Real Estate  CPI     Budova Melantrich  40  La Salle  REICO     Bytové domy Litvínov  33  Unipetrol  CPI     Longin Business Centre  29,3  Invesco  CPI     Budova Nestlé  25  Sekyra Group  CPI     Retailové portfolio  23  JHT  CPI     Česká typografie / Vítek centrum  20 (odhad)  S+B CEE Beteiligungsverwaltung  Penta Investments     Zdroj: King Sturge   dnv vju  