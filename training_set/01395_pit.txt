 AutoCont Holding chce do roku 2013 zdvojnásobit své tržby  Brno 11. května (ČTK) - Dodavatel informačních technologií AutoCont Holding chce do roku 2013 zdvojnásobit své tržby, loni činily 2,79 miliardy korun. Pomoci k tomu mají akvizice z loňského roku. Expandovat chce zejména na Slovensku. ČTK to řekla manažerka marketingu a komunikace AutoCont Holding Zuzana Červenková.   Firma dnes zaměstnává téměř 900 lidí a patří k největším IT společnostem v ČR a na Slovensku. Na českém trhu je jedničkou pro poskytování GIS a CAD technologií spojením CAD divize společnosti Xanadu se společností Dagis. Nyní vystupují pod staronovým názvem CAD Studio. Zároveň AutoCont rozšířil své aktivity na Slovensko pomocí akvizice společnosti versity.   "Aby se nám na Slovensko podařilo proniknout v takové míře, jako jsme zastoupeni na českém trhu, potřebovali jsme silného partnera s pevnou zákaznickou základnou. Do dvou let se chceme dostat na špici ve svém oboru a stát se nejvýznamnějším regionálním poskytovatelem IT produktů a služeb," uvedl předseda představenstva holdingu AutoCont Martin Grigar.   Firma loni zvýšila konsolidované tržby meziročně o téměř deset procent na 2,79 miliardy korun. Konsolidované tržby holdingu se meziročně zvýšily o 250 milionů korun. Tržby za prodej zboží vystoupaly na téměř 1,9 miliardy korun, což představuje proti roku 2009 růst o 7,5 procenta. Tržby za prodej služeb rostly o 14,5 procenta na rekordních 907 milionů korun.   Společnost AutoCont CZ, která je největší částí holdingu, loni meziročně zvýšila tržby o šest procent na 2,504 miliardy korun.   AutoCont Holding je český soukromý holding působící v ČR a na Slovensku. Do holdingu patří například společnosti versity, AutoCont Online, SIL EE nebo CAD Studio.   vrn jpt  