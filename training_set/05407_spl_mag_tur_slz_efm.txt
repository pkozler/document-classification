 Hooters girls jsou vstřícné, ale chrání si soukromí  --------------------    Ke zpravodajství: FOTO ve Fotobance  ID foto: F201006030197401, F201006030197601, F201006030197601, F201006030196001   --------------------    Praha 12. ledna (ČTK) - Přiléhavým úborem servírek a lepší komunikací se zákazníky se chce odlišovat od konkurence první restaurace amerického řetězce Hooters v České republice. Obsluhující dívky v podniku v pražské Vodičkově ulici se prý s obtěžováním ze strany hostů téměř nesetkávají, ale ochrana jejich soukromí je prý nezbytností.   "Zatím jsme nezaznamenali žádné větší problémy a nikdo nebyl výrazně dotěrný," řekl ČTK výkonný ředitel provozovatele - společnosti Na Zdraví Ventures Vladislav Svoboda. Někteří zákazníci se nicméně občas domnívají, že po desáté hodině uvidí z těl krásných dívek něco více, což není pochopitelně pravda, prohlásil.    Americký řetězec Hooters v Česku zatím otevřel jedinou restauraci. Na licenčním základě ji od června loňského roku provozuje společnost Na Zdraví Ventures. Firma plánuje otevřít další podniky i v dalších krajských městech a na Slovensku.   Za fyzicky náročnou, ale většinou zábavnou označily práci při obsluze hostů "Hooters girls" Josefína a Martina. Nejčastěji si prý se zákazníky povídají o tom, odkud jsou, doporučují jim kam v Praze zajít a někdy jsou tématem hovorů i různé sporty. Stává se také, že je hosté zvou na schůzky, což ale odmítají.   Všímají si prý také odlišného chování českých a zahraničních zákazníků. Cizinci dávají větší spropitné a umí podle nich lépe říkat komplimenty tak, aby nezněly vulgárně. "Češi si někdy více dovolují a občas i pokřikují," shrnují. Většinou prý stačí odbýt je úsměvem nebo vtipem, v horším případě jim důrazněji připomenout, že jsou v restauraci.   Oranžovobílé úbory dívky sami nepovažují za vyzývavé. "Oblečky jsou lichotivé a neukazují ve skutečnosti příliš," řekla ČTK trenérka a asistentka manažera Aneta Kubová. Jsou velmi vzdušné a není v nich ani zima, protože se při roznášení jídel a pití zahřejeme, dodala.    Vzhled obsluhujícího personálu musí odpovídat konceptu Hooters, dívky mají přesný manuál nejen pro oděv, ale například i pro líčení a úpravu nehtů. Navíc musejí být extrovertní a ovládat angličtinu. Jejich hlavní předností podle firemní strategie je "decentní dívčí sex appeal", který by neměl překročit hranici všeobecně akceptovatelné "slušnosti".    Dívky se mohou ucházet i o titul "Miss Hooters". Tato soutěž je zvláště populární ve Spojených státech. Podobná soutěž by se měla konat na přelomu února a března poprvé i v ČR.   Pro provozovny Hooters je charakteristická uvolněná "plážová" atmosféra; servírují se především sendviče, mořské plody a typická kuřecí křidélka. Mnohé zákazníky sem láká i možnost sledovat sportovní přenosy na velkoplošných TV obrazovkách.    Dívky se v třítýdenním intenzivním kurzu připravují mimo jiné na to, jak řešit i případné nevhodné chování podnapilých mužů. Restaurace ale není určena jen jim, třetinu hostů řetězce tvoří ženy, desetinu rodiny.   Světový řetězec nyní čítá více než 460 restaurací, ČR se stala 29. zemí, kde značka působí; je první v postkomunistické Evropě. První restaurace sítě Hooters byla otevřena v roce 1983 ve floridském městě Clearwater.    Pavel Hortig jnd  