 Pojišťovny vybraly loni na pojistném o osm procent více  Doplnili jsme komentář analytika ve 2. odstavci a tabulku   --------------------    Praha 27. ledna (ČTK) - Tuzemské pojišťovny vybraly loni na pojistném 151,1 miliardy korun, což je v meziročním srovnání nárůst o osm procent. Životní pojištění stouplo o 19,2 procenta, neživotní kleslo o 0,2 procenta. ČTK o tom dnes informovala Česká asociace pojišťoven (ČAP), která sdružuje pojišťovny s 98procentním podílem na trhu. Předloni pojistný trh vzrostl o 2,5 procenta na 140 miliard korun.   V loňském roce výrazně stoupl prodej jednorázového životního pojištění, a to o téměř 58 procent. "Tyto výsledky jsou především pochvalou pro banky, které dokážou prodat jednorázové pojistky klientům. Není to však dobrá vizitka finanční gramotnosti obyvatel, neboť jednorázové pojistky nejsou pro klienty ve srovnání s ostatními instrumenty tolik výhodné, neboť ti zaplatí poplatek nejen investiční společnosti, ale i pojišťovně," řekl ČTK analytik společnosti Partners Dušan Šídlo.   Stagnace postihla neživotní pojištění, výrazně se propadlo především pojištění motorových vozidel. U něj objem předepsaného pojištění klesl meziročně o více než šest procent.   Růst vybraného pojistného životního pojištění s běžně placeným pojistným se zpomalil na 1,9 procenta. Současně meziročně klesl počet uzavřených smluv v životním pojištění o 1,3 procenta. "Tato čísla jasně dokládají, že sice roste absolutní částka pojistné ochrany jednotlivce, ale část klientů smlouvy pravděpodobně vypovídá ve prospěch sjednání nových smluv či smlouvy ruší úplně," uvedl výkonný ředitel ČAP Tomáš Síkora. Nezvyšuje se tedy absolutní počet osob se zajištěním životních rizik.   Neživotní pojištění celkově stagnuje. Do pojištění odpovědnosti z provozu vozidla přibylo téměř 100.000 vozů, pokles na předepsaném pojistném je však téměř sedm procent. "Tento nepoměr je výsledkem tvrdého konkurenčního prostředí a z toho vyplývajícího cenového boje o zákazníka," míní Síkora. Tlak motoristů na nízkou cenu podle něj ovlivňuje především u havarijního pojištění i sjednaný rozsah pojistné ochrany a asistenčních služeb.   Téměř beze změn byla loni situace v podnikatelském pojištění ve srovnání s předchozím rokem. Výrazný úbytek smluv o 2,4 procenta a lehký nárůst vybraného pojistného koresponduje s hospodářským děním v uplynulých letech. "Podnikatelé, kteří si obhájili svou pozici na trhu v době ekonomické krize, se chovají obezřetněji a více se chrání proti případným rizikům," poznamenal Síkora.   Vedoucí postavení v rozdělení podílů pojistného trhu si i nadále drží Česká pojišťovna s 25,4 procenta a Kooperativa s 20,4 procenta. Třetí největší pojišťovnou z pohledu předepsaného pojistného je Allianz se sedmi procenty, následovaná ČSOB Pojišťovnou s podílem 6,8 procenta. Pojišťovna České spořitelny je s 6,1 procenta již pátá, Komerční pojišťovna s 5,9 procenta šestá, Generali s podílem rovněž 5,9 procenta sedmá. Výrazný posun je patrný u Komerční pojišťovny a Pojišťovny ČS , které si polepšily zejména díky prodeji produktů s jednorázově placeným pojistným.     Největší pojišťovny na trhu podle tržního podílu (v procentech):        2009  2010     Česká pojišťovna  27,2  25,4     Kooperativa  22,2  20,4     Allianz  7,3  7,0     ČSOB Pojišťovna  6,9  6,8     Pojišťovna České spořitelny  5,0  6,1     Komerční pojišťovna  3,4  5,9     Generali  6,4  5,9     Česká podnikatelská pojišťovna  4,4  4,2     ING  4,4  4,0     UNIQA  3,4  3,3     Zdroj: ČAP   Filip Dušek dvd vju  