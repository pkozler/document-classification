 Akademické hry přivítají na 2200 vysokoškolských sportovců  Praha 1. června (ČTK) - Na 2200 vysokoškolských studentů se příští týden v Praze utká v mnoha sportovních disciplínách, budou se totiž konat České akademické hry. Desátý ročník pořádá České vysoké učení technické, kromě jeho sportovišť budou studenti z celé republiky závodit i v areálu České zemědělské univerzity v Suchdole. V rámci největšího svátku vysokoškolského sportu přitom startují i vrcholoví sportovci, kteří Česko reprezentují na mistrovstvích Evropy a světa.   "Prostřednictvím her chceme oživit sport na vysokých školách, podpořit společenské setkávání vysokoškoláků a vytvořit podmínky pro uplatnění vysokoškolského sportu," řekl dnes novinářům ředitel Ústavu tělesné výchovy a sportu ČVUT Jiří Drnek. Kromě sportování je pro studenty připraven doprovodný program v podobě koncertů, diskoték a večírků ve studentských klubech na pražském Strahově. Na strahovských kolejích budou také mimopražští sportovci ubytováni.   Hry se budou konat od 5. do 10. června, zatím se registrovalo 2256 sportovců. Utkají se ve 26 sportech, vedle tradičních disciplín, jako jsou atletika, fotbal, tenis nebo basketbal, se bude soutěžit také třeba v aerobiku, malé kopané žen, vodním slalomu nebo frisbee-házení létajícím talířem.   "Startují zde ti, kteří patří ke špičkám našich sportovců a studují české vysoké školy," upozornil Drnek. Ve florbalovém týmu se objeví například reprezentanti z mistrovství světa, závodit bude i orientační běžec Tomáš Dlabaja, který taktéž boduje na evropských a světových šampionátech. Úspěšní soutěžící odjedou v srpnu do Číny na světovou letní univerziádu, počítá se s účastí až 180 českých sportovců.   Nad akcí převzali záštitu ministerstvo školství a pražský primátor Bohuslav Svoboda. Na všechna utkání je vstup pro veřejnost zdarma.   Adéla Klimešová kš  