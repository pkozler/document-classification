 Společnosti VaK Vsetín vloni vzrostl zisk o 20 pct na 5,7 mil Kč  Vsetín 16. května (ČTK) - Společnosti Vodovody a kanalizace Vsetín (VaK) vloni vzrostl zisk, meziročně o 20 procent na 5,7 milionu korun. O rok dříve hospodářský výsledek podniku činil 4,7 milionu korun. Výnosy firmy se zvýšily o procento, z předloňských 341,4 milionu Kč na loňských 344,5 milionu Kč. Informace vyplývají z pozvánky na valnou hromadu společnosti.   "Spousta obcí vkládala majetek do společnosti výměnou za akcie. Společnost tak navýšila majetek, tím pádem se navýšil i zisk. V meziročním srovnání tak k žádným zásadním změnám nedošlo," řekl dnes ČTK předseda představenstva Stanislav Pitrun.   I vzhledem k tomu, že v minulosti podniku rostl zisk jen velmi pomalu, VaK Vsetín letos navýšil platbu za vodné a stočné. Ve Zlínském kraji sice nejde o nejvyšší cenu, nicméně ve srovnání s ostatními podniky v dalších okresech regionu vsetínský VaK zdražil nejvýrazněji. Zatímco loni za jeden metr krychlový lidé zaplatili 59,73 Kč, letos se cena zvýšila na 65,78 Kč. "Poměrně dlouho jsme se drželi při zemi. Nárůsty byly prakticky minimální, prakticky se nevytvářel žádný zisk. Teď začínají nabíhat velké investiční akce, jako například projekt Čistá řeka Bečva (druhá etapa)," uvedl již dříve Pitrun.   Druhá etapa uvedeného projektu si vyžádá 1,5 miliardy korun a řeší výstavbu přibližně 160 kilometrů kanalizace v 16 městech a obcích regionu. Obce na Vsetínsku na ni získaly více než miliardovou dotaci z evropských a státních fondů.   Celková aktiva podniku činila na konci loňského roku 1,12 miliardy Kč. Vlastní kapitál představoval 974,3 milionu Kč, cizí zdroje pak 146 milionů Kč. O rok dříve cizí zdroje činily 158 milionů Kč.   Převážnou část výroby pitné vody společnost zabezpečuje třemi úpravnami povrchové vody v Karolince, Valašském Meziříčí, Rožnově pod Radhoštěm a prameništi podzemní vody ve Vsetíně-Ohradě a v Kelči. Těchto pět zdrojů zabezpečuje 97,1 procenta celkové výroby pitné vody ve společnosti. Jako doplňující zdroje pro menší obce podnik používá devět pramenišť a vodních zdrojů podzemní vody.   Vsetínská vodohospodářská společnost vznikla v roce 1993 a jejími největšími akcionáři jsou města Vsetín, Valašské Meziříčí a Rožnov pod Radhoštěm.   slu hj  