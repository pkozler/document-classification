 Českobudějovické letiště letos vybuduje oplocení a vstupní brány  České Budějovice 7. ledna (ČTK) - Českobudějovické letiště začne letos s další etapou rekonstrukce a modernizace. V první polovině roku se bude v jeho areálu stavět oplocení v délce 9,5 kilometru a osm vstupních bran za několik desítek milionů korun. Pokud získá evropskou dotaci, pak na podzim začne se stavbami v celkové hodnotě téměř jedné miliardy korun, sdělil ČTK ředitel společnosti Jihočeské letiště České Budějovice Ladislav Ondřich. Dotace pokryje zhruba polovinu nákladů.   V rámci druhé etapy výstavby letiště by měl vzniknout nový terminál, měl by být rozšířen počet stojánek pro letadla, upravena vzletová a přistávací dráha. Počítá se i s vybudováním technického zázemí s budovou pro hasiče, vrátnicí a bezpečnostím centrem, uvedl Ondřich. O přidělení dotace by mělo být rozhodnuto v polovině dubna.   První etapu rekonstrukce a modernizace za 65 milionů kroun českobudějovické letiště ukončilo loni. Má tak nově opravenou budovu řídící věže a administrativní budovu. V areálu byly také rozvedeny inženýrské sítě. Rekonstrukce financoval Jihočeský kraj, který je spolu s městem České Budějovice zakladatelem společnosti a také vlastníkem celého areálu.   Cílem modernizace je vybudovat regionální mezinárodní letiště. Po druhé etapě projektu by mělo českobudějovické letiště splňovat kritéria potřebná pro přidělení licence pro veřejné mezinárodní letiště.   Letiště je v současnosti držitelem licence pro neveřejný mezinárodní provoz, která umožňuje přijímat a odbavovat středně velká letadla. Po rekonstrukci a přidělení licence by mělo být schopno odbavit denně deset středně velkých letadel typu Airbus 320, nebo Boeing 737.   kpe  