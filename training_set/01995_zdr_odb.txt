 Lékaři varovali, péče o předčasně narozené ohrožena. Poradí se.  Praha 25. ledna (ČTK) - Neonatologové i porodníci varovali, že péče o předčasně narozené děti je kvůli odchodům lékařů ohrožena v pěti z 12 center v ČR. V Praze jsou tři superspecializovaná centra, u Apolináře, v Podolí a Motole. Právě v tom největším u Apolináře odmítají lékaři převzít péči za odcházející kolegy, nemají prý na víc dětí kapacity. Lékaři z pražských center se ve středu poradí, jak situaci řešit.   Ředitel Ústavu pro péči o matku a dítě Jaroslav Feyereisl ČTK řekl, že na středu svolal šéfy pražských porodnic a specializovaných center, aby se poradili o zajištění porodní péče v hlavním městě po 1. březnu, kdy vyprší výpovědi odcházejících lékařů. Vedle porodníků a neonatologů totiž budou chybět anesteziologové, což se dotkne i porodů císařským řezem a gynekologických operací.   Postoje neonatologů a porodníků se zradikalizovaly po vyjádření ministra Leoše Hegera v nedělní Partii na Primě o jejich neetickém jednání, když chtějí odejít od inkubátorů. Lékaři, kteří výpovědi nepodali, se rozhodli nepodepsat dohody o přesčasové práci. Hrozí, že nebude mít kdo sloužit.   "Nařčením neonatologů z vydírání a neadekvátní polemikou o lidském rozměru a smyslu neonatologické péče se pan ministr patrně pokusil získat lacinou popularitu u části laické veřejnosti, ale zcela jistě ztratil důvěru i těch neonatologů, kteří se dosud aktivně do akce Děkujeme, odcházíme nezapojili," sdělila ČTK primářka oddělení neonatologie ostravské fakultní nemocnice Renata Kolářová.   Podle vědeckého sekretáře neonatologické společnosti Lumíra Kantora projde pěti odděleními, kde je provoz ohrožen, ročně asi 2500 dětí.   Perinatologická centra soustřeďují porodnickou a neonatologickou péči. Perinatální období je od 28. týdne těhotenství do sedmého dne života. Péče v ČR je třístupňová - základní v běžných porodnicích, intermediární na přechodu mezi intenzívní a standardní a perinatologická centra pro porody novorozenců o extrémně nízké hmotnosti.   V Praze jsou vedle tří perinatologických center tři centra středního stupně - na Bulovce, v Krči a na Vinohradech.   Předseda neonatologické společnosti profesor Richard Plavka z centra u Apolináře varoval, že hrozí omezení až zastavení akutní péče o novorozence. Vzniklý výpadek nepokryje kapacita zbývajících center. Pokud by se děti převážely, hrozí zvýšená úmrtnost a nemocnost dětí.   Postoj neonatologické společnosti podpořil výbor pediatrické společnosti, ohrožena je i péče o děti a dorost. Výbor se proto obrátil na premiéra, ministra zdravotnictví a celou vládu, aby situaci urgentně řešili, sdělil ČTK předseda výboru profesor Jan Janda.   Centra se starají o nedonošené děti, které se narodí mezi 24. až 37. týdnem těhotenství, jejich porodní hmotnost se pohybuje od zhruba půl do dvou a půl kilogramu. Počty předčasně narozených dětí v Česku rostou. V roce 2000 bylo z 90.000 novorozenců 5000 nezralých, loni ze 118.000 přes 8000. Roste i podíl nezralých novorozenců. Dřív než v 37. týdnu přijde na svět kolem 7,3 procenta dětí, před osmi lety 5,5 procenta. Na nárůstu se podílejí umělá oplodnění - zvyšuje se počet vícečetných těhotenství, s tím i riziko předčasných porodů.   Vyšší počet předčasně narozených dětí znamená i vyšší objem péče, rostou nároky na personál. Pokud péče není dobrá, děti mohou mít problémy v budoucnu. Neonatologové na to poukazovali, když žádali další peníze na vybavení center. Podle profesora Plavky chybí 150 lůžek specializované péče, centra jsou vybavena na menší počet dětí.   I v současných podmínkách se ale daří většinu dětí zachránit. V tuzemsku je nízká novorozenecká úmrtnost (1,48 promile), o něco nižší je jen ve Skandinávii. Česko tak patří mezi první čtyři státy v Evropě.       Úmrtnost novorozenců v promile      2003  2004         2005         2006         2007         2008         2009     mrtvorozenost  2,62  2,55         2,47         2,32         2,24         1,98         2,10            poporodní úmrtnost do jednoho dne  3,92  3,73  3,51  3,66  3,27  2,78  2,86     časná novorozenecká úmrtnost do 7 dnů  1,30  1,18  1,05  1,35  1,03  0,80  0,75     novorozenecká úmrtnost do 28 dnů  2,09  2,01  1,83  2,10  1,60  1,45  1,38     Zdroj: Ústav zdravotnických informací a statistiky     Naďa Myslivcová mal  