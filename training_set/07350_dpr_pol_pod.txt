 V Blansku se připravuje modernizace autobusového nádraží  Blansko 12. ledna (ČTK) - Společnost ČAD Blansko plánuje rekonstrukci blanenského autobusového nádraží. Do tohoto areálu se již přes 40 let neinvestovalo. Je tedy značně zastaralý a jeho hlavním problémem je špatně rozčleněná plocha pro stání autobusů. Modernizace přijde na 32 milionů korun. Firma na ni chce získat evropské dotace. Pokud uspěje, začnou stavební práce koncem příštího roku, řekl dnes ČTK ředitel firmy Jiří Šebela.   Původně o rekonstrukci nádraží usilovala blanenská radnice s poukazem na to, že projekt je v zájmu obyvatel města, kteří po modernizaci již delší čas volají. Ukázalo se ale, že městský úřad nemá na čerpání dotací nárok, neboť není vlastníkem areálu.   Proto je nyní jen na ČAD Blansko, aby se o potřebné změny zasadila, uvedl Šebela. Podle záměru by měla být současná hlavní budova nádraží zachována, ale podstatně upravena. Největší úpravy čeká všech 25 autobusových stanovišť. Jsou nezastřešená, scházejí u nich lavičky a jsou z dopravního hlediska nešťastně umístěna. Nádražím denně projede přibližně 200 autobusů.   V rámci prací se počítá i s vybudováním parkoviště pro osobní auta. V zadní části areálu vznikne nová část cyklistické stezky, vedoucí nábřežím řeky Svitavy. To už je ale projekt radnice, stejně jako plánované vybudování kruhové objezdu u nádraží.   Vladimír Klepáč vju    