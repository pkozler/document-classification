 Průzkum: Češi chtějí mít blíž sběrná místa na elektrošrot  Praha 2. ledna (ČTK) - Češi sice mají stále více informací o zpětném odběru vysloužilých elektrospotřebičů, který v České republice funguje od druhé poloviny roku 2005, zároveň ale klesá jejich ochota dopravovat elektrošrot do vzdálenějších sběrných míst. Vyplývá to z průzkumu, který v posledním čísle firemního časopisu zveřejnil kolektivní systém Asekol. Kolektivní systémy proto síť sběrných míst neustále rozšiřují.   "Lidé jsou méně ochotni dopravit vysloužilý elektrospotřebič k ekologickému zpracování na větší vzdálenost. Až 81 procent lidí uvedlo, že jejich sběrný dvůr je moc daleko na to,a by tam tahali například přehrávače nebo kalkulačky," uvedla společnost Asekol.   Zatímco v roce 2008 byli lidé ochotni malá elektrozařízení odnést na sběrné místo vzdálené 1633 metrů, tak loni tento ukazatel klesl na 1417 metrů. V případ velkých elektrozařízení se vzdálenost snížila z 2110 metrů v roce 2008 na loňských 1475 metrů.   Na druhou stranu informovat Čechů o systému sběru vysloužilých elektrospotřebičů se zvyšuje. "Na 59 procent lidí si myslí, že o něm má dost informací. O umístění sběrného dvora ve své obci ví osm z deseti respondentů," podotkl Jiří Remr z agentury Markent, která průzkum provedla.   Kolektivní systémy sběrnou síť stále rozšiřují. Například Asekol od konce roku 2008 do loňského listopadu zvýšil celkový počet sběrných míst z 9362 na 11.252. Podobně postupují i ostatní kolektivní systémy. I díky tomu se množství vybraných elektrospotřebičů každý rok zvyšuje. Předloni odevzdal každý Čech k recyklaci průměrně 5,5 kilogramu starých elektrozařízení, což bylo o třetinu více než v roce 2008.   Sběr a likvidaci starého elektroodpadu uvedeného na trh do roku 2005 mají na starost kolektivní systémy, kterých je v Česku zapsáno pět - Asekol, Elektrowin, Retela, Ekolamp a Rema Systém. Pro každou z devíti stanovených skupin historických elektrozařízení může být zapsán jen jeden z kolektivních systémů, přičemž jejich provoz je financován z recyklačních poplatků připočítaných k ceně nových elektrospotřebičů.   ČR díky kolektivním systémům splnila svůj závazek daný Evropské unii, že do konce roku 2008 vybere minimálně čtyři kilogramy vysloužilých domácích elektrospotřebičů na obyvatele a rok. Pokud by Česko podmínku nesplnilo, hrozily by mu ze strany EU sankce. Sběr vysloužilých elektrozařízení se zvyšoval i loni.   beh mol  