 Vlak zabil v Pardubicích ženu, která přecházela koleje  Pardubice 22. ledna (ČTK) - Projíždějící vlak srazil dnes v noci v Pardubicích ženu. Byla na místě mrtvá. ČTK to řekl operační důstojník krajských hasičů.   "Přecházela v Hlaváčově ulici přes koleje, kde se normálně nesmí chodit, a zřejmě to nestihla," uvedl důstojník.   Smrt při srážce s vlakem letos našli v Pardubickém kraji již tři lidé. Ve Svitavách se 17. ledna mezinárodní rychlík střetl s mužem, který nejspíše spáchal sebevraždu. Sebevražedný motiv je pravděpodobně i za srážkou vlaku se sedmnáctiletým chlapcem u Chocně, k níž došlo 11. ledna.   dos mkv  