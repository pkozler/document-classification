 Diplomacie před létem již tradičně zveřejnila doporučení na cesty  --------------------    Ke zpravodajství: GRAFIKA; AUDIO   Doplnili jsme další informace v 2. až 4. a v posledním odstavci a v médiích doplnili AUDIO   --------------------    Praha 26. května (ČTK) - Česká diplomacie již tradičně před zahájením letní turistické sezony vydala sadu doporučení pro Čechy na cestách v zahraničí. Například by si měli před odjezdem zjistit co nejvíce informací o své destinaci, především o tamní bezpečnosti, dále dodržovat místní zákony a zvyklosti, být opatrní na své osobní věci a peníze a neriskovat, ať už při sportu či při jízdě autem. Důležité je i sjednání zdravotního pojištění.   Náměstek ministra zahraničí Vladimír Galuška dnes novinářům řekl, že kompletní informace cestovatelé naleznou na  webu  ministerstva.   "Pomoc konzulárních pracovníků se poskytuje v nouzi, není to tedy pojišťovna štěstí, nelze očekávat, že stát bude svým občanům doplácet dovolenou v případě ztráty peněz, nebo jim bude pomáhat do míst různých dobrodružství. Je to skutečně nouzová pomoc," uvedl Galuška.   Ministerstvo připomnělo, že konzulové pomohou například při nemoci, ztrátě dokladů, okradení či nehodě. Diplomacie i letos české konzuláty posílí - dočasně budou v létě navíc fungovat ve Splitu, Rijece, Barceloně a v Burgasu. V černohorské Podgorici funguje konzulát i mimo letní sezonu.   Pokud se člověk ocitne v zemi, kde český zastupitelský úřad chybí, může v případě potřeby požádat o pomoc misi jiného členského státu EU.   K nejoblíbenějším destinacím Čechů patří Chorvatsko. I letos v létě tam budou od 1. července do 31. srpna sloužit čeští policisté, kteří budou ve společných hlídkách se svými chorvatskými kolegy. Pokud Čech v Chorvatsku zavolá na tísňovou linku 112, může se na českého policistu nechat přepojit a s ním řešit své problémy.   Ministerstvo doporučuje všem lidem cestujícím do zahraničí se před odjezdem zapsat do internetové dobrovolné registrace DROZD na  http://drozd.mzv.cz . Pokud tak učiní, dostanou v zahraničí v případě hrozícího nebezpečí informaci v textové zprávě nebo v e-mailu. Údaje, který cestovatel při registraci poskytne, slouží české konzulární službě, aby mohla lépe reagovat, když se stane například přírodní katastrofa, konají se sociální nepokoje nebo začne ozbrojený konflikt.   Ministerstvo uvedlo, že DROZD se lidem vyplatil například letos při vlně nepokojů v arabských zemích na severu Afriky. Oblíbenou destinací je například Egypt, který loni navštívilo více než 200.000 Čechů. Turisté tam mířící by měli sledovat aktuální upozornění týkající se této i jiných zemí.   Lucie Petrová mkv  