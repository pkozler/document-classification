 V dubnu nezaměstnanost ve Zlínském kraji klesla na 9,5 procenta  --------------------    Ke zpravodajství: GRAFIKA; AUDIO   Zprávu jsme od 4. odst. rozšířili o další podrobnosti vyplývající ze zveřejněných statistik a vyjádření mluvčí krajské pobočky úřadu práce ve Zlíně.   --------------------    Zlín 9. května (ČTK) - Dubnová míra nezaměstnanosti ve Zlínském kraji klesla meziměsíčně o 0,7 procentního bodu na 9,5 procenta. Bez práce bylo 30.179 lidí, z toho dosažitelných, tedy těch, kteří mohli ihned nastoupit do zaměstnání, bylo 28.774. Počet volných pracovních míst se oproti březnu zvýšil. Informace dnes zveřejnilo ministerstvo práce a sociálních věcí. Ve stejném období loni nezaměstnanost v kraji činila 10,7 procenta.   Zlínský kraj však stále vykazuje míru nezaměstnanosti vyšší, než je celostátní průměr a ve srovnání s ostatními kraji v zemi má sedmou nejvyšší míru nezaměstnanosti.   V celé zemi se míra nezaměstnanosti v dubnu proti březnu snížila o 0,6 procentního bodu na 8,6 procenta. O práci se ucházelo 513.842 lidí, což je meziměsíčně o 33.920 méně. Analytici odhadovali pokles na 8,7 procenta.   Dubnový pokles nezaměstnanosti ve Zlínském kraji byl významnější, než tomu bylo v předchozích dvou měsících, kdy nezaměstnanost v Česku začala postupně klesat. V evidencích úřadů práce v regionu ubylo 2336 osob. "Během dubna se na úřadech zaevidovalo méně uchazečů o zaměstnání a naopak více uchazečů bylo vyřazeno. Způsobila to nejen sezonnost na trhu práce, ale také nastartování ve větší míře aktivní politiky zaměstnanosti, zejména veřejně prospěšných prácí," řekla dnes ČTK mluvčí zlínského úřadu práce Miriam Majdyšová. Jen ve Zlínském kraji na veřejně prospěšných pracích bylo vytvořeno přes 360 pracovních míst. "Bohužel to jsou pracovní příležitosti, které jsou na dobu určitou. Bude otázkou, zda tito lidé najdou uplatnění na dobu delší než jen na tuto veřejně prospěšnou práci," podotkla Majdyšová.   Podle odborníků pokles nezaměstnanosti souvisí i se sezonními pracemi. Majdyšová uvedla, že například ve Zlínském kraji v evidencích úřadů se po dlouhé době objevila místa pro zedníky, která v minulosti prakticky zmizela z nabídky.   Na konci dubna úřady v regionu hlásily 1815 volných pracovních míst. Je to o 291 volných pracovních míst více než na konci března. Na jedno volné pracovní místo připadlo 16,6 uchazeče o zaměstnání.   Nejčastěji nabízená volná pracovní místa jsou v profesích svářeči, seřizovači a obsluha obráběcích strojů, řidiči nákladních automobilů a tahačů, obchodní zástupci a zedníci.     Ukazatele nezaměstnanosti ve Zlínském kraji:     region  uchazeči (březen 2011)*  uchazeči (duben 2011)*  míra březen 2011 v pct  míra duben 2011 v pct     Kroměříž  6265 (6696)  5846 (6256)  12,0  11,0     Uherské Hradiště  7116 (7426)  6632 (6875)  9,8  9,2     Vsetín  8520 (8961)  7832 (8264)  11,2  10,4     Zlín  9040 (9432)  8464 (8784)  8,9  8,3     Zlínský kraj  30.941 (32.515)  28.774 (30.179)  10,2  9,5     *počet nezaměstnaných, kteří mohli bezprostředně nastoupit do zaměstnání, čísla v závorkách označují celkový počet nezaměstnaných.   zdroj: MPSV     slu snm  