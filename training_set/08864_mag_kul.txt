 Revival ABBY do O2 areny přilákal mnoho mladých posluchačů  --------------------    Ke zpravodajství: FOTO ve Fotobance  ID foto: P200902121021801, P200902121053801, P200902121044001, P200902121021601   --------------------    Praha 15. ledna (ČTK) - Koncert revivalu ABBA The Show dnes roztleskal a roztančil pražskou O2 arenu. Podle pořadatelů dorazilo 8000 návštěvníků, o 2000 více než při vystoupení této téměř dokonalé iluze popových 70. a 80. let v roce 2009 v pražské Tesla Aréně. Velká část publika se zjevně narodila až po roce 1983, kdy se legendární švédská čtveřice rozešla.   "ABBU znám z desek rodičů, DVD, odkazů na internetu a pochopitelně z filmu Mamma Mia!, který jsem viděla snad desetkrát. Moc se mi ty melodické písničky plné pozitivní nálady líbí," řekla ČTK mladá návštěvnice Kamila, která na koncert přijela z Plzně.   Vystoupení zahájil směsí známých melodií skupiny ABBA Národní londýnský symfonický orchestr vedený Matthewem Freemanem, který se místy ujímal role průvodce večera. Revival ABBA The Show, který je také díky originálním kostýmům považovaný za nejautentičtější vzpomínku na slavné kvarteto, zahájil svou produkci hity Ring Ring, Honey, Honey a I Do, I Do, I Do, I Do, I Do, při kterém se poprvé představil saxofonista Ulf Andersson, který doprovázel původní kvarteto v dobách jeho největší slávy. Druhým pamětníkem slávy a členem doprovodné kapely originální ABBY, který dnes zahrál v Praze, byl kytarista Janne Schaffer.   Členům revivalu, hudebníkům a sboristům, kteří zaplnili celé jeviště, se celkem rychle za pomoci dalších známých písní jako Mama Mia, SOS nebo Knowing Me, Knowing You podařilo roztleskat celou halu a roztančit většinu lidí na místech k stání.   Program gradoval i po zhruba půlhodinové pauze. Píseň I Had A Dream skupina věnovala "dětem na celém světě" a její refrén si za aplausu přítomných s ABBA The Show zazpívali členové Kühnova dětského sboru. Následovaly další hity, mezi kterými nechyběly Gimme! Gimme! Gimme!, Money, Money, Money, Chiquitita nebo Dancing Queen.   ABBA The Show se představilo v České republice už v roce 2002 v rámci koncertu Artists Against Flood - Umělci proti povodním.   Další dvě vystoupení se uskutečnila před dvěma lety v Praze a Ostravě a potvrdila obrovskou popularitu švédské legendy v České republice.   Skupina ABBA vznikla v roce 1971 ve Stockholmu. Její název vznikl složením prvních iniciál z křestních jmen všech čtyř protagonistů, kterými byli Agnetha Fältskogová, Björn Ulvaeus, Benny Andersson a Anni-Frid Lyngstadová. ABBA zatím prodala přes 370 milionů desek, ještě mnoho let od ukončení činnosti jich prý ročně prodává po celém světě kolem dvou milionů. Konec jejich spolupráce v roce 1983 předznamenaly hádky, rozvody i neshody kvůli tvorbě a penězům. ABBA v té době vydělávala víc peněz než průmyslový koncern Saab. Dnes čtveřice opakovaně tvrdí, že už nikdy společně nevystoupí, a odmítla za svůj comeback jednu miliardu dolarů.   Podle písní ABBY vznikl film a také muzikálové představení Mamma Mia!, které se v pražské O2 areně představí 22. až 29. září.   Roman Jireš kš  