 SVS: Do ČR bylo z Německa dovezeno 4500 kg vepřového s dioxinem  Praha 14. ledna (ČTK) - Do Česka bylo na přelomu loňského a letošního roku dovezeno z Německa celkem 4500 kilogramů vepřového masa, které mohlo obsahovat rakovinotvorný dioxin. Spotřebitelé vepřové maso zřejmě už zkonzumovali. ČTK to dnes sdělil mluvčí Státní veterinární správy (SVS) Josef Duben, podle kterého o tom dnes SVS informovaly německé úřady.   "Rozbourané a balíčkované vepřové maso směřovalo do Středočeského a Ústeckého kraje. Podle našich poznatků již bylo distribuováno a zřejmě snědeno, protože směřovalo především do podniků veřejného stravování," uvedl Duben.   Dubna tvrdí, že lidé nemají důvod k panice, protože dioxin je nebezpečný tehdy, pokud ho člověk požívá delší dobu a může se v těle hromadit. "Expozice musí trvat delší dobu. Jednorázové požití člověka neohrozí," podotkl.   Ministerstvo zdravotnictví spolkové země Sasko-Anhaltsko ve čtvrtek uvedlo, že maso ze 35 prasat, přivezených na německá jatka 30. prosince, bylo údajně prodáno jednomu podniku v Polsku a dvěma dalším zpracovatelům v Česku.   Hlavní polský veterinář dnes podle agentury DPA oznámil, že do Slezska bylo z Německa prodáno asi 1,5 tuny potenciálně kontaminovaného vepřového masa. Úřady podle něj nyní dodávky masa kontrolují podrobněji, dál ho ale do Polska pouštějí. "V současnosti není uzavírka pro Německo nutná," řekl.   Čeští veterináři dnes kritizovali německé kolegy za špatnou komunikaci ohledně možného dovozu vepřového masa z německého chovu kontaminovaného rakovinotvorným dioxinem. Informace o dovozu masa, které mohlo obsahovat dioxin, se čeští odborníci dozvěděli až dnes odpoledne.   Aféra s dioxinem vypukla v Německu na přelomu roku. Ukázalo se, že výrobce krmných tuků ze severu země používal k jejich produkci látky určené výhradně k technickým účelům, například k výrobě papíru. Na trh dodal až 3000 tun dioxinem kontaminovaného tuku, který mohl zamořit až 150.000 tun krmiva pro hospodářská zvířata. Německé testy zatím prokázaly výskyt této nebezpečné látky ve vejcích a v mase nosnic a prasat.   beh fln jw  