 Česko v prvním čtvrtletí navštívilo víc turistů ze zahraničí  Praha 31. května (ČTK) - Českou republiku v prvním čtvrtletí navštívilo téměř 3,9 milionu zahraničních návštěvníků, což je ve srovnání s loňským rokem zhruba tříprocentní nárůst. Vyplývá to ze statistik společnosti STEM/MARK, které na webových stránkách zveřejnilo ministerstvo pro místní rozvoj. Zahraniční návštěvníci v Česku utratili celkem 23 miliard korun, proti loňsku o 11,2 procenta méně.   Z cizinců, kteří Českou republiku navštívili, jich podle agentury téměř dva miliony tvořili jednodenní návštěvníci, kteří v tuzemsku nevyužívají ubytování. Z přibližně 1,5 milionu dlouhodobějších návštěvníků 77 procent turistů využilo ubytování v hromadných ubytovacích zařízeních a 23 procent se ubytovalo individuálně. Přibližně 375.000 cizinců Českem jen projíždělo.   Nejvíce v tuzemsku utrácejí turisté přijíždějící na více dnů. Ti podle průzkumu denně utratí za ubytování, vstupy, služby, suvenýry a jiné požitky v průměru 2218 korun. Jednodenní turisté zpravidla přijíždějí na nákupy a v průměru utratí 1503 korun a tranzitní návštěvníci v Česku v průměru utratí 1338 korun.   Proti loňsku se mírně změnila i struktura zahraničních návštěvníků. O jeden procentní bod klesl na 17 procent podíl nejpočetnějších zahraničních návštěvníků - Němců. Počet Britů se snížil o tři procentní body na devět procent. O dva procentní body na devět procent se snížil podíl slovenských návštěvníků. Ve srovnání naopak stoupl o tři body počet ruských návštěvníků na sedm procent. Stejného poměru v letošním prvním čtvrtletí dosáhli i Francouzi, jejichž podíl stoupl o jeden procentní bod.   Statistiku příjezdů turistů za první čtvrtletí už v minulosti zveřejnil Český statistický úřad (ČSÚ), který se zaměřil výhradně na hosty hromadných ubytovacích zařízení. Podle údajů Českého statistického úřadu v prvním čtvrtletí letošního roku počet přenocování hostů v tuzemských hromadných ubytovacích zařízeních vzrostl meziročně o 6,5 procenta na 7,4 milionu. Celkově přijelo 2,4 milionu hostů, což je o 8,5 procenta více než před rokem.   Statistika ČSÚ vycházela z počtu hostů, kteří se ubytovali alespoň na jednu noc v hotelech, penzionech a jiných zařízeních, které mají kapacitu nejméně pět pokojů, nebo deset lůžek.   cfr vju  