 Cargo opouští některé tratě, jezdit na nich bude jen občas  Praha 6. ledna (ČTK) - Nákladní dopravce ČD Cargo udělal další krok, který umožní rušení některých lokálních tratí. Začátkem ledna vydal pro některé stanice, kde ještě zbyla nákladní doprava, takzvaný zákaz nakládky. Správa železniční dopravní cesty (SŽDC) tím přijde o jednu z překážek, která jí brání se zbavit údajně prodělečných tratí. Vydání dokumentu ČTK potvrdil mluvčí ČD Cargo Roman Jandík, podle něj tím ale nákladní doprava zcela nezanikne.   Pravidelné vlaky bez ohledu na to, kolik je zátěže, už přitom přestaly jezdit před lety. Cargo ale mělo na tratích rezervované časy, v nichž mohlo podle potřeby jet. Právě jejich přítomnost v jízdním řádu je pro správce infrastruktury přítěží, která mu rušení tratí může zkomplikovat. Zákaz nakládky navíc znamená, že Cargo ze zmíněných stanic vůbec nesmí přepravovat, i kdyby zájemce byl. Vyjádření SŽDC zatím ČTK zjišťuje.   Dokument se zmiňuje o celkem 17 stanicích. Mezi nimi figuruje Jílové, Libouchec a Malé Chvojno na jedné z nejvíce ohrožených tratí z Děčína do Oldřichova u Duchcova, ale i Vidnava na Jesenicku, Jemnice na Třebíčsku nebo Netolice na Českobudějovicku. Zákaz nakládky se týká i Kadaňského Rohozce a Vilémova u Kadaně, kam během roku jezdí vojenské transporty na cvičení do Doupovských hor.   "Je to tak, nepoptali jsme tam nákladní dopravu. Ale kdyby tam byl nějaký obchodní případ, pro který se vyplatí dojet, můžeme tam pořád podle potřeby zajet," řekl ČTK Jandík. Pro zákazníka to ale bude mnohem náročnější, protože bude muset žádat i o výjimku ze zmíněného interního nařízení ČD Cargo.   Prakticky všechny dotčené stanice jsou na tratích, na nichž neobjednaly kraje osobní dopravu a SŽDC je kvůli tomu teď chtějí zrušit, přestože sporadická nákladní doprava tam dosud fungovala. V praxi to zřejmě bude znamenat, že SŽDC nebude mít povinnost trať udržovat například při sněhové kalamitě. Zda nákladní vlaky pojedou, bude jen na dohodě obou subjektů.   Kritici hovoří o tom, že ČD Cargo tím chce SŽDC pomoci výměnou za jinou protislužbu v rušení tratí. "Pokud jsem informovaný dobře, tak je to na žádost SŽDC. Přesvědčilo pár lidí na Cargu, že je to výhodné to udělat. Jde jim o to, aby nebyl formálně žádný zájemce o provozování veřejné dopravy a aby mohli trať bez problémů zrušit," řekl ČTK pod podmínkou anonymity zdroj blízký jednomu z menších dopravců. "I obchodní zástupce od Carga to samotné překvapilo," dodal.   "Bezprostřední efekt na naše přepravy zákaz zatím nemá," řekl ČTK Pavel Suchánek, majitel skladu izolačních materiálu L.P.M. Libouchec, jemuž ČD Cargo po trati z Děčína vozí minimálně jednou do měsíce vagon s materiálem. Ten nahradí několik nákladních aut, jejichž nadměrným provozem obec na úpatí Krušných hor už tak hodně trpí. "Zrovna teď máme na cestě jeden vagon, kdyby to nešlo dopravit, dali by nám vědět. Ale z dlouhodobého hlediska je to smutné pro celou trať," řekl Suchánek.   Jan Beránek vju  