 Bystřické náměstí zaplnily židle vyrobené firmami Thonet a TON  --------------------    Ke zpravodajství: AUDIO; FOTO/aktuality   --------------------    Bystřice pod Hostýnem (Kroměřížsko) 19. června (ČTK) - Náměstí v Bystřici pod Hostýnem dnes odpoledne připomínalo muzeum nábytku. Lidé z města i okolí sem totiž nosili své židle, křesla, barové stoličky, ale i miniatury, které byly před lety nebo i nedávno vyrobeny firmami Thonet nebo TON. Celkem se jich sešlo 84, nejstarší vyrobená kolem roku 1860. Happening se konal jako součást připomínky 150. výročí založení tradice výroby ohýbaného nábytku v Bystřici.   Zmíněné továrny jsou již po generace vlajkovou lodí zaměstnanosti ve městě, pracovalo v nich a stále pracuje řada Bystřičanů. "Každá rodina má doma nějakou 'thonetku'. Naším cílem bylo ty židle, které mají schované na půdách, ve sklepech nebo je stále používají, vystavit na náměstí a udělat z nich reprezentativní sbírku. Potěšilo nás, že se zapojily všechny generace," řekla ČTK vedoucího kulturního odboru radnice Barbora Janečková.   Akci zahajoval sám zakladatel tradice Michael Thonet, kterého si zahrál Pavel Malének, vedoucí odboru vnitřní správy radnice. "Imponuje mi úžasná kreativita, kterou oplýval. Vynalezl způsob ohýbání dřeva tak, aby neprasklo a aby mu zůstal tvar, který mu chtěl dát. Dostal to dřevo i do těch nejobyčejnějších domácností v dobách, kdy to vůbec nebylo běžné," ocenil Thoneta Malének.   "Charakteristickým výrobcem jej dělá klasická čtrnáctka (číslo modelu, který má firma i v logu), která se vyrábí v podstatě stejným způsobem 150 let. Neuvědomuji si, že by existoval jiný výrobek i z jiných oborů, který by se takovou dobu dělal stejně. Odkazuje se na to i naše současná produkce, i když ten design je trošku jiný, módnější, ale princip ohýbání masivu a překližek zůstal stejný," řekl ČTK vedoucí oddělení řízení jakosti firmy TON Radmil Tomčík.   Hana Červenková přinesla na náměstí židle vyrobené v roce 1911. "Mají přesně sto let. Měla je už moje babička, která je dostala, když se vdávala. Teď nám je půjčila teta, která když měla svatbu, tak málem ty židle zlikvidovali. Chtěli je nařezat na polínka a spálit. Jenže strejda tehdy pracoval v 'tonetovce' a řekl, že taková vzácnost se musí zachovat," přiblížila s úsměvem Červenková.   Anežka Adamová z Podhradní Lhoty pro podnik pracovala jako vyplétačka židlí přes dvacet let. "Přinesla jsem na náměstí 'thonetovku' čtrnáctku. Je to klasická vyplétaná židle," popsala svůj výrobek. Na náměstí dorazil s letitou židlí i František Sklenář. "Myslím, že může být stará tak 80 let. Mám v pokoji ke stolu všechny čtyři. A dá se na ní ještě sedět," řekl Sklenář a vzápětí odolnost a funkčnost své židle názorně předvedl.   Miniaturní, asi 15 centimetrů "vysoký" model židle donesla Zdena Žůrková. "Kdysi ho dělal můj tchán, který pracoval roky v 'tonetovce'. Dělali modely, zkoušeli různé tvary židlí. Tahle jedna mi zůstala, tak jsem ji vzala sem. Mám to dost daleko, jela jsem na kole, tak jsem nechtěla brát nic velkého. A měla jsem s touhle židličkou úspěch," pochvalovala si Žůrková.   Výročí 150 let výroby ohýbaného nábytku v Bystřici pod Hostýnem připomíná kromě dnešní akce také výstava na tamním zámku. Thonet založil svou firmu ve městě v roce 1861. Pokračovatelem této tradice je společnost TON, která princip ohýbání dřeva v parní lázni využívá při výrobě dodnes.   Jan Vondrášek jup  