 Berounku v Černošicích stále blokují kry, hasiči mají pohotovost  Černošice (u Prahy) 1. ledna (ČTK) - Berounku v Černošicích u Prahy stále blokují ledové kry, kvůli nimž se zvedla vodní hladina. Hasiči situaci celou noc sledovali, evakuace lidí nebyla nutná. Jsou však nadále v pohotovosti a kontrolují stav hladiny, řekla dnes ČTK mluvčí středočeských hasičů Lenka Kostková.   Ledová bariéra o délce přibližně 400 metrů se vytvořila v pátek odpoledne mezi jezem Mokropsy a ulicí Ke hřišti. Voda nad touto bariérou stoupla zhruba o metr a pulzovala. Podle  webových stránek města  bylo dosaženo hodnot, které odpovídají druhému stupni povodňové aktivity. Povodňová komise proto vyhlásila stav pohotovosti.   Kolem 22:00 začala voda ledy částečně obtékat a hladina nad bariérou klesla zhruba o čtvrt metru. Od té doby je podle  internetových stránek černošických dobrovolných hasičů  stav beze změn. "Přijatá opatření nadále trvají, jednotka bude monitorovat situaci okolo bariéry a zůstává v pohotovosti," informovali hasiči kolem 10:00.   Podobné problémy byly v Černošicích i v lednu. Vytvořily se tam tehdy tři bariéry - nad černošickou lávkou, na úrovni Říční ulice a u hřiště v Mokropsích. I tehdy na situaci dohlíželi hasiči a pracovníci Povodí Vltavy.   khj jpt  