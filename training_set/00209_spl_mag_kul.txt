 Jesenické muzeum zaplnily modely stavebnice Merkur  --------------------    Ke zpravodajství: FOTO ve Fotobance  ID foto: P200909060159701, P200904080326201, P200906170588701, P200804030724901   --------------------    Jeseník 11. ledna (ČTK) - Tisíce kovových dílků ale i samotné modely jedné z nejznámějších českých stavebnic Merkur zaplnily dnes prostory Vlastivědného muzea Jesenicka. Exponáty ze zhruba 400 stavebnic vážící dohromady kolem půl tuny pocházejí ze sbírky největšího českého sběratele této stavebnice Jiřího Mládka. Pětašedesátiletý nadšenec přivezl například model legendárního rypadla, které si může pamatovat starší generace z obalů Merkura.   Autor výstavy připravil pro návštěvníky průřez historií kovových stavebnic českého Merkura, ale i dalších stavebnic podobných Merkuru, které se v Čechách vyráběly. Na výstavě nechybějí ani ukázky podobných stavebnic německé výroby.   Návštěvníky však dnes nejvíce upoutala přehlídka samotných modelů, které se dají z jednotlivých kovových dílů sestavit. "Dovezl jsem obří kolotoč, model rozhledny, ale i vagonky, kolejiště či model slavného legendárního rypadla, které mají v paměti naši dědečkové z obálky 40 let staré stavebnice Merkur," řekl ČTK Mládek. Lidé se však zastavovali i u originálních, 80 let starých modelů, které stavěl vynálezce stavebnice Jaroslav Vancl pro reklamní účely.   Na děti čeká v muzeu herna, kde mohou zkoušet postavit modely podle vlastní fantazie. "Chce to hlavně zručnost, fantazii a především trpělivost. Stavebnice Merkur při této uspěchané době učí dítka to hlavní, co jim chybí, a to je trpělivost," doplnil Mládek.   Od lega, které nyní patří mezi nejoblíbenější dětské stavebnice, se podle něj v mnohém liší. "Lego je stavebnice vhodná pro budoucí stavaře a architekty. Merkur je geniální stavebnice pro budoucí strojaře a techniky. Snažím se dostat Merkur tam, kam patří, a to je do škol, do hodin praktické výuky. Děti by si díky ní mohly osvojit základní technické návyky," uvedl Mládek.   Stavebnici považuje za technický národní poklad. "Mám největší sbírku na světě, která obnáší na hmotnost dvě tuny a tisíc kusů stavebnic. Merkur se vyrábí nepřetržitě již 80 let a je v současné době jediný, který vysoko vyčnívá mezi ostatními deseti výrobci, kteří podobnou stavebnici vyrábějí," dodal Mládek.   Jiří Mládek pocházející z Kyškovic na Litoměřicku propadl kouzlu stavebnice již v dětství. Jeho sbírka získala v červnu 2006 certifikát pelhřimovského muzea kuriozit, v Polici nad Metují, kde se Merkur stále vyrábí, založil jeho muzeum. Svůj dosud největší model, Ocelové město inspirované stejnojmenným románem Julese Verna, sběratel v muzeu neustále rozšiřuje. Získal již certifikát jako největší model svého druhu na světě a vysloužil si nominaci do Guinnessovy knihy rekordů.   U zrodu stavebnice Merkur stál v roce 1920 Jaroslav Vancl. Původní hračka byla založená na háčkovém principu. V roce 1925 přešel Vancl na nový systém spojování jednotlivých dílů pomocí šroubků a matiček. Ten se zachoval, stejně jako nový název stavebnice - Merkur - dodnes. Součástky lidé dokonce používali i k drobným opravám v domácnosti. Merkur využili také mnozí vědci, například Otto Wichterle s jeho pomocí sestavil v 60. letech první stroj na výrobu kontaktních čoček.   Dnes stavebnice žije díky Jaromíru Křížovi a jeho synům, kteří po roce 1989 převzali výrobu této české hračky. V roce 1996 a 1997 získala ocenění Hračka roku a úspěšně se vyváží do západní Evropy, Kanady i zemí bývalého Sovětského svazu.   Výstavu s názvem Dírkatý zázrak mohou návštěvníci Vlastivědného muzea Jesenicka zhlédnout do 2. dubna.   Alena Petrželová kš  