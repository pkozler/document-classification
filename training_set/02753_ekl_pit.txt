 Občané Zlínského kraje loni odevzdali 1600 tun elektroodpadu  --------------------    Ke zpravodajství: AUDIO   --------------------    Zlín 25. ledna (ČTK) - Občané Zlínského kraje odevzdali loni bezmála 1600 tun elektrozařízení. Každý občan kraje se tak podílel na recyklaci v průměru 2,7 kilogramy elektroodpadu. Oproti předchozím letům jsou čísla o něco nižší. V roce 2009 občané regionu odevzdali přes 2000 tun elektrozařízení, řekla dnes ČTK Taťána Pokorná z Eletrowinu.   Podle Pokorné se v celkových číslech odrazily hospodářská krize a zvýšení výkupních cen železa. Někteří lidé tak spotřebiče raději odevzdávali do výkupny šrotu. "Ze společného průzkumu našeho a společností Asekol a Ekolamp vyplynulo, že lidé jsou méně ochotnější v téhle době chodit s vyslouženými elektrospotřebiči na sběrný dvůr nebo k prodejci. Je to asi také ovlivněno krizí a tím, že mají jiné starosti, než se starat o životní prostředí," poznamenala Pokorná.   Ve Zlínském kraji je poměrně hustá síť sběrných míst. Zatímco v roce 2009 jich bylo 55 a na jedno sběrné místo připadlo bezmála 11.000 občanů, vloni bylo v regionu 67 sběrných míst a na jedno připadlo téměř 9000 lidí. V celé ČR bylo 808 sběrných míst, na každé z nich připadlo 13.000 obyvatel.   V kraji na konci roku bylo také 126 sběrných míst u prodejců, v celé zemi 2302. Regionální číslo se meziročně nezměnilo, předloni těchto míst bylo také 126.   Sběr odpadu v kraji loni čekala novinka. Ve sběrných dvorech šesti měst byl zaveden systém velkoobjemových kontejnerů, do kterých lidé mohou odkládat chladničky, pračky, sekačky. Celkem bylo v kraji umístěno 13 těchto kontejnerů.   Elektrowin je největším subjektem zaměřeným na zpětný odběr vysloužilých elektrospotřebičů v ČR. Sběrnou sítí smluvně pokrývá přes 93 procent obyvatel země.   slu sap  