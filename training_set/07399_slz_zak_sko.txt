 ÚOHS uložil pokutu 30.000 korun Vysoké škole báňské  V 1., 7. a 8. odstavci jsme doplnili vyjádření školy.   --------------------    Brno 17. května (ČTK) - Úřad pro ochranu hospodářské soutěže (ÚOHS) uložil pokutu 30.000 korun Vysoké škole báňské - Technické univerzitě Ostrava (VŠB-TUO) za chyby v osmimilionovém tendru na právní služby. Zrušil také zadávací řízení. ČTK to dnes řekl předseda ÚOHS Petr Rafaj. Rozhodnutí je nepravomocné, ale škola oznámila, že se proti němu odvolávat nebude.   Úřadu vadilo, že uchazeči museli k prokázání kvalifikace doložit certifikát systému řízení jakosti řady ISO 9001 a certifikát systému řízení bezpečnosti informací řady ISO 27001. ÚOHS to považuje za nepřiměřené a diskriminační. Tendru se nemohly zúčastnit firmy, které tyto certifikáty nemají. Postup školy mohl podle ÚOHS podstatně ovlivnit výběr nejvhodnější nabídky.   Podle ÚOHS jsou povinnosti potenciálních uchazečů podrobně upraveny právními předpisy, zejména zákonem o advokacii, a výkon jejich činnosti je tedy právně regulován. "Již sama tato skutečnost zajišťuje zadavateli vyšší záruku kvality činnosti dodavatelů než v případě jiných veřejných zakázek," uvedl Rafaj.   Požadavkem na certifikát ISO 9001 podle něj škola významně zúžila okruh potenciálních uchazečů o veřejnou zakázku, kteří mají zkušenosti s obdobným předmětem plnění a byli by schopni ji řádně realizovat.   "Stejného názoru je i Česká advokátní komora, podle které je požadavek na předkládání ISO 9001 ve výběrových řízeních v rozporu s charakterem a povahou právních služeb a neodpovídá příslušným ustanovením zákona o advokacii a etickému kodexu," uvedl Rafaj.   Rovněž požadavek na předložení certifikátu ISO 27001 byl podle Rafaje v rozporu se zákonem, neboť nejde o technický kvalifikační předpoklad, který zákon umožňuje použít.   Škola zakázku vypsala loni v říjnu. Hledala firmu, která pro ni bude další čtyři roky dělat právní poradenství v oblasti obchodního práva, občanského práva, finančního práva, správního práva a práva hospodářské soutěže a dále kompletní služby v oblasti pracovního práva, průmyslového práva a práva duševního vlastnictví.   Mluvčí VŠB-TUO Táňa Kantorková ČTK sdělila, že hlavním cílem školy ve výběrovém řízení bylo vybrat špičkovou právní kancelář. "Při nastavování kvalifikačních předpokladů jsme se proto inspirovali dosavadní praxí ostatních zadavatelů, včetně českých ministerstev. Rozhodnutí Úřadu pro ochranu hospodářské soutěže o tom, že požadavky na certifikáty ISO u právních firem nejsou přípustné, lze vnímat jako průlomové a měnící dosavadní trendy," uvedla Kantorková s tím, že škola toto rozhodnutí zcela respektuje a nebude se proti němu odvolávat.   Rektor VŠB-TUO Ivo Vondrák řekl, že škola nebyla motivována ničím jiným než tím, že zmíněný certifikát už tam několik let funguje, a proto ho po uchazečích chtěla taky. "Dostáváme se do jakéhosi mrtvého bodu. Právníci, kteří mají dbát na kvalitu, nás napadají, že tu kvalitu chceme," řekl Vondrák.   vrn vpl mol  