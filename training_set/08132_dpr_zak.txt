 Při nehodách v lednu zatím zemřelo 39 lidí  Praha 31. ledna (ČTK) - V prvním měsíci letošního roku zemřelo podle předběžných policejních statistik na českých silnicích zatím 39 lidí. Přestože je tak počet obětí dopravních nehod relativně nízký, leden se již nejbezpečnějším měsícem posledních let nestane. Prvenství si udrží loňský začátek roku, kdy při haváriích zahynulo 36 lidí, nejméně od roku 1990.   Nejvíce obětí si letos nehody vyžádaly ve středu 26. ledna, na silnicích zemřeli čtyři lidé. Naopak jedenáct dní se doposud obešlo bez ztrát na životech. Měsíční bilance podle dřívějších vyjádření policistů často záleží na počasí. Za loňským nízkým počtem obětí podle nich stály sněhové kalamity a mrazy, které na řadě míst ČR částečně nebo úplně zastavily dopravu. Letošní první měsíc byl z hlediska počasí pro automobilovou dopravu celkem příznivý.   Policie zatím vyšetřovala v tomto roce přes 5350 nehod, loni v lednu zaznamenala přes 5800 havárií.   Celkem loni policie evidovala 75.522 nehod, usmrceno při nich bylo 753 lidí, což je nejméně od roku 1961, kdy se začaly vést statistiky. Opilí řidiči loni zavinili více než 5000 nehod, 102 lidí při nich zemřelo. Nejvíce nehod bylo způsobeno špatným řízením.   ado rot  