 MPO rozšíří síť zahraničních kanceláří pro exportéry o polovinu  Zprávu jsme v 7. odstavci doplnili o vyjádření Hospodářské komory ČR a upravili jsme  8. odstavec.   --------------------    Praha 3. května (ČTK) - Ministerstvo průmyslu a obchodu chce do dvou let rozšířit o polovinu síť zahraničních kanceláří, které podporují tuzemské exportéry. Do projektu se kromě kanceláří agentury pro podporu obchodu CzechTrade zapojí také zahraniční pobočky agentury pro podporu podnikání a investic CzechInvest. Proexportní kanceláře se zároveň místo teritorií budou více věnovat perspektivním oborům pro český vývoz v různých částech světa. Novinářům to dnes řekl ministr průmyslu a obchodu Martin Kocourek.   "Síť proexportních zahraničních kanceláří by se měla do dvou let rozšířit o polovinu. Zvětší se i nabídka našich služeb. To všechno jen s malými náklady navíc, protože síť si na sebe z velké části vydělá sama," uvedl Kocourek.   Základem nové proexportní sítě budou zahraniční kanceláře vládní agentury na podporu obchodu CzechTrade. "Páteřní síť bude tvořit deset regionálních center pokrývajících prakticky celý svět. Centra budou řídit menší kanceláře ve svých teritoriích. Celkem tak bude zahraniční síť pro exportéry dostupné zhruba v sedmi desítkách zemí světě," řekl generální ředitel CzechTrade Ivan Jukl. Dosud podle něj síť zahraničních kanceláří pokrývala více než 30 zemí světa.   Zahraniční kanceláře na podporu exportu zároveň změní priority své práce. "Podpora exportérů se dosud opírala hlavně o tradiční model, kdy jsme firmu úspěšnou na domácím trhu obrazně řečeno vyvezli na zahraniční veletrh či seminář. Nyní chceme vytvořit model, ve kterém budeme pro naše firmy aktivně vyhledávat obchodní příležitosti v zahraniční," podotkl náměstek ministra průmyslu a obchodu Milan Hovorka.   Podle náměstka ministra průmyslu a obchodu Martina Tlapy bude velmi důležité definovat prioritní obory, které jsou na zahraničních trzích pro české exportéry nejvíce perspektivní. "Hledání budoucí poptávky bude spočívat na fungující síti zahraničních kanceláří CzechTrade. Budou to tykadla, která vyhledají budoucí příležitosti. Podobně to funguje v řadě zemí Evropské unie, například ve Finsku," uvedl Tlapa.   V zahraničí by mělo firmám poskytovat služby 41 nových exportních specialistů, takže po rozšíření sítě jejich celkový počet vzroste na zhruba sto. Letos si projekt rozšíření zahraniční sítě po podporu exportérů podle Jukla vyžádá náklady 30 až 50 milionů korun, a to na zahájení pilotních projektů zejména v regionech Latinské Ameriky, Asie a bývalých zemích Sovětského svazu. Podobnou investici si projekt vyžádá i příští rok. "Celková částka na zdvojnásobení kapacit sítě CzechTrade by se měla pohybovat někde kolem 80 milionů korun. Máme představu, že další finance poté do sítě nepotečou od daňových poplatníků, ale spíše od klientů, kteří budou za naše kvalitní služby platit," podotkl Jukl.   Nový projekt MPO se zamlouvá Hospodářské komoře ČR, podle které by rozšíření sítě zahraničních kanceláří mohlo zvýšit podporu českých firem zejména na perspektivních mimoevropských trzích. "HK ale zároveň upozorňuje, že tato aktivita MPO nedokáže v podpoře exportu nahradit roli ekonomické diplomacie, která je v tomto ohledu naprosto klíčová. I nadále varujeme před silně negativními dopady oslabování a rušení obchodně-ekonomických úseků na českých zastupitelských úřadech v zahraničí, které realizuje ministerstvo zahraničních věcí," sdělil dnes ČTK prezident HK Petr Kužel.   Ministerstvo zahraničních věcí před časem vypovědělo MPO dohodu a ekonomickou agendu by na zastupitelských úřadech měli místo obchodních radů nově zajišťovat diplomaté. Zrušení obchodně-ekonomických úseků na českých ambasádách v zahraničí se nelíbí českým exportérům, kterým nyní MPO hodlá nabídnout právě hustší síť zahraničních kanceláří a nové služby při zprostředkování zakázek. Obchodní diplomacii by měla mít i nadále na starost velvyslanectví.   beh jw dvd  