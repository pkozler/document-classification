 Tržby majitele velkoobchodů Makro stouply ve čtvrtletí o 1,6 pct  Berlín 11. ledna (ČTK) - Německému maloobchodnímu řetězci Metro AG stouply ve čtvrtém čtvrtletí tržby o 1,6 procenta na 19,7 miliardy eur (zhruba 483,6 miliardy Kč). Slabý růst způsobil hlavně pokles na domácím německém trhu kvůli neobvykle chladnému počasí. Firma, která v České republice provozuje velkoobchody Makro, to uvedla v dnešním prohlášení.   Čtvrtletní tržby naproti tomu podpořil vývoj směnných kurzů. V místních měnách byly tržby vyšší jen o 0,1 procenta.   Tržby ve východní Evropě stouply o 6,9 procenta na 4,9 miliardy eur. V oblasti Asie a Afriky se zvýšily o 29,1 procenta na 700 milionů eur. V Německu však tržby klesly o 2,6 procenta na 7,9 miliardy eur. Důvodem bylo hlavně nepříznivé počasí, které negativně ovlivnilo nákupy v hlavním předvánočním období. V dalších zemích západní Evropy tržby stouply o 0,7 procenta na 6,3 miliardy eur.   Společnost dodala, že za celý rok 2010 se tržby zvýšily o 2,6 procenta na 67,3 miliardy eur. V místních měnách stouply o jedno procento.   Generální ředitel Eckhard Cordes potvrdil listopadovou prognózu firmy, podle které očekává za celý loňský rok provozní zisk bez mimořádných položek 2,3 miliardy eur. Firma loni pokračovala v úsporném programu a plánu urychlení expanze v zahraničí. Loni Metro otevřelo 100 obchodů ve 25 zemích, o 20 obchodů více než v roce 2009, napsala agentura AP.   Metro je čtvrtým největším maloobchodním prodejcem na světě. Firma provozuje přes 2200 obchodů ve více než 30 evropských, asijských a afrických zemích. Ve střední a východní Evropě působí společnost od roku 1993, v České republice je zastoupena od roku 1997. Její divize Makro Cash&amp;Carry ČR provozuje 13 velkoobchodních center a podle tržeb patří mezi největší obchodní řetězce v zemi.   irl dvd  