 Doubravice se chlubí nově vyzdobenou kaplí díky nadšení místních  --------------------    Ke zpravodajství: FOTO/aktuality   --------------------    Moravičany (Šumpersko) 26. května (ČTK) - K závěru se v těchto dnech chýlí obnova vnitřních prostor kaple Svaté Trojice v místní části Moravičan - Doubravici. Své síly při ní spojila řada místních lidí. Kapličku nově zdobí obřadní dřevěný stůl, který vyzdobil lidový řezbář Jaroslav Beneš. Obřadní stůl v kapli zdobí vůbec poprvé. Beneš to dnes řekl ČTK.   Obnova kapličky započala zhruba před osmi lety. K iniciativě tehdejšího starosty se aktivně připojili i místní, kteří vyrobili například nové dveře či obřadní stůl. "V kapličce se několikrát za rok scházíme, asi dvakrát ročně se v ní koná mše a loni jsme poprvé uspořádali vánoční setkání. Řekl jsme si, že přece nemůžeme nosit stůl z domu a vybídl syna, aby něco vyrobil. Do kaple jsem stůl věnoval jako dar," řekl dnes ČTK jeden z obyvatel místní části Jan Gottwald.   Do výzdoby oltářního stolu se asi před měsícem pustil lidový řezbář Jaroslav Beneš. Jasanový stůl ozdobil dřevem z ořechu. "Je to pro mě pocta, obřadní stůl v kapli zdobím poprvé. Nejhorší bylo vymyslet ornamenty. Ve středu se nachází kříž. U křížů se pokaždé snažím o nové pojetí, je na něm umístěno srdce. Tři tepny symbolizují svatou Trojici," řekl řezbář. Zdi kaple vyzdobil malbami malíř Petr Herzig, který ztvárnil procesí na Svatý Kopeček i Svatý Hostýn.   Aktivitu místních podporuje i obec. "Sounáležitost s obcí se může projevovat různě, toto je jedna z možností. Obec se to snaží podporovat, ale hlavním motorem jsou pro věc zapálení místní obyvatelé," uvedl starosta Moravičan Antonín Pospíšil (nez.). Mimo jiné ocenil i skutečnost, že v obecní kapli pořádá mše několik církví. Vysvěcení obřadního stolu se uskuteční na mši 12. června. Obec do obnovy kaple věnovala více než 100.000 korun.   srd snm  