 Prezident přednese tradiční novoroční projev  Praha 1. ledna (ČTK) - Prezident Václav Klaus dnes osloví obyvatele České republiky s tradičním novoročním projevem. Obvykle v něm hodnotí uplynulý rok a sdělí svá přání do roku začínajícího. Proslov hlavy státu budou hodinu po poledni vysílat v přímém přenosu z Pražského hradu Česká televize, Nova, Prima a Český rozhlas.   Před rokem Klaus vybídl k tomu, aby z květnových sněmovních voleb vzešla silná a akceschopná vláda, která by dokázala prosadit potřebné reformy. Lidé prezidentovo přání dílem splnili, když umožnili sestavení koaličního pravicového kabinetu s nejsilnější většinou ve sněmovně od vzniku samostatného státu.   Soudržnost vlády ale byla v závěru roku ohrožena kvůli podezření z korupce na ministerstvu životního prostředí. Plánované reformy vláda slíbila přijmout až tento rok, zatím prosadila ke značné nelibosti části občanů jen úsporná opatření.   Prezident už v předvánočním vystoupení v televizi Prima vyzval k většímu porozumění, důvěře a solidaritě v novém roce. Podle Klause není důvod se obávat budoucnosti. "Nevidím sebemenší důvod předpokládat, že rok 2011 bude jakýmkoli způsobem rokem krizovým či katastrofickým. Nebude, nepodléhejme panikám tohoto typu," dodal.   mhm mkv  