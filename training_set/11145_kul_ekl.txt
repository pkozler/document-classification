 Muzeum Správy KRNAP otevře výstavu o lavinách v Krkonoších  Vrchlabí (Trutnovsko) 18. ledna (ČTK) - Muzeum Správy Krkonošského národního parku (KRNAP) ve Vrchlabí na Trutnovsku otevře ve středu výstavu Laviny Krkonoš. Expozice přibližující laviny v největších českých horách bude přístupná do 27. března, řekla dnes ČTK ředitelka muzea Olga Hájková.   "Na výstavě bude 20 velkoplošných snímků lavin, na dalších panelech se lidé dozví více o lavinových drahách, největších lavinových tragédiích v Krkonoších či o klasifikaci lavinového nebezpečí," řekla Hájková. Návštěvníci budou mít také možnost na vlastní oči vidět vybavení členů horské služby, které používali a používají při záchraně lidé z lavin. Součástí informačních panelů budou také informace o lavinových psech, cvičeních či prevenci.   V Krkonoších každoročně sjede několik desítek lavin, které však nezasahují obydlená místa, sjezdové tratě či přístupové cesty. Lavinovými lokalitami v Krkonoších jsou Kotelní jámy, údolí Bílého Labe od Boudy u Bílého Labe, Kozí hřbety a Labský, Obří, Dlouhý a Modrý důl. Poslední obětí laviny v Krkonoších se na konci prosince 2008 stala šestatřicetiletá skialpinistka, kterou sníh zasypal v takzvané Červinkově muldě.   V muzeu správy umístěném ve vrchlabském klášteře si návštěvníci mohou kromě aktuálních výstav prohlédnout také stále expozice Kámen a život či Člověk a hory.   sja sap  