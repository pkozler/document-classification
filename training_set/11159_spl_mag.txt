 Mezi bruslaři dnes plavalo na plzeňském Boleváku dvacet otužilců  --------------------    Ke zpravodajství: FOTO/aktuality; AUDIO   --------------------    Plzeň 1. ledna (ČTK) - Dvacítka otužilců, z toho tři ženy, dnes plavala za mírného sněžení v největším plzeňském rybníku Bolevák. Kolem vysekaného otvoru 12 krát osm metrů se proháněly po ledě desítky bruslařů. Na otužilce, kteří pořádají tradiční novoroční plavání, se přišlo podívat historicky rekordních 300 diváků, řekl ČTK pětašedesátiletý náčelník Pavel Vituj z Klubu sportovních otužilců Plzeň, který si už nepamatuje, kdy naposledy marodil.   "Dneska je vítr, tak není vůbec příjemné, když se vyleze, protože to člověku bere hodně tepla," řekl Tomáš Kocánek. Teplota vzduchu byla kolem nuly, voda měla plus jeden stupeň. Minulý týden u Národního divadla byla Vltava o 1,5 stupně teplejší, ale venku bylo až osm pod nulou. "Tady ale byl zase ten vítr. Co se týkalo pocitu zimy, tak to bylo naprosto stejný s Prahou," dodal člen klubu.   "Od léta jsme se ženou nováčci. Chodíme se sem koupat třikrát v týdnu a je to úplně výborný. Přes celý den toho máme plnou hlavu a když sem vlezeme, tak nastane totální duševní i fyzická očista a restartujeme 'windowsi'. Teplá voda je nuda," uvedl Ondřej Franěk. Jeho přihlížející matka uvedla, že ještě v létě syn nechtěl vlézt do bazénu na zahradě. "Mladá ještě kojí vnuka, takže to mléko mu dává jako nanuka," dodala.   Otužilci museli prosekávat let, protože měl tloušťku pět centimetrů. Bruslaři se tak poprvé proháněli po celém rybníku. "Dneska byly ideální podmínky. Sníh je příjemná kulisa a navíc je dobré počasí pro lyžaře i bruslaře, takže přišlo hodně lidí," uvedl Vituj. Akce byla pouze exhibicí pro diváky, první závody v novém roce budou příští víkend v Pardubicích.   Otužilci ve věku 30 až 70 let vydrželi ve vodě až 20 minut. Do rybníka dnes vstoupili také tři nadšenci, kteří nejsou organizováni v klubu a nikdo je neznal. Podle Kocánka je mohla "zlomit" nebývalá divácká kulisa. "Ptali se nás, jestli se mohou jít vykoupat," dodal.   Klub má 50 členů, z toho deset žen. Někteří se jen otužují a nezávodí. "Vlézt do vody není problém, ale uplavat těch 500 až 1000 metrů, tak to ano," uvedl Vituj. Členové otužují pro zdraví, ale spíše jde o životní styl. Každý rok absolvují náročnou prohlídku u lékaře, šlapou kolo, měří se jim tep a aktivita srdce. Někdy potápějí hlavu do kbelíku na výdrž.   Václav Prokš jpt  