 Výběr mýtného na Slovensku loni zaostal za původními odhady  Bratislava 14. ledna (ČTK) - Automobiloví dopravci zaplatili loni na Slovensku na elektronickém mýtném 141,6 milionu eur (3,45 miliardy Kč). Výběr poplatků byl ve srovnání s původními plány státu o 11,5 procenta nižší. Vyplývá to z údajů společnosti SkyToll, která mýtný systém provozuje.   Horší výsledky se za první rok fungování systému očekávaly. Důvodem byly hlavně úpravy v nastavení mýtného, které si začátkem minulého roku vynutili nespokojení dopravci. SkyToll by měl za vybudování a provoz mýtné infrastruktury inkasovat od státu celkem zhruba 880 milionů eur (21,4 miliardy Kč), z toho asi desetinu za loňský rok.   Povinnost platit mýto za přejezd po dálnicích, rychlostních silnicích a vybraných úseků silnic první třídy se vztahuje na autobusy a nákladní auta s hmotností nad 3,5 tuny. Více než dvě pětiny z loni vybraného mýtného zaplatili zahraniční dopravci, do systému se aktivně zapojilo téměř 189.000 vozidel.   SkyToll provozuje v zemi satelitní mýtný systém, se kterým chce proniknout na český trh v rámci snahy ministerstva dopravy o rozšíření mýtného systému. Provozovatel stávajícího systému výběru mýta v Česku, společnost Kapsch, používá mikrovlnnou technologii, jež vyžaduje výstavbu mýtných bran. V Česku dopravci loni zaplatili na mýtném rekordních 6,57 miliardy korun.   Slovensko zřejmě od léta o více než polovinu sníží pokuty za přestupky dopravců proti předpisům ohledně výběru mýtného. Blokové pokuty by pak neměly přesáhnout 700 eur (17.000 Kč), postih v správním řízení 1300 eur (necelých 32.000 Kč). Parlament už loni výrazně snížil sankci za to, když řidiči například zadají špatné údaje do palubní jednotky, která komunikuje s mýtným systémem. Ministerstvo dopravy dnes rovněž oznámilo, že pro dopravce prosazuje zavedení pokuty za nepředložení dokladů od vozidla. Ty u sebe prý nemívají hlavně řidiči z ciziny, za co by jim v budoucnu měla hrozit bloková pokuta 600 eur. Sazba mýtného závisí od parametrů vozu.   Řidiči budou moci na Slovensku platit blokové pokuty i tankovacími kartami. Policista v současnosti může zadržet řidičské oprávnění, pokud jeho majitel nemá dostatek hotovosti na úhradu sankce uložené za přestupek.   boa vju  