 V Praze se v únoru uskuteční tři významné folklorní plesy  --------------------    Ke zpravodajství: ilustrační FOTO ve Fotobance  ID foto: P200906270365001   --------------------    Praha 25. ledna (ČTK) - Národní jídla a pití, typické folklorní tance a kroje nebo lidovou či dechovou hudbu nabídnou tři významné plesy, které se v únoru uskuteční v Praze. V Top hotelu Praha se 5. února koná 13. ročník Národního krojového plesu. Na něj 12. února naváže v prostorách Národního domu na Smíchově již 75. Pošumavský věneček a o týden později se na stejném místě uskuteční 55. ročník tradičního Moravského plesu. Novináře dnes o tom informoval předseda Folklorního sdružení ČR Zdeněk Pšenica.   "Letošní ročník Národního krojového plesu bude věnován Hané, v programu se objeví 15 souborů, nabídne 55 doprovodných programů a přibližně 700 účinkujících," uvedl Pšenica. Dodal, že mnoho rozptýlení najdou návštěvníci, kterých očekávají přibližně 3000, v předsálích, foyerech a dalších prostorách hotelu, kde je očekávají výstavy, videoprojekce, ukázky řemeslného umění a nabídky regionálních specialit. Ples dále například nabídne deset druhů zákusků z olomouckých tvarůžků nebo pravou moravskou zabijačku.   Proslulé chodské koláče upečené v den konání akce, bohatou tombolu i tradiční keramiku slibuje na Pošumavském věnečku Václav Kupilík ze Sdružení rodáků a přátel Chodska a Pošumaví - Psohlavci v Praze. "Od tradičních plesů se ten náš liší například krojovaným průvodem, ve kterém vzhledem k 75. výročí Pošumavského věnečku nebudou chybět starostové s historickými prapory," sdělil Kupilík.   Zábavu v sálech i na chodbách Národního domu v Praze plánují pořadatelé Moravského plesu, kteří pozvali deset cimbálovek, sedm mužských a dva ženské sbory. "Pozvali jsme typické představitele moravské zábavy, kteří předvedou i hodovní tanec zavádku," podotkl Miroslav Říha, zástupce Slováckého krúžku v Praze.   Na organizaci všech tří plesů se podílí zájmová nevládní organizace Folklorní sdružení České republiky, která ve více než 400 souborech sdružuje přibližně 14.000 členů. Folklorní sdružení se každoročně podílí na více než 60 folklorních akcích v celé České republice. Mezi jeho nejvýznamnější akce patří celostátní soutěžní přehlídka dětských zpěváků lidových písní Zpěváček ve Velkých Losinách, mezinárodní festival dětských folklorních souborů Písní a tancem v Luhačovicích nebo Mezinárodní folklorní festival Pražský jarmark.   Roman Jireš pba  