 Evropské akcie uzavřely na 28měsíčním maximu  Londýn 18. ledna (ČTK) - Evropské akcie uzavřely dnešní obchodování na 28měsíčním maximu díky růstu důvěry investorů v německou ekonomiku. K posílení na akciových trzích velkou měrou přispěly bankovní a těžební společnosti, napsala agentura Reuters.   Přední evropský index FTSEurofirst 300 stoupl o 0,9 procenta na 1167,87 bodu. To představuje jeho nejvyšší závěrečnou úroveň od září 2008, kdy zkrachovala americká investiční banka Lehman Brothers. Index již posílil o více než 80 procent z rekordního minima, na které se propadl v březnu 2009.   Španělské banky Banco Santander a BBVA dnes stouply o zhruba čtyři procenta. Belgická finanční skupina KBC, která v České republice vlastní banku ČSOB, posílila dokonce o více než sedm procent.   Ekonomický institut ZEW dnes oznámil, že jeho index nálady investorů a analytiků pro Německo v lednu stoupl na 15,4 bodu z prosincových 4,3 bodu. Důvěra investorů a analytiků v německou ekonomiku, která je největší v eurozóně, se tak dostala na nejvyšší úroveň od loňského července.   "Trhy jsou poháněny především údajem ZEW, technickými důvody a přetrvávající dobrou náladou ohledně firemních zisků," uvedl analytik Roger Peeters ze společnosti Close Brothers.   pmh jw  