 České regiony lákaly návštěvníky veletrhu v Bratislavě  Bratislava 21. ledna (ČTK) - Rozsáhlými expozicemi lákaly Slováky na návštěvu české kraje, lázně ale i samotná města během bratislavského veletrhu cestovního ruchu ITF Slovakiatour. Některé se představily v stánku státní agentury pro podporu cestovního ruchu CzechTourism, další postavily samostatné expozice. Česko navštíví ročně desítky tisíc Slováků, mnozí přitom turistiku spojují s návštěvou rodiny nebo přátel.   "Letité rodinné vazby a přátelské vazby smazávají punc turisty," míní mluvčí agentury CzechTourism Pavel Klicpera. Slováci v sousední zemi nejčastěji jezdí do Prahy, Brna, Českého Krumlova, na jižní Moravu nebo do Beskyd. V poslední době se začali více zajímat také o lázně v Karlových Varech. "Nemůžeme nabídnout lepší hory, takže za takovou aktivní dovolenou nejezdí, spíše za městskou turistikou," dodal Klicpera.   Zvýšit počet slovenských návštěvníků chce CzechTourism i prostřednictvím portálu Kudyznudy.cz, který nabízí kolem 3000 aktivit při trávení volného času pro všechny věkové skupiny. "My ten projekt připravujeme už teď i pro Slovensko, chceme přeložit Kudy z nudy do slovenštiny a chceme lákat naše sousedy do České republiky," uvedl mluvčí české státní agentury.   Podle slovenského statistického úřadu strávilo ve třetím čtvrtletí loňského roku v Česku delší dovolenou více než 100.000 Slováků, stejný počet vycestoval také na pobyt do Řecka. Při krátkodobých pobytech byl v tomto období největší zájem o západního souseda a Maďarsko.   Oproti předchozím letem klesá zájem Slováků o nákupní turistiku. "Jak pohonné hmoty tak běžné zboží v obchodních centrech díky posílení koruny už není zajímavé pro nákup," poznamenal Klicpera. Za nákupy jezdili zejména lidé žijící v příhraničních regionech.   V stánku CzechTourism mohli návštěvníci veletrhu získat informace o aktivitách v Praze, jižních Čechách, Plzeňském, Ústeckém nebo Olomouckém kraji. Další stánky měla Vysočina, Šumava, Jihomoravský kraj a také Moravskoslezský kraj.   Na veletrhu ITF Slovakiatour, který potrvá do neděle, se kromě Česka představily také další dvě desítky zemí včetně exotické Dominikánské republiky, Jamajky nebo Indonésie. Celkový počet vystavovatelů se přiblížil ke čtyřem stovkám.   prl vju  