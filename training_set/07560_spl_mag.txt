 V pražském Kongresovém centru se uskuteční velká show v aerobiku  --------------------    Ke zpravodajství: ilustrační FOTO ve Fotobance  ID foto: FO00146404, FO00149889, P200910310143201, F200909140261701   --------------------    Praha 14. ledna (ČTK) - Pražské Kongresové centrum bude v sobotu dějištěm show v aerobiku nazvané  Žij pohybem . Kromě soutěže družstev v aerobiku bude na programu celodenní akce, na níž organizátoři očekávají přes tisíc tanečníků, pokus o český rekord v počtu lidí tančících najednou tanec zumba. "Zumba party v takovémhle rozsahu pořádáme poprvé," řekla ČTK organizátorka akce Katka Ťoupková.   Pokus o rekord se uskuteční ve foyeru Kongresového centra. "Čtyři hodiny se bude cvičit zumba, merengue a salsa," uvedla Ťoupková. Podle předpokladu pořadatelů by se pokusu mělo za řízení třemi lektory mělo pokusu o rekord zúčastnit asi 300 lidí; tančit budou ve dvou dvouhodinových blocích rozdělených přestávkou.   Kolumbijská zumba je novinkou nedávných let, která mění cvičební sály v taneční párty. Jde o koktejl několika tanečních stylů - samby, salsy, merengue a rumby - jejichž prvky se střídají podle hudby.   Hlavní soutěž družstev však bude patřit aerobiku a odehraje se v Kongresovém sále, zúčastní se jí na 130 profesionálních i amatérských týmů z celé ČR. V kategoriích aerobic show, sport, step a dance teams se bude soutěžit ve věkových kategoriích 4 až 7 let, 8 až 10 let, 11 až 14 let, 15 až 20 let a nad 21 let. Soutěž Žij pohybem bude pokračovat dalšími třemi závody 2. dubna, 7. května a 4. června.   "Aerobik lidem přináší uvolnění, endorfiny a dobití energie," vychvaluje svou oblíbenou disciplínu Ťoupková. "V aerobiku jsou různé styly, jsme schopni pokrýt cvičení od dětských kurzů až po seniory, prohlásila. "Pro starší lidi sice přímo aerobik vhodný není, ale různé cvičení jako pilates nebo jóga jsou skutečně vhodná pro každého v každém věku až do smrti," dodala.   Jiří Janda  