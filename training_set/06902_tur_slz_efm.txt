 Restaurace Hooters koupí skupina soukromých investorů  Atlanta 25. ledna (ČTK) - Skupina soukromých investorů v čele s firmou Chanticleer Holdings Inc. koupí společnost Hooters of America Inc. a její řetězec restaurací. Cena transakce nebyla zveřejněna, uvedla agentura AP.   Konsorcium dohodou získá téměř polovinu všech restaurací Hooters v USA a více než třetinu v zahraničí. Skupina rovněž získala restaurace Texas Wings, největší franšízu Hooters.   Firma byla v rodinném vlastnictví téměř tři desetiletí. První restaurace sítě Hooters byla otevřena v roce 1983 ve floridském městě Clearwater.   Hooters působí rovněž v České republice. Licenci na provoz restaurací získala společnost Na Zdraví Ventures a první restauraci v Praze otevřela loni. Do šesti let chce mít na území bývalého Československa 11 restaurací. Česká republika se stala 29. zemí světa a první v postkomunistické Evropě, kde značka působí.   Chanticleer Holdings je holdingovou společností, která se zaměřuje na koupi soukromých nebo malých veřejně obchodovaných firmy. Mimo jiné má rovněž licenci na provozování restaurací Hooters v Jihoafrické republice.   irl mha  