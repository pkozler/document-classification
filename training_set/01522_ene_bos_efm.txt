 ČEZ začal nabízet elektřinu a plyn také pro slovenské domácnosti  --------------------    Ke zpravodajství: AUDIO   --------------------    Bratislava 20. ledna (ČTK) - Energetický koncern ČEZ začal tento týden nabízet dodávky elektřiny a plynu také pro slovenské domácnosti a malé podnikatele. Ve srovnání s konkurencí jim slibuje nejméně desetiprocentní úsporu nákladů. Novináře o tom dnes informovali zástupci společnosti. ČEZ nabízí současně elektřinu a plyn jako jediná firma na Slovensku.   "Cílem ČEZ je atraktivní nabídkou rozhýbat rezidenční trh s energiemi na Slovensku. V prvním roce se budeme chtít v segmentu domácností a malých podnikatelů hlavně etablovat," řekl jednatel ČEZ Slovensko Igor Nagy. Podle šéfa divize obchodu skupiny ČEZ Alana Svobody se chce český koncern v budoucnu stát největším alternativním dodavatelem energií na Slovensku.   Společnost očekává, že na její novou nabídku během prvního týdne zareaguje asi tisíc klientů. Samotná změna dodavatele energií trvá asi tři měsíce. V případě že klienti s podnikem podepíšou smlouvu, zavazují se od něho odebírat elektřinu nebo plyn další dva roky.   Největšími dodavateli elektřiny na Slovensku je trojice regionálních distribučních společností. Český koncern nejdřív vstoupil na tento trh, elektrickou energii začal nabízet pro velké průmyslové odběratele a následně ji rozšířil také pro menší firmy. Na trhu s dodávkami plynu pro domácnosti mají téměř stoprocentní podíl plynárny SPP, ze širší nabídky dodavatelů si naopak mohou vybírat průmyslové podniky. ČEZ Slovensko má necelých 320 klientů pro dodávky elektřiny a asi šest desítek zákazníků pro odběr plynu.   ČEZ je největší energetickou společností ve střední Evropě. Na Slovensku plánovala skupina společně s maďarským koncernem MOL výstavbu paroplynové elektrárny, podílet se měla také na stavbě nové jaderné elektrárny v Jaslovských Bohunicích.   prl vju  