 Rodinám, kde hrozí odebrání dítěte, mají radit odborníci  Praha 21. ledna (ČTK) - Stát by měl více pomáhat rodinám, kterým hrozí kvůli špatné péči odebrání dítěte. Pomoc by měla spočívat například v tom, že by odborníci navštěvovali rodiny a radili by rodičům s výchovou. V ústavech by díky tomu skončilo mnohem méně dětí, než je tomu nyní. Shodli se na tom odborníci na semináři o reformě ústavní péče.   "Tam, kde je to možné, je třeba biologické rodině zajistit vztah s dítětem a také podporu, pokud hrozí odebrání dítěte. Cíl je, aby ústavní výchova nebyla samozřejmým řešením," uvedla předsedkyně komise pro rodinu a rovné příležitosti Helena Langšádlová (TOP 09 a Starostové).   Doplnila, že podpora by neměla znamenat pouze sociální dávky, ale také pomoc s výchovou potomka. V mnoha případech totiž rodiče nemají problémy s nedostatkem peněz, ale neumějí si s výchovou poradit, chybí jim kompetence. Právě těmto rodinám by měli s výchovou pomáhat sociální pracovníci.   "Tak jak známe dnes sociální služby v péči o staré lidi, tak musí být nastaveny i sociální služby pro mladé rodiny, které mají třeba výchovné problémy se svými dětmi," doplnila Langšádlová.   Součástí reformy by mělo být i nahrazení kojeneckých ústavů jinou formou výchovy. Podle odborníků totiž pobyt v ústavním zařízení poškozuje děti mladší tří let na celý život. "Měli bychom se inspirovat tím, co udělali na Slovensku. Tam děti předávají profesionálním maminkám a dokázali velmi rychle dostat všechny děti do tří let z ústavů," podotkla Langšádlová.   Zákony, které by tyto novinky zavedly do praxe, by podle ní měly být předloženy v průběhu tohoto roku.   bns mkv  