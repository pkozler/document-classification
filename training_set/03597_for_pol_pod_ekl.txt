 Chalupa se stal ministrem životního prostředí  --------------------    Ke zpravodajství: FOTO/aktuality; AUDIO; VIDEO   --------------------    Praha 17. ledna (ČTK) - Prezident Václav Klaus jmenoval dnes na Pražské hradě Tomáše Chalupu (ODS) ministrem životního prostředí. V koaliční vládě nahradí dosavadní starosta Prahy 6 místopředsedu ODS Pavla Drobila, který rezignoval v prosinci kvůli údajné korupční kauze ve Státním fondu životního prostředí. Svému někdejšímu mluvčímu Klaus popřál mnoho úspěchů ve složité misi. Chalupa zdůraznil, že úřadu chce vrátit zpět ztracenou důvěru veřejnosti.   "Ministerstvo životního prostředí je mimořádně významnou institucí, řeší spoustu kontroverzních témat," uvedl prezident. Dodal, že novému šéfovi úřadu přeje dostatečný nadhled a jasnost rozhodování. "Míru ošidnosti ministerstva životního prostředí ukazuje i to, že za osm let mého prezidentování jste desátý ministr životního prostředí," konstatoval prezident. Jde o nestabilní funkci, která vyvolává mnoho kontroverzí a sporů, řekl. Chalupovi podle něj pomůže jeho zkušenost z komunální politiky, šestou městskou část vedl osm let.   Nové obsazení funkce ministra životního prostředí je v koaliční vládě ODS, TOP 09 a VV první personální změnou. Klaus premiérovi a předsedovi ODS Petru Nečasovi popřál, aby dnešní výměna byla "na dlouhou dobu výměnou poslední, aby vláda nebyla destabilizována".   Chalupa, který už dříve oznámil, že rezignuje na starostenskou funkci, při slavnostním aktu zopakoval, že chce úřad vést racionálně, bez dogmat a bez ideologií.   ner rem rot  