 MMR chce letos zvýšit dotace na podporu turistiky na 70 mil. Kč  Praha 11. ledna (ČTK) - Ministerstvo pro místní rozvoj chce letos zvýšit dotace v rámci Národního programu podpory cestovního ruchu na 70 milionů korun. Za rok 2010 v tomto programu přidělilo dotace 64 milionů korun. ČTK to sdělil Jan Dvořák z odboru komunikace MMR.   Dotace loni MMR přidělilo projektům usnadnění cestování hendikepovaným lidem nebo na rozvoj turistického ruchu seniorů. Dotaci získal i projekt na vybudování sítě hotelů se speciální nabídkou bezlepkové kuchyně.   "Bezlepková dieta je omezující zejména při stravování mimo domov," shrnul podstatu potíží lidí postižených celiakií marketingový ředitel FTonline Jaroslav Skalka. Pro dotaci vybraný projekt FTonline chce vytvořit síť 60 hotelů, ve kterých bude k dostání bezlepková kuchyně, a zajistit odborné vzdělávání personálu v péči o hosty s celiakií. Projekt dostal dotaci 1,1 milionu korun, ze druhé poloviny ho podle Skalky financovala sama FTonline.   Dotaci milion korun získal například i lyžařský areál Lipno, v rámci projektu "Lipno bez bariér" pořídil speciální lyže pro zrakově, sluchově a tělesně hendikepované. Díky penězům z Národního programu podpory cestovního ruch nabízí také bezbariérové ubytování a bezbariérový vstup do místního akvaparku.   Rozvoj cestování seniorů MMR podpořilo třeba financováním projektu společnosti OK-TOURS. Na propagaci cestování osamělých seniorů jí přispělo 1,6 milionu korun. Přes dva miliony korun ministerstvo vydalo na projekt cestovní agentury Invia, který chce potřebám seniorů zpřístupnit internetové rezervační portály.   cfr dvd  