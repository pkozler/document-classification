 Rockerovi Hallydayovi vyměnili lékaři protézu kyčelního kloubu  --------------------    Ke zpravodajství: FOTO ve Fotobance  ID foto: F201009260105401, P200909160077301   --------------------    Paříž 20. ledna (ČTK) - Francouzský zpěvák Johnny Hallyday podstoupil v USA operaci, při níž mu lékaři vyměnili protézu kyčelního kloubu. Jak dnes informovali jeho zástupci, zákrok v nemocnici v Los Angeles, který sám inicioval, byl úspěšný. Původní umělý kloub měl 25 let.   Po čtyřtýdenní rekonvalescenci ve své kalifornské rezidenci by měl sedmašedesátiletý rocker zahájit novou šňůru koncertů. Chce tak svým fanouškům odčinit nezdařený závěr svého posledního turné pod názvem Tour 66 koncem roku 2009. Kvůli opakovaným operacím vyhřezlé ploténky musel totiž své koncerty zrušit. A to dlužil svým příznivcům ještě více než dvě desítky vystoupení.   Koncem prosince již Hallyday hostoval na koncertu zpěváka -M- a před deseti dny vydal za velkého mediálního zájmu první singly ze svého nového alba.   Hallyday je už po mnoho desetiletí ikona francouzské rockové scény. Na kontě má 100 milionů prodaných desek.   rv kš  