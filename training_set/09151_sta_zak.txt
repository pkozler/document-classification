 Krajský soud v Brně zastavil insolvenční řízení s firmou RI OKNA  Brno 3. ledna (ČTK) - Krajský soud v Brně zastavil insolvenční řízení s jedním z největších českých výrobců oken, bzeneckou RI OKNA. Ani jeden z navrhovatelů konkurzu nezaplatil padesátitisícovou zálohu za náklady insolvenčního řízení. ČTK to zjistila z insolvenčního rejstříku. V insolvenci byla okenářská firma od začátku srpna 2010.   Insolvenční řízení bylo zahájeno na základě návrhu společnosti ATP DUKLA, s.r.o., které měla okenářská firma údajně dlužit 6,1 milionu korun. K zahájení insolvenčního řízení byla klíčová faktura, kterou měla údajně vystavit firma Ha - Konstrukt - CZ s.r.o. a následně prodat jako pohledávku. RI Okna se od počátku řízení snažily dokázat, že údajná pohledávka neexistuje právně ani fakticky. Firma tvrdila, že na klíčovém dokumentu byly zfalšovány razítka a podpisy byly naskenované.   Délku řízení komplikovala i skutečnost, že byl insolvenční návrh podán k Městskému soudu v Praze, namísto brněnského krajského soudu. Do Brna se případ dostal až po odvolání ATP Dukla k Vrchnímu soudu v Praze v listopadu. Mezitím podala návrh na konkurz RI Oken další společnost, pražská Stream Build. Důvodem byla údajná pohledávka ve výši 178.138 korun. Také její existenci RI Okna v průběhu řízení popíraly.   RI Okna v roce 2009 vykázala rekordní tržby 986 milionů korun. Firma byla ve ztrátě 8,3 mil. korun. Společnost vznikla v roce 1994 a specializovala se na výrobu a montáž prvotřídních plastových prvků - oken, dveří a jejich příslušenství. Později obohatila sortiment o výrobu a montáž hliníkových oken, dveří, interiérových stěn a fasád. Má sídlo v Bzenci a zaměstnává 250 lidí.   vrn jpt  