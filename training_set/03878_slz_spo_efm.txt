 Soud eviduje 2064 věřitelů Sazky, pohledávky činí 41,1 mld. Kč  Praha 9. května (ČTK) - Městský soud v Praze eviduje 2064 věřitelů loterijní společnosti Sazka, celková suma jejich pohledávek činí 41,1 miliardy Kč. ČTK to dnes řekla mluvčí soudu Martina Lhotáková. Důvodem drobného zpřesnění je to, že mezi přihlášenými pohledávkami se objevily i přihlášky pozdní či pouze doplňující již přihlášené. Soud podle ní předpokládá, že v úterý bude možné definitivně seznam věřitelů uzavřít. Sazka je v úpadku od konce března.   Městský soud v Praze veškeré přihlášky formálně evidoval, zatím ale prý není možné pokračovat ve zveřejňovaní. "Ve čtvrtek systém vykázal určitý výpadek, neprodleně jsme proto zažádali o opravu dodavatelskou společnost. Nicméně vada systému, kterou soud nemá možnost odstranit, blokuje zveřejňování přihlášek pohledávek. S ohledem na značné množství věřitelů jsou přihlášky pohledávek předávány insolvenčnímu správci průběžně," dodala.   Aktiva Sazky činila koncem minulého roku do 15 miliard Kč, řekl ČTK mluvčí společnosti Jan Tuna. Přesná auditovaná čísla budou zveřejněna po valné hromadě Sazky 31. května. Ministerstvo financí dnes rozhodlo o dočasném pozastavení loterijní licence společnosti Sazka. Odpoledne to potvrdil resort financí v tiskové zprávě a následně i mluvčí Sazky Jan Tuna. Toto rozhodnutí jí však podle něj umožňuje i nadále plně pokračovat ve své činnosti, přijímat sázky, vyplácet výhry a Sazka tak prý nadále činí. Společnost má 15 dnů od doručení rozhodnutí ministerstva na odvolání   Řada přihlášených pohledávek je nyní sporných. O jejich platnosti zřejmě rozhodnou soudy. Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek.   Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   Filip Dušek mha  