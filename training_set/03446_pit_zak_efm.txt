 Stát asi poště prodlouží licenci do roku 2018  Praha 9. května (ČTK) - Stát zřejmě prodlouží České poště poštovní licenci o pět let do roku 2018. O dalších pět let se licence poště automaticky prodlouží, pokud nevybere na základě výběrového řízení někoho jiného. Vyplývá to z návrhu novely poštovního zákona, kterou do připomínkového řízení předkládá ministerstvo průmyslu a obchodu.   Pošta má v současnosti licenci do roku 2013, kdy má dojít k úplnému otevření trhu. Podnik v té době přijde o svůj monopol na doručování zásilek do hmotnosti 50 gramů a ceny do 18 Kč. Zároveň již nebude moci ze zisků z této části trhu financovat tzv. univerzální službu, tedy dostupnost základních služeb na celém území ČR.   Náklady na univerzální službu bude nově hradit poště stát na základě nákladově orientovaných cen. Případné rozdíly, například při regulovaných cenách, doplatí fond univerzální služby, do kterého mají přispívat všechny doručovatelské firmy podle podílu na trhu. Ty se navíc nově budou muset registrovat u ČTÚ.   Novinkou v zákoně je i povinnost držitele poštovní licence sdílet svou síť a infrastrukturu.   jsa vju  