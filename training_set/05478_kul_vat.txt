 Švýcarský architekt vytvoří dům pro mozaiku v Jerichu  Jericho (západní břeh Jordánu) 21. ledna (ČTK) - Švýcarský architekt  Peter Zumthor  byl pověřen záchranou mimořádně vzácné  mozaiky  z Hišámova paláce v palestinském Jerichu. Jde o nejrozsáhlejší zachovanou práci svého druhu. Pochází z 8. století a Zumthorovým úkolem je ochránit ji před povětrnostními vlivy. Informovala o tom palestinská agentura Maan.   Sedmašedesátiletého Švýcara úkolem pověřila palestinská samospráva a Organizace Spojených národů pro výchovu, vědu a kulturu (UNESCO). Zumthor, který dostal roku 2009 prestižní architektonickou Pritzkerovu cenu, navrhl vybudovat stavbu určenou výhradně pro mozaiku. Poskytne jí přístřešek a zároveň umožní návštěvníkům si tuto unikátní práci prohlédnout.   Projekt označuje spíš za citovou záležitost než za klasickou restauratérskou práci. "Chci vytvořit původní atmosféru klidného města, přístřešek, dominantu Jericha," řekl.   Jericho je nejdéle nepřetržité obývané sídlo. Lidé v něm žijí 10.000 let. Hišámův palác byl vybudován v období vlády Umajjovců. Rozprostíral se na 60 hektarech území ležícím západně od řeky Jordánu a v hloubce 260 metrů pod mořem. Jeho zbytky byly objeveny roku 1873, ale první vykopávky začaly až ve 30. letech, v období britské správy Palestiny.   Je příkladem rané islámské architektury. Měl několik obytných pater, dvůr se sloupovím, mešitu, fontánu i parní lázeň. Původně se myslelo, že byl postaven za umajjovského chalífy a milovníka umění Hišáma bin Abdal Málika, který vládl 20 let do roku 743. Teď se znalci kloní k názoru, že stavitelem paláce byl až jeho následník a synovec Valíd II.   Ten v paláci sice pobýval, ale ani za jeho života nebyla stavba dokončena. Roku 749 její velkou část poničilo zemětřesení. Zástupkyně UNESCO v Ramalláhu Louise Haxthausenová řekla, že UNESCO považuje záchranu mozaiky za svou prioritu. "Hišámův palác by mohl být přiřazen ke světovému kulturnímu dědictví," řekla. Z výzdoby paláce je známa především mozaika zvaná  Strom života . Zobrazuje rozložitý strom a pod ním na jedné straně dva pasoucí se jeleny. Na třetího pak z opačné straně útočí lev.   K záchraně je určena mozaika o rozměru 850 metrů čtverečních, která kdysi pokrývala podlahu lázně. Nyní ji před povětrnostními vlivy chrání vrstva písku. Podle odborníků je nejlépe zachovanou prací svého druhu na Blízkém východě a nejznámější na světě. Zumthora proslavily mimo jiné jeho  náboženské stavby . V Jerichu chce z dřevěných trámů z libanonského cedru postavit mřížoví, které bude spočívat na 16 betonových sloupech. Osmnáctimetrová stavba bude přikryta bílou plachtovinou, která propustí přírodní světlo a umožní také odvětrávání. Nad mozaikou pak povedou vysuté lávky, z nichž si budou moci návštěvníci vzácnou podlahu prohlížet.   sva  