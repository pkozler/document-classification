 Za chyby v seznamu soudců-exkomunistů přišli o funkce dva lidé  Praha 10. ledna (ČTK) - Ministr spravedlnosti Jiří Pospíšil (ODS) odvolal z vedoucích funkcí dva zaměstnance úřadu kvůli chybám v seznamu soudců a státních zástupců s komunistickou minulostí. ČTK to dnes sdělila mluvčí ministerstva Tereza Palečková. Úřad podle ní již jména lidí, kteří se na seznamu bývalých členů Komunistické strany Československa (KSČ) ocitli neprávem, odstranil. Pospíšil jim rozesílá písemné omluvy. Podle serveru Novinky.cz jde o 22 soudců a tři státní zástupce.   Ministerstvo zveřejnilo seznam minulý pátek. Ocitlo se na něm přes 600 soudců, což je zhruba pětina z celkového počtu, a více než 350 žalobců, tedy téměř 30 procent. Úřad učinil tento krok na základě nálezu Ústavního soudu (ÚS) z loňského listopadu, podle kterého nejsou informace o členství soudců v KSČ před rokem 1989 citlivým údajem podle zákona na ochranu osobních údajů. Představují podklad pro diskusi občanské společnosti o nezávislosti a nestrannosti soudců.   "K dnešnímu dni byli z vedoucích funkcí odvoláni dva zaměstnanci ministerstva, kteří jsou z důvodu hrubé nedbalosti odpovědni za chyby ve zveřejněném seznamu soudců a státních zástupců s komunistickou minulostí," uvedla Palečková. Ministerstvo se podle ní již kvůli všem omylům telefonicky omluvilo, následuje omluva písemná. "Jména soudců a státních zástupců, kteří trvali na veřejné písemné omluvě, ministerstvo zveřejnilo v poznámce pod jednotlivými seznamy," dodala mluvčí.   Do seznamu byla podle Palečkové zároveň doplněna i jména dvou soudců, kteří na nich původně nefigurovali a kontaktovali ministerstvo s žádostí o jejich doplnění. Seznam bude nadále aktualizován.   ado rot  