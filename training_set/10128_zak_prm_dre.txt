 Muži z Jesenicka se prý snažili zamaskovat manko nelegální těžbou  Jeseník 3. ledna (ČTK) - Až pět let vězení hrozí trojici mužů ve věku 34 až 61 let z Jesenicka za porušení povinnosti při správě cizího majetku. Nelegální těžbou dřeva se snažili zamaskovat manko 550.000 korun, které vzniklo jejich nedbalostí poškozené firmě v zásobách dřevní hmoty, řekla dnes ČTK mluvčí jesenické policie Tereza Neubauerová.   Obvinění si neplnili podle ní v roce 2009 své pracovní povinnosti, například řádně nekontrolovali předávání dříví. "V průběhu roku měli obvinění zjistit manko v revíru devětapadesátiletého lesníka. Jednašedesátiletý lesní správce navrhl, že manko zakryjí neevidovanou těžbou, což také udělali. Čtyřiatřicetiletý technik nakonec nelegálně vytěženou dřevní hmotu zavedl do evidenčních knih," uvedla mluvčí.   Doplnila, že policie klade mužům za vinu to, že zatajili vzniklé manko, neučinili žádné opatření ke zjištění jeho příčiny a pokusili se ho zakrýt nelegální těžbou. "Poškozená firma v důsledku toho nemohla přijmout opatření ke zjištění způsobu vzniku rozdílu a k samotnému odhalení pachatele," řekla mluvčí.   Devětapadesátiletý muž byl navíc obviněn ze zpronevěry. Na začátku roku 2008 múdajně nechal ve svém revíru vytěžit dřevo v hodnotě téměř 52.000 korun. Pokácené stromy prý nechal na náklady svého zaměstnavatele zpracovat na palivové dříví, které si ponechal.   orv sap  