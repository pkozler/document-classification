 ÚOOÚ prověřuje, zda je zveřejnění minulosti soudců zákonné  --------------------    Ke zpravodajství: AUDIO   V 1. a 4. odstavci jsme doplnili vyjádření ministerstva spravedlnosti.   --------------------    Praha 26. ledna (ČTK) - Úřad pro ochranu osobních údajů (ÚOOÚ) od úterý prověřuje, zda je zveřejnění komunistické minulosti soudců v souladu se zákonem. Problém prý není u zveřejnění minulosti soudců Ústavního soudu, uvedl úřad. Právě Ústavní soud přitom loni rozhodl, že někdejší členství soudců v předlistopadové KSČ není jejich soukromou věcí. A na toto usnesení se odvolává ministerstvo spravedlnosti, které seznamy bývalých členů KSČ z řad soudců a státních zástupců zpřístupnilo na svém webu.   Podle názoru ÚOOÚ není problém rozhodnutí ÚS, ale především v metodice použité ke zjišťování minulosti osob a jejím zveřejnění. Předseda úřadu Igor Němec poukázal také na to, že v publikovaném seznamu soudců byly chyby.   "Jde o kontrolu použité metodiky. Jak se ty údaje získávají a jestli jsou pravdivé," řekl ČTK Němec. Seznam soudců je podle něj něčím jako černou listinou. "A když řeknete předsedovi ÚOOÚ černá listina, vždycky zpozorní, protože jsem ještě neviděl, že by nějaká taková listina byla bez problému," dodal.   Podle mluvčí ministerstva spravedlnosti Terezy Palečkové se po rozhodnutí ÚS začaly na úřad obracet desítky lidí s žádostí o informace o komunistické minulosti soudců a státních zástupců. "Podle názoru našich právních expertů je nejen právem, ale i povinností ministerstva tyto informace zveřejnit," řekla ČTK mluvčí. Dalším motivem pak podle ní bylo uklidnit situaci na některých soudech, kde se o zveřejnění komunistické minulosti soudců vedly poměrně ostré diskuse.   Podle Němce není problém v případě zveřejnění členství v KSČ u soudců Ústavního soudu. Volba ústavních soudců totiž podléhá zvláštnímu režimu, v němž se tento údaj považuje za veřejný. Ústavní soud je tedy povinen tyto informace zveřejnit i bez souhlasu těch, kterých se týkají, uvedl předseda úřadu.   "Jiná otázka je, jak se to týká ostatních soudů. Tam takové údaje lze zveřejňovat jen se souhlasem těch, kterých se týkají," dodal Němec.   Ústavní soud na konci listopadu rozhodl, že údaje o členství soudců v KSČ před rokem 1989 jsou důležitým podkladem pro veřejnou diskusi o nestrannosti a nezávislosti justice. Zrušil tak rozhodnutí Nejvyššího správního soudu, který právo na takovou informaci nepřiznal Tomáši Pecinovi. Pecina se domáhal informací o členství soudců Vrchního soudu v Olomouci v předlistopadové KSČ.   Ministerstvo spravedlnosti pak seznam soudců s komunistickou minulostí samo zveřejnilo na svém webu na počátku roku. Ocitlo se na něm přes 600 soudců, což je zhruba pětina z celkového počtu, a více než 350 žalobců, tedy téměř 30 procent. V seznamu však byly více než dvě desítky chyb.   tmn jd ner ado mkv  