 Olomoucká zoo se loni propadla do ztráty 408.000 korun  Olomouc 26. května (ČTK) - Hospodaření olomoucké zoologické zahrady na Svatém Kopečku se loni propadlo do ztráty téměř 408.000 korun. Předloni hospodaření zoo skončilo nulou. Kvůli úbytku návštěvníků zahradě také klesly výnosy ze vstupného z 19,2 milionu Kč v roce 2009 na 18,3 milionu Kč. Ani v loňském roce se zoo neobešla bez dotací. Vlastními aktivitami si vydělala zhruba polovinu částky potřebné na provoz. ČTK informaci získala z výroční zprávy zahrady.   Svatokopeckou zoo navštívilo v minulém roce 368.543 lidí, což představuje meziroční pokles téměř o dvě procenta. "Návštěvnost zoo v roce 2010 ovlivnila především kulminující ekonomická krize, a tím i snížená koupěschopnost obyvatelstva," napsalo ve zprávě vedení zoo. Ke snížení podle něj dále přispělo nepříznivé počasí a dopravní omezení na Svatém Kopečku.   Přes pokles počtu návštěvníků svatokopecká zoo byla i loni nejnavštěvovanějším turistickým cílem Olomouckého kraje. "S ohledem na celorepublikový pokles návštěvnosti zoologických zahrad, který dosáhl v průměru 12 procent, lze pokles ve výši dvě procenta považovat za dobrý výsledek," uvedlo vedení zoo.   Zoologická zahrada na Svatém Kopečku, jejímž zřizovatel je olomoucká radnice, chovala na konci loňského roku 349 druhů zvířat v celkovém počtu 1725 kusů. Jejich evidenční hodnota činila 10,6 milionu korun. Oproti roku 2009 se loni počet chovaných druhů zvířat o pět snížil, počet zvířat naopak vzrostl, a to o 158.   orv snm  