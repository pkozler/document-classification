 Vídeň nabízí v roce 2011 výstavy Schieleho, Lichtensteina, Ramose  --------------------    Ke zpravodajství: AUDIO; FOTO ve Fotobance  ID foto: FO00051239, FO01113039, FO02014450   Opravili jsme v prvním odstavci chybnou formulaci "v příštím roce" na správné "letos".   --------------------    Vídeň 4. ledna (ČTK) - Dvě obsáhlé výstavy Egona Schieleho, práce Roye Lichtensteina či retrospektivu popartového Mela Ramose nabídnou letos velká vídeňská muzea a galerie. Milovníci umění se mohou těšit i na největší expozici evropských secesních šperků či na díla Vasilije Kandinského a dalších malířů.   Vídeňská Albertina zahájí výstavní rok 28. ledna pracemi Roye Lichtensteina. Výstava s názvem Black&amp;White, která potrvá do poloviny května, představí malířovy černo-bílé kresby a malby ze 60. let. Od 4. února pak začne výstava kreseb a akvarelů umělců z volného uskupení Modrý jezdec. K vidění budou díla Kandinského, Augusta Mackeho, Paula Kleea či Alfreda Kubina.   Malby, skici a sochy popartového umělce Mela Ramose představí od 18. února do 29. května v Albertině výstava Girls, Candies &amp; Comics. Bude to dosud největší retrospektiva tohoto kalifornského výtvarníka v Evropě. K vidění budou samozřejmě i oleje s nahými kráskami u zvířat či zboží, díky nimž získal malíř svou proslulost.   Belvedere pořádá od 10. února do 5. června výstavu Kubismus/futurismu/kinetismus. Kromě prací vídeňských autorů na zájemce čekají i díla Františka Kupky, Fernanda Légera či Roberta Delaunaye. "Výstava ukáže, jak rychle a inovativně ve 20. letech vídeňští umělci našli napojení na evropskou poválečnou avantgardu," uvedla galerie.   Oranžerie Belvederu nabídne od 17. února do 13. června Schieleho portréty a autoportréty. "Na stovce prací - některé z nich se budou v Rakousku ukazovat poprvé - dokumentuje výstava Schieleho umělecký vývoj a jeho neobyčejné schopnosti portrétisty," sdělila galerie.   Belvedere vlastní největší sbírku obrazů Gustava Klimta. Tohoto malíře představí od 14. října spolu s architektem Josefem Hoffmannem, který s ním spolupracoval. Výstava nese titul Pionýři moderny.   Deset let fungování oslaví v roce 2011 Leopoldovo muzeum. Pro návštěvníky připraví od 25. února dosud nejobsáhlejší výstavu evropských secesních šperků v Rakousku, sdělil ČTK mluvčí muzea Klaus Pokorny. Od 10. června budou moci zájemci navštívit výstavu mistrovských děl fotografie. K vidění bude na 200 prací - od historických snímků z 19. století až po současnost.   Od 22. září se pak bude v Leopoldově muzeu konat velká výstava Egona Schieleho s názvem Melancholie a provokace, která ukáže kromě maleb i dopisy, snímky a malířovy osobní předměty. Ve stejný den jako Schieleho výstava začne i výstava moderního umění z Leopoldovy sbírky.   V muzeu moderního umění MUMOK bude od 11. února k vidění sbírka klasické moderny. Díla první poloviny minulého století kurátoři seřadí do tematických celků. V jednotlivých oddílech by návštěvníci měli najít portréty či figury. Chybět nebude abstrakce a písmo.   MUMOK pronikne v roce 2011 i do veřejného prostoru. V srpnu pozve mezinárodní umělce, kteří vytvoří své práce na billboardy. V září začne výstava Muzeum přání. Ukáže mimo jiné, jakým směrem by se instituce chtěla ve své sbírkové činnosti dál ubírat a jaká díla by chtěla opatřit.   Vídeňské umělecko-historické muzeum chce i v roce 2011 pokračovat ve spolupráci se současnými umělci. Staré mistry ze svých sbírek chce podle své ředitelky Sabine Haagové jednou ročně postavit do kontrastu s moderním uměním. Tentokrát to má být belgický malíř Jan Fabre.   ktk mik  