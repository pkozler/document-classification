 Ples v opeře přitahuje milovníky taneční zábavy  --------------------    Ke zpravodajství: FOTO ve Fotobance  ID foto: F201002070096901, F201002070067101, P200902010122501   --------------------    Praha 26. ledna (ČTK) - Mimořádný zájem milovníků taneční zábavy vyvolal Ples v opeře, který se v Praze uskuteční 5. února. Podle pořadatelů se již podařilo naplnit kapacitu 600 míst, která byla původně pro tuto společenskou událost v budově Státní opery plánována. Organizátoři akce přidali do prodeje další vstupenky, kterých už zbývá jen několik desítek. ČTK o tom informovala mluvčí projektu Zuzana Vinzensová.   "Plánovaná kapacita byla vyprodána již minulý týden. Museli jsme otevřít další pořadí na horní galerii a dát do prodeje zhruba 200 vstupenek. Chtěli jsme tuto událost co nejvíce otevřít veřejnosti," řekla Vinzensová. Zájemci tak ještě mohou zakoupit místa za 2500 korun, v jejichž ceně je také pohoštění. Běžná cena vstupenek byla od 3000 do 8000 korun na osobu. Zbývají také dvě exkluzivní lóže se zvláštním servisem za 150.000 korun. Podle představ pořadatelů by zájem mohli projevit lidé, kteří chtějí podpořit charitativní akci.     Patronkou plesu je kambodžská princezna Norodom Arunrasmy, sestra kambodžského krále Norodoma Sihanomiho, který je absolventem Pražské konzervatoře. Sám král se z protokolárních důvodů akce zúčastnit nemůže. Část výtěžku z tomboly bude věnována Nadaci Terezy Maxové dětem a další pak podpoří dobročinné projekty v Kambodži.   Podle pořadatelů mají zájem o ples lidé z různých společenských vrstev. Akce se koná pod záštitou primátorů Prahy a Vídně a zúčastní se jí i ministr kultury Jiří Besser. Mimo politiků účast přislíbily úspěšné modelky Tereza Maxová, Daniela Peštová či Andrea Verešová, návrhářka Beata Rajská nebo architektka Eva Jiřičná. Ples se ovšem koná ve stejný den jako nominační večer Českých lvů, a tak se nepředpokládá hojná účast umělců.   "Zájem o ples má spousta obyčejných lidí. Jsou mezi nimi i starší dámy, které byly zvyklé na tento ples chodit. Jsou překvapené, že vstupenky jsou levnější než v minulých letech," řekla Vinzensová.   Podle pořadatelů by atmosféra plesu měla navázat na noblesu a luxus, která byla podobným událostem v Praze vlastní za první republiky. Zájemci o zábavu zároveň oceňují, že občerstvení je v ceně vstupenky. "Lidé nemusí na místě nic platit," uvedla Vinzensová. Upozornila, že o výtečné pohoštění se postará proslulý šéfkuchař Jaroslav Sapík. Umocnit dojem by měl také kvalitní kulturní program.   Místo obvyklé diskotéky se například uskuteční živý koncert, který je koncipovaný jako pocta Franku Sinatrovi. Písně z repertoáru swingové legendy zazní v podání brněnské kapely B Side Band a interpretů Vojtěcha Dyka a Terezy Černochové. Večerem bude provázet moderátorská dvojice Dara Rolins a Petr Vondráček.   Tradice plesu v opeře byla předloni obnovena po čtrnáctileté přestávce. První podobná akce se v historické budově Státní opery v Praze uskutečnila v roce 1948. Další se konaly v první polovině 90. let minulého století. Účastnili se jich podnikatelé, diplomaté a příslušníci šlechtických rodů. Mimo jiné se tam objevili podnikatel Tomáš Baťa, herci Alain Delon nebo Peter Ustinov.   Alexandra Malachovská kš  