 SVS u zajíců zjistila 6 případů tularemie, která ohrožuje i lidi  Praha 20. května (ČTK) - Státní veterinární správa (SVS) letos zatím eviduje šest případů výskytu nemoci tularemie u zajíců, kterých dosud vyšetřila 28. Riziko nemoci, kterou trpí především zajíci a hlodavci, ale může ji za jistých okolností onemocnět i člověk, roste za teplého počasí. ČTK o tom dnes informoval mluvčí SVS Josef Duben. V Česku je zpravidla ročně hlášeno kolem 100 případů onemocnění lidí touto chorobou.   Z šesti pozitivních případů byl jeden výskyt v Praze, dva v Jihočeském kraji a po jednom v Plzeňském, Libereckém a Jihomoravském kraji. Zvířata, která tularemií onemocní, jsou malátná, přestávají být plachá, trpí záněty uzlin. U člověka se nemoc projevuje horečkami, slabostí, zánětem spojivek, postižením plic, střev či kůže.   Na přenosu nemoci se výrazně podílejí klíšťata. Nakažení je možné hlavně proniknutím nákazy do krevního oběhu, přes oční spojivku, ale také například vdechnutím kontaminovaného prachu, například při nocování ve volné přírodě.   SVS počítá, že letos v celé ČR vyšetří více než 2400 zajíců. "Znamená to, že se na celém území republiky vyšetřují uhynulí zajíci a v období podzimních honů všichni podezřelí, a to zejména v oblastech s výskytem tohoto onemocnění," uvedl Duben.   Lidé by se podle Dubna měli vyhýbat kontaktu s uhynulými zvířaty, dodržovat pravidla hygieny a nepít neprověřenou vodu. Lovci by pak měli být obezřetní při stahování ulovených zvířat z kůže, aby se neporanili.   mjr dvd  