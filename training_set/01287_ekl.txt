 Plzeňskou zoo loni vidělo 461.000 návštěvníků,víc než v roce 2009  Plzeň 3. ledna (ČTK) - Plzeňská zoologická a botanická zahrada měla loni, i přes nepříznivé počasí, opět rekordní návštěvnost. Zahradu, jež letos oslaví 85. výročí založení, si prohlédlo 460.841 lidí, zhruba o 3000 více lidí než předloni, řekl ČTK její mluvčí Martin Vobruba. Je tradičně nejnavštěvovanějším turistickým cílem v Plzeňském kraji a v posledních letech je čtvrtou nejnavštěvovanější zoo v ČR.   Návštěvnost v posledních deseti letech většinou roste, například v porovnání s rokem 2000 byla loni více než dvojnásobná.   Zoo loňskou vyšší návštěvnost čekala. Zejména díky otevření nových atraktivních afrických a asijských výběhů s nosorožci, žirafami, hrošíky a dalšími desítkami druhů v polovině loňského roku. Špatné počasí, které loni snížilo například návštěvnost památek v Plzeňském kraji o 13 procent, se projevilo i v zoo. Vliv může mít podle mluvčího také krize. Zjara, zejména v dubnu a květnu, bylo podle Vobruby chladno a vlhko, v červencových horkých dnech přišlo denně "jen" pár stovek lidí namísto tisíců. "Mohlo to být i horší, nové expozice nás podržely," dodal Vobruba. Podle něj navíc loni brzy nastoupila zima. Rekordní byl srpen se 106.000 návštěvníky, což byl vůbec nejúspěšnější měsíc v historii zahrady. Dosud přišlo nejvíce lidí v srpnu 2009, mírně přes 95.000.   Plzeňská zoo se v posledních letech díky investicím za stovky milionů korun stává velmi moderní zahradou. Zvířata obývají velké přírodní výběhy, například lvy dělí od návštěvníků jen vodní příkop a elektrický ohradník. V zahradě, srovnatelné se světovými, žije 6600 jedinců a 1300 chovaných druhů, což tvoří nejbohatší kolekci v Česku. Druhá nejstarší zoo v ČR se drží na čtvrté příčce zájmu po Praze, Dvoru Králové a Zlíně. Zahrada nyní chová 45 ohrožených druhů zvířat.   Václav Prokš sap  