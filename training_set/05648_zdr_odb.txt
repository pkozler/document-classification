 Lékařské odbory a komora předložily Hegerovi návrh dohody  --------------------    Ke zpravodajství: FOTO/aktuality; AUDIO   --------------------    Praha 31. ledna (ČTK) - Šéfové lékařských odborů a komory Martin Engel a Milan Kubek předložili dnes ministru zdravotnictví Leoši Hegerovi (TOP 09) návrh "Dohody o úpravě poměrů ve zdravotnictví". Uzavřít by ji měly ministerstvo zdravotnictví a Lékařský odborový klub - Svaz českých lékařů. Hlavní body smlouvy:     1. MZ se zavazuje nejpozději 1. března přijmout novelu úhradové vyhlášky pro rok 2011 tak, že úhrady nemocnicím stoupnou alespoň o dvě miliardy korun. Navýšení se rovnoměrně rozdělí podle počtu lékařů v nemocnici a zdravotní pojišťovny ho provedou formou zvýšených záloh.     2. MZ se zavazuje zajistit s účinností od 1. března ve svých nemocnicích navýšení tarifních platů měsíčně u lékařů v 11. a 12. platové třídě o 8000 korun, v 13. platové třídě o 10.000 a ve 14. a vyšší třídě o 12.000 korun.     3. MZ v součinnosti s vládou se zavazuje nejpozději k 30. červnu 2011 předložit návrh zákona o odměňování zdravotnických pracovníků, který zahrne březnové navýšení tarifních platů a další postupné jejich zvyšování tak, aby nejpozději do 1. ledna 2013 dosáhl průměrný tarifní plat lékaře podle kvalifikace a praxe 1,5 až trojnásobku průměrné mzdy v Česku.     4. MZ se zavazuje uložit nejpozději do pěti dnů od uzavření této dohody svým nemocnicím, aby vzaly zpět lékaře, kteří podali výpověď v akci Děkujeme, odcházíme a do 28. února ji stáhnou. Zavazuje se spolupracovat při prosazování stejného požadavku v nemocnicích ostatních zřizovatelů.     5. MZ se zavazuje k jednání, jež povedou k uzavření kolektivní smlouvy vyššího stupně, která platí pro celé zdravotnictví.     6. MZ se zavazuje pracovat na reformě, která zahrne například:     - optimalizaci lůžkového fondu a úpravy nemocniční sítě     - definování počtu pracovníků a technického vybavení     - úpravu seznamu výkonů, aby se stal ceníkem s minimálními cenami, jež budou závazné pro všechny zdravotní pojišťovny     - definování úhradových standardů, tedy nároku pojištěnců     - racionalizace vstupu nových medicínských technologií     - úspory v lékové oblasti     - účinná protikorupční opatření     - změny systému vzdělávání lékařů     MZ se zavazuje na těchto změnách spolupracovat s lékařskou komorou     uspořené peníze půjdou přednostně na platy zdravotníků     7. MZ se zavazuje provádět všechna ustanovení dohody ve spolupráci s lékařskými odbory a komorou.     8. Lékařské odbory se zavazují do pěti dnů od podpisu dohody odvolat akci Děkujeme, odcházíme a vyzvat lékaře, kteří podali výpověď, aby ji vzali zpět, případně požádali zaměstnavatele o opětovné přijetí.     Garantem dohody jsou předseda vlády a prezident lékařské komory.     nam pba  