 Akcie a dolar po bin Ládinově smrti zpevňují, komodity oslabily  Aktualizovali jsme, ve 3. odstavci jsme doplnili reakci západoevropských akciových trhů, ve 4. a 8. odstavci komentáře analytiků, v 7. odstavci podrobnosti k vývoji ceny stříbra. Upravili jsme a změnili titulek.   --------------------    Singapur/Londýn 2. května (ČTK) - Kurz dolaru a ceny akcií dnes na světových trzích zpevňují, dolů se naopak vydaly ceny komodit v čele se stříbrem. Analytici dávají změny kurzů do souvislosti se zprávou o smrti nejhledanějšího teroristy světa Usámy bin Ládina, ačkoli ceny komodit i kurzy měn se začaly měnit o několik hodin dříve, než se zpráva dostala do médií. Podle analytiků vliv zprávy zřejmě nebude trvat dlouho.   Hlavní index burzy v Tokiu si připsal zhruba 1,6 procenta na 10.004,20 bodu. Nad desetitisícovou hranicí se ocitl poprvé od ničivého zemětřesení, které severovýchod Japonska zasáhlo v březnu. Index burzy v Soulu přidal 1,7 procenta na 2228,96 bodu.   Příznivá nálada se přenesla i do Evropy, kde hlavní panevropský index FTSEurofirst 300 krátce po zahájení obchodování vykazoval nárůst asi o 0,4 procenta na 1161 bodů. Futures na americké indexy indikovaly nárůst asi o 0,6 až 0,8 procenta.   "Je to psychologická a impulzivní reakce. Uvidíme, jak dlouho vydrží," podotkl ke zprávě o bin Ládinově smrti analytik makléřské společnosti KBC Securities Koen De Leus. "Trh ale získává podporu i z výsledkových zpráv, které jsou dobré. Tento týden dostane několik důležitých ekonomických dat, která by mohla krátkodobě stanovit směr vývoje," dodal.   Po zprávě o bin Ládinově smrti nezměnil směr pouze dolar, ale také ceny komodit. Stříbro bylo slabší zhruba o deset procent, což byl nejhlubší pád od října 2008. Tehdy ale trh reagoval na chaos, který způsobil pád obří americké banky Lehman Brothers. Stříbro se tak vrátilo asi na 44 dolarů z rekordních téměř 50 dolarů, kam vystoupilo v pátek.   Cena zlata po zprávě o bin Ládinovi klesla až o pět procent, část ztrát ale později smazala a vrátila se na zhruba 1553 dolarů. Během noci přitom vystoupila na nový rekord nad 1575 dolarů (asi 25.660 Kč) za troyskou unci (oz; 31,1 gramu).   Zatímco dolar začal zpevňovat jen chvíli předtím, než se zpráva o bin Ládinově smrti dostala do médií, komodity se vydaly dolů dřív. Patrné je to hlavně u stříbra, jehož cena se vydala prudce dolů s více než dvouhodinovým předstihem. Analytici propad vysvětlovali mimo jiné i růstem kurzu dolaru, který ale začal až později. Faktorů k poklesu ale podle nich bylo více, což vysvětluje tak hluboký propad.   "Stříbro je zralé na průšvih a zdá se, že karambol nastal dnes," podotkl analytik finančního ústavu Citigroup David Thurtell. V propadu cen stříbra se tedy vedle zpráv o bin Ládinově smrti a zpevnění dolaru odrazil i fakt, že cena kovu se za poslední rok zvýšila už asi o 170 procent. To nemá mezi komoditami konkurenci. Komoditní burza CME navíc už po několikáté zvýšila marže pro nákup stříbra, aby ztížila spekulaci.   Cena severomořské ropy Brent se během dne snížila až na 124 dolarů za barel, později se ale částečně vzpamatovala a vrátila se na 124,50 USD. I tak ale zůstává blízko maxima z léta 2008, kdy se Brent prodával za zhruba 127 dolarů a sestupoval z historického rekordu nad 147 dolary.   spr jw  