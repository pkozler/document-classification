 Evropský soud zamítl stížnost na švýcarský zákaz stavby minaretů  Štrasburk 8. července (ČTK) - Evropský soud pro lidská práva zamítl stížnost muslimských organizací proti švýcarskému zákonu zakazujícímu stavět v helvétské konfederaci u mešit minarety. Sedmičlenný senát soudu sídlícího ve francouzském Štrasburku kauzu odmítl s tím, že stěžovatelé neprokázali, jakým způsobem jsou zákazem postiženi ve svém náboženském vyznání. Informovala dnes o tom agentura AP.   "K přijetí stížnosti je nezbytné, aby ji podal žadatel, který se cítí být obětí předpokládaného porušení práv," cituje agentura z odůvodnění soudu.   "Soud došel k závěru, že jádro stížnosti spočívalo v názoru, že přijaté zákonné opatření poškozuje náboženské přesvědčení stěžovatelů. Ti však vůbec nedoložili, jaký praktický dopad na toto přesvědčení přijatý zákon má," dodává soud.   V referendu konaném v listopadu 2009 se pro zákaz výstavby věží u islámských modliteben vyslovilo téměř 58 procent těch, kteří přišli hlasovat. Celkem k nim dorazilo 2,67 milionu lidí, tedy 54 procent švýcarských voličů. Z hlasujících se 57,5 procenta vyslovilo pro zákaz a 42,5 procenta proti. Z 26 kantonů a polokantonů jen ve čtyřech převládl názor proti zákazu. Potvrzení většinou hlasujících a většinou kantonů učinilo ze zákona automaticky součást švýcarské ústavy.   V zemi s více než šesti miliony křesťanů je asi 400.000 muslimů. Stojí v ní čtyři minarety, další dva se měly postavit. To vyvolalo ze strany populistické Švýcarské lidové strany iniciativu stavbu minaretů zakázat s odůvodněním, že se do tradiční švýcarské krajiny a vzhledu obcí nehodí.   Modliteben jako takových se zákaz nijak netýká, náboženská svoboda vyznání tak prý není nijak dotčena. Minarety, které nejsou povinné ani u mešit v islámském světě, podle jejich odpůrců mají prý jen svou výškou symbolizovat nadřazenost této víry.   ik mik  