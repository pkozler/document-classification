 V Alabamě odhadují škody způsobené tornády na dvě miliardy  Montgomery (USA) 4. května (ČTK) - Škody, které minulý týden způsobila vlna tornád na jihovýchodě Spojených států, přesáhnou jen ve státě Alabama hranici dvou miliard dolarů (32,5 miliardy korun). Překonají tak následky dosud nejničivějšího hurikánu Ivan, který zasáhl oblast v roce 2004. Oznámil to dnes v alabamském Montgomery mluvčí místních pojišťovacích společností Jim Ridling.   "Pokud jde o škody vyjádřené v dolarech, byla to u nás nesporně nejničivější pohroma vůbec," řekl Ridling. "Za celou dobu mého působení v pojišťovnictví jsem nic tak mohutného a ničivého neviděl," dodal.   Série mimořádně brutálních větrných bouří zasáhla minulý týden kromě Alabamy ještě šest amerických států. Zničila celé vesnice a zabila víc než 330 lidí, z nich v Alabamě přes 230. Odhaduje se, že živel srovnal se zemí 10.000 obytných domů.   Ridling odhadl celkovou výši škod způsobených ve všech sedmi postižených státech až na pět miliard dolarů (81 miliard korun). Jen v Alabamě bylo nahlášeno 17.000 pojistných událostí.   Prezident Barack Obama minulý týden navštívil alabamské město Tuscaloosa a slíbil postiženým oblastem státní pomoc. Jejími hlavními příjemci se stanou kromě Alabamy státy Mississippi a Georgia.   jas pz  