 Soud potrestal žalobce za jízdu s alkoholem v krvi podmínkou  --------------------    Ke zpravodajství: FOTO/aktuality   Zprávu jsme doplnili o nové informace ze soudu v celém rozsahu.   --------------------    Přerov 18. ledna (ČTK) - Přerovský okresní soud dnes potrestal bývalého olomouckého žalobce Aleše Zdráhalu za jízdu s alkoholem v krvi pěti měsíci vězení s podmíněným odkladem na 1,5 roku. Bývalý státní zástupce, který měl na starosti mimo jiné i prohřešky řidičů, nesmí navíc dva a čtvrt roku řídit auto. Zdráhala kvůli kauze v září odešel ze státního zastupitelství. Nyní je nezaměstnaný a chystá se odejít do předčasného důchodu. Proti rozsudku se na místě odvolal.   Zdráhala, kterému původně hrozil až rok vězení, se k požití alkoholu dnes u soudu přiznal. Uvedl, že ráno po manželské hádce vypil v rozrušení dvě až 2,5 deci slivovice. Důvodem hádky bylo údajně zapůjčení rodinného osobního auta známému. Vůz si chtěl tento muž půjčit k výletu s neznámou ženou, což se Zdráhalově manželce nelíbilo. U soudu Zdráhala vypověděl, že vezl vůz jen zhruba 500 metrů od domu na domluvené místo.   Jeho obhajoba byla dnes založena na tom, že v době, kdy za volant bezprostředně po napití usedl, nebyl ještě alkoholem ovlivněn. "Jsem si vědom, že jsem se před jízdou napil. Když jsem ale v tu dobu vyjel, nebyl jsem opilý," uvedl dnes před soudem bývalý žalobce. "Je mi to velice líto i proto, že jsem v minulosti působil jako státní zástupce v oblasti dopravy. Proto jsem požádal i o rezignaci," dodal Zdráhala.   Soud však jeho verzi neuvěřil. "Bylo jednoznačně prokázáno, že pil předešlého večera, a to daleko větší množství, než deklaroval. Policisté jej navíc zastavili hodinu poté, co začala jeho pracovní doba," řekl dnes soudce Jiří Barbořík. Podotkl, že je zcela jedno, zda s autem jel po vlivem alkoholu 200 metrů či kilometr. "Byl účastníkem silničního provozu a pokud řídil pod vlivem alkoholu, naplnil znaky přečinu," dodal soudce.   Zatímco Zdráhalova obhájkyně Julie Xinopulosová žádala, aby byl potrestán pouze za přestupek, rozsudek soudu se shoduje s představou státního zástupce. "Jsem spokojen. Je bezpodmínečně nutné, aby osoba, která má hájit spravedlnost a právo, se tak také chovala a neporušovala právní předpisy," řekl novinářům státní zástupce Jiří Zemek.   Zdráhalu policejní hlídka přistihla na konci června, když jel v Audi A4 směrem do centra. Devětapadesátiletý řidič jel podle policie v místě, kde je povoleno 50 kilometrů v hodině, rychlostí o 15 kilometrů za hodinu více. Test na přítomnost alkoholu v dechu u něj tehdy prokázal 1,99 promile, následný odběr krve 1,4 promile. Jízdu pod vlivem takového množství alkoholu zákon klasifikuje jako trestný čin.   Zdráhala působil na zastupitelství řadu let. Například v roce 2004 byl žalobcem v případu nehody v Samotiškách u Olomouce, při které přišli o život čtyři mladí lidé. V roce 2008 zase podal žalobu na řidiče tramvaje, který přivřel tříletého hocha ve dveřích, a pak ho asi sto metrů táhl.   Případem se měl původně zabývat Okresní soud v Olomouci, padl ale návrh na přesunutí kauzy jinam. Důvodem bylo to, že Zdráhala v Olomouci jako žalobce působil řadu let a všichni soudci trestního úseku se s ním znají. Ze stejného důvodu obžalobu vedl vsetínský státní zástupce.   Alena Petrželová mol  