 JVS chystá stavbu vodovodu na Strakonicku a Třeboňsku  České Budějovice 30. ledna (ČTK) - Jihočeský vodárenský svaz (JVS) připravuje stavbu nového vodovodu na Strakonicku a druhou etapu zásobování Třeboňska pitnou vodou z římovské přehrady. Na šestikilometrový vodovod z Podolí za 25 milionů korun se napojí Osek a Radomyšl a další tři obce, řekl ČTK náměstek pro provoz JVS Vladimír Fürth.   Osek a Radomyšl mají sice své zdroje vody, ale nejsou dobré, proto se rozhodly napojit se na jihočeskou vodárenskou soustavu. Se stavbou by se mělo začít letos v listopadu a s jejím dokončením se počítá v říjnu příštího roku.   JVS připravuje i zásobování Třeboňska pitnou vodou. První část této akce, napojení Lomnice nad Lužnicí, bylo už dokončeno. A tak se uvažuje o prodloužení stavby. Bude ale záležet na městu a na svazku obcí, zda budou o napojení na vodárenskou soustavu stát, poznamenal Fürth.   Vodovodní řad by měl vést ze Záblatí do zamýšleného vodojemu v obci Dunajovická Hora a pak ještě do Třeboně. Vodovod by měl celkem více než 16 kilometrů. Na vodárenskou soustavu by se napojily obce Smržov, Dunajovická Hora a Třeboň. Po propojení s vodovodem Hamr by pak měla možnost připojit se i města Suchdol nad Lužnicí a České Velenice.   Náklady na tuto stavbu by se pohybovaly kolem 150 milionů korun. Práce by mohly začít v červnu roku 2013 a skončit v září následujícího roku.   Z Vodárenské soustavy jižní Čechy odebírá pitnou vodu 141 měst a obcí, v nichž žije kolem 380.000 lidí. Loni se ze soustavy odebralo téměř 17 milionů metrů krychlových vody.   kpe dp  