 V Mexiku dopaden jeden z bossů drogového kartelu Los Zetas  --------------------    Ke zpravodajství: FOTO/aktuality   --------------------    Mexiko 18. ledna (ČTK) - Mexická policie dopadla jednoho ze zakladatelů a šéfů zločineckého gangu Los Zetas. Oznámilo to dnes mexické ministerstvo národní bezpečnosti.   Flavio Méndez Santiago přezdívaný Amarillo (Žluťák) byl zatčen v pondělí v noci v jihomexickém státě Oaxaca. Jeho jméno je i na seznamu 37 nejnebezpečnějších zločinců Mexika. Na jeho dopadení byla podle velitele federální protidrogové jednotky Ramóna Pequeňa vypsána odměna 15 milionů pesos (téměř 23 milionů Kč).   Méndez Santiago koordinoval obchod s drogami ve státech Oaxaca a Chiapas na jihu a Veracruzu na východě Mexika a také pašování nelegálních imigrantů z Jižní a Střední Ameriky a jejich přepravu do severních států Nuevo León a Tamaulipas na hranici s Texasem.   Spolu s ním byl zatčen také jeho osobní strážce.   Skupinu Los Zetas vytvořili v 90. letech dezertéři z elitní vojenské jednotky, které "zaměstnal" drogový kartel z Mexického zálivu. V samostatný drogový kartel se přeměnili před několika lety.   Kromě obchodování s drogami se skupina věnovala také únosům a krádežím pohonných hmot.   Gang je ale znám především svými krutými praktikami. Je mu také přičítána zodpovědnost za masakr 72 ilegálních běženců koncem loňského srpna v severovýchodním Mexiku. Pravděpodobně mají na svědomí také zmizení více než 40 středoamerických uprchlíků v Oaxace minulý měsíc.   Válka mezi kartely o kontrolu nad místními trhy s drogami i obchodem se Spojenými státy, které jsou hlavním odběratelem jihoamerického kokainu, i střety s vládními silami si za poslední čtyři roky vyžádaly už téměř 35.000 mrtvých.   hit mik  