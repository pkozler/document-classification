 Odbory dopravního podniku v Opavě mají stávkovou pohotovost  Opava 17. ledna (ČTK) - Odbory Městského dopravního podniku Opava (MDPO) vyhlásily v rámci kolektivního vyjednávání o výši platů stávkovou pohotovost. Požadují navýšení tarifních mezd o devět procent, zároveň chtějí nadále vyjednávat přes zprostředkovatele. Podle dopravního podniku není takové navýšení mezd v letošním roce reálné. ČTK to řekl ředitel podniku Hynek Woitek. Autobusy a trolejbusy v Opavě jezdí bez omezení.   Odbory navrhly devítiprocentní nárůst mezd již v říjnu. Podle Woitka se ale kolektivní vyjednávání v loňském roce zpomalilo vlivem komunálních voleb. "Naši řidiči jsou ve srovnání s ostatními dopravními podniky v Česku nejhůře placeni. Přitom v první polovině loňského roku měli meziročně zhruba devítiprocentní nárůst přesčasů," řekl ČTK šéf odborů Miroslav Vaněk. Průměrný plat řidiče MDPO ale nesdělil.   Vyhlášení stávkové pohotovosti od 12. ledna podle něho neomezilo provoz městské hromadné dopravy v Opavě. "Vyhlásili jsme ji na základě sondáže mezi zaměstnanci, zda by se do případné stávky zapojili. Převažovaly hlasy 'pro'. Stávková pohotovost sice není klasifikována zákonem, ale pro odbory je to vyjádření názoru zaměstnanců," dodal Vaněk.   Ředitel podniku řekl ČTK, že nechápe, proč odbory kolektivní vyjednávání tak vyhrotily. "Některé kroky odborů považuji za unáhlené. Na druhou stranu je práce řidičů nedoceněna," řekl. Požadovaný nárůst tarifních mezd o devět procent podle něho představuje zhruba pět milionů korun - v letošním roce, kdy podnik očekává ztrátové hospodaření, je to nereálné navýšení.     Woitek dodal, že opavské zastupitelstvo rozhodlo pro letošní rok o rozpočtovém provizoriu. "Dopravní podnik tak bude hospodařit se stejnou výší kompenzace prokazatelné ztráty. Městský rozpočet neumožní pokrýt zvýšené náklady vlivem zdražování nafty či nárůstu spotřeby elektrické energie, natož aby se zvyšovaly osobní náklady," zdůvodnil ředitel.   Odborům dopravního podniku se nepodařilo vyjednat růst tarifních mezd ani pro loňský rok. "Naopak loni průměrné hodinové i měsíční mzdy poklesly, přestože podnik ušetřil a měl zisk," dodal odborář. Zda odbory nakonec sleví ze svého požadavku, podle něho ukáže další vyjednávání.   Podle ředitele MDPO je možné vrátit se k nárůstu mezd při projednávání řádného rozpočtu města, pravděpodobně během letošního prvního čtvrtletí. "Další možností navýšení je použití části benefitů, například důchodového připojištění či zaměstnaneckého jízdného. Úspory budeme hledat také v nákladech, což by ale znamenalo redukci dosavadní sítě MHD. Je to složitější varianta, o které budeme jednat s novým vedením města," naznačil Woitek.   hnz mol  