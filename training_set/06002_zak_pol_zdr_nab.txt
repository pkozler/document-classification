 Zadržený Mladić se po infarktu prý ukrýval v ženském klášteře  --------------------    Ke zpravodajství: FOTO/aktuality   --------------------    Bělehrad 29. května (ČTK) - Bývalý bosenskosrbský generál Ratko Mladić, který je podezřelý z válečných zločinů a jehož tento týden po létech pátrání dopadla srbská policie, se podle tisku svého času skrýval i v ženském klášteře. Když počátkem října 2006 dostal infarkt, byl svými stoupenci převezen do kláštera svaté Melánie v severosrbském městě Zrenjanin. Dnes o tom píše obvykle dobře informovaný list Blic.   Ve vesnici Lazarevo nedaleko Zrenjaninu také byl devětašedesátiletý psanec ve čtvrtek dopaden.   Mladiče, bojujícího se smrtí, řádové sestry po infarktu ukryly do klášterní cely a zajistily mu lékařskou péči, píše Blic s odvoláním na zdroje z kláštera. Vzhledem k tomu, že se spíše počítalo s Mladičovým úmrtím, připravovalo se v klášterní kryptě i jeho pohřbení. Po měsíci se ale hledaný Mladić zotavil a odjel neznámo kam.   Nyní Mladić čeká v bělehradské vazbě na vydání k Mezinárodnímu trestnímu tribunálu pro bývalou Jugoslávii (ICTY) v Haagu. Proti tomuto rozhodnutí srbského soudu se ale ještě může dovolat. Mladiče, který patřil ke klíčovým postavám balkánské války v 90. letech, ICTY viní z vážných zločinů v této době.   šeb sva  