 Argentině, zemi tanga, chybí tahací harmoniky bandoneony  --------------------    Ke zpravodajství: ilustrační FOTO ve Fotobance  ID foto:  F200911130487501 ,  F200911190118801    --------------------    Buenos Aires 21. června (ČTK) - Bandoneon, nástroj, který je ztělesněním nostalgické duše tanga, se v Argentině pomalu vytrácí. Zahraniční turisté jsou ochotni platit značné částky za to, aby získali tuto knoflíkovou tahací harmoniku do své sbírky.   "Za několik let nebude v zemi jediný bandoneon," řekl v Buenos Aires specialista na tyto nástroje Oscar Fischer.   Nástroj, který Argentina povýšila do šlechtického stavu, se vyrábí v Evropě a k velké škodě nové generace argentinských hudebníků je stále vzácnější.   Prezident Národní akademie tanga Horacio Ferrer lituje, že cizinci, kteří kupují argentinské bandoneony, na ně nehrají. "Znal jsem lidi, kteří jich měli deset nebo dvanáct, ale vůbec na ně nehráli," řekl. "V Norsku mi jeden lékař ukázal sbírku 35 nástrojů, z nichž mnohé pocházejí z Argentiny."   K turistům, které přitahuje krása bandoneonu, se přidávají zahraniční hudebníci, kteří díky výhodnému směnnému kurzu nacházejí v Buenos Aires staré nástroje za ceny nižší než v Evropě nebo v Japonsku.   Tento nástroj, považovaný za jakési přenosné varhany, pochází z Německa. Do Argentiny ho přivezli koncem 19. století imigranti a námořníci. Nejkrásnější nástroje se vyráběly mezi dvěma světovými válkami. Dílny v Evropě tehdy pracovaly naplno a vyvážely je masově do Argentiny.   "Když vypukla druhá světová válka, bylo v Argentině 60.000 bandoneonů. Dnes jich je tady jen kolem 20.000," řekl Oscar Fischer. "Z toho jen 2000 je ve velmi dobrém stavu a mají původní součástky."   Turisti si kupují staré nástroje jako suvenýry a vyvážejí je ven. Obchodují s nimi i argentinští hudebníci, kteří je při svých cestách do Evropy nebo do Japonska prodávají s velkým ziskem.   "Bandoneon je součástí argentinské kultury: je to majetek, který musíme chránit," řekla poslankyně Alicia Comelliová. Její návrh zákona na ochranu bandoneonů byl přijat v roce 2009 a čeká se na prováděcí předpisy.     Stát Argentina bude mít při každém prodeji předkupní právo, pokud bude nástroj patřit známému hudebníkovi nebo pokud bude starší čtyřiceti let. Zákon zakazuje i vývoz těchto nástrojů.   Mladí Argentinci nyní začínají bandoneony zase vyhledávat. Nový nástroj původem z Německa, Belgie nebo Itálie stojí 7000 eur (170.000 korun). Použitý lze sehnat za 2800 eur, ale je třeba přidat 400 eur na jeho obnovu a naladění.   Mladí začínají vidět světýlko na konci tunelu: Univerzita Lanus v Bueons Aires nabízí výrobu bandoneonů za nízké ceny. Tato výroba nebude mít komerční cíl a nástroj se bude na počest jednoho z největších hráčů na argentinský bandoneon Aníbala Troila jmenovat Pichuco, což je jméno, pod nímž vystupoval.   ko kš    