 Prezidentem lesnické ČAPLH Miroslav Švec, vystřídal Dejnožku  Hradec Králové 23. května (ČTK) - Novým prezidentem České asociace podnikatelů v lesním hospodářství (ČAPLH) se stal Miroslav Švec (50), jednatel a společník rodinné lesnické firmy Larix Jeseník. V čele asociace vystřídal Františka Dejnožku, který v březnu na funkci rezignoval. ČTK to dnes řekl Švec.   ČAPLH vznikla v roce 1995 a sdružuje 16 subjektů z oboru těžby, zpracování a obchodu se dřevem. Asociace je také zakládajícím členem Evropské asociace podnikatelů v lesním hospodářství se sídlem v Bruselu.   Cílem asociace bude podle Švece nadále prosazování zájmů malých a středních podniků působících v lesnickém a dřevařském oboru. "Budeme se dál snažit bránit snahám o monopolizaci oboru," řekl Švec. ČAPLH již dříve kritizovala takzvanou Dřevěnou knihu, což je dokument řešící budoucí způsob hospodaření ve státním podniku Lesy ČR. Asociace vyslovila obavu, že postup podle Dřevěné knihy údajně povede k likvidaci malých a středních lesnických firem.   Podle zásad Dřevěné knihy Lesy ČR nyní organizují tendr, podle jehož výsledků budou firmy od roku 2012 ve státních lesích těžit a prodávat dřevo a sázet stromky. ČAPLH podle Švece bude usilovat například o to, aby v budoucnu byla soutěž rozdělena na více než nynějších 117 územních jednotek, aby tak došlo k větší decentralizaci. Lesy ČR již dříve odmítly, že by tendry jakkoliv zvýhodňovaly velké firmy.   ry mol  