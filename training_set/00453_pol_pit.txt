 Počítačová chyba  si vyžádala opakování loterie o americká víza  Washington 13. května (ČTK) - Kvůli počítačové chybě se bude muset opakovat losování americké loterie o přistěhovalecká víza pro rok 2012. Oznámila to dnes americká vláda a podle agentury AP tak zklamala desítky tisíc lidí, kteří původně dostali potvrzení, že získali šanci na legální život ve Spojených státech.   Do loterie se přihlásilo rekordních 15 milionů lidí, kteří se ucházeli o 50.000 přistěhovaleckých víz. Počítač měl ze zájemců vybrat 90.000 lidí. Poslední slovo poté mají imigrační úředníci, kteří vybírají uchazeče na základě osobních pohovorů a kritérií na vzdělání a na povolání.   Podle amerických úřadů však počítač nefungoval, jak by měl, a výběr nebyl ve skutečnosti náhodný. Problém způsobila chyba programátorů a už se jí podařilo odstranit. Nové losování se uskuteční v červenci a nebude se do něj smět přihlásit nikdo, kdo nebyl mezi původními 15 miliony uchazečů.   Původní výsledky losování, které nyní byly zrušeny, americká vláda zveřejnila 1. května. Výsledky stačily zkontrolovat téměř dva miliony zájemců o víza a 22.000 z nich zjistilo, že v loterii uspělo.   str hej  