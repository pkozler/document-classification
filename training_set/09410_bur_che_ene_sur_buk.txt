 Ceny ropy klesly o více než dolar kvůli dluhům v eurozóně  Londýn 16. května (ČTK) - Ceny ropy na světových trzích dnes klesly o více než dolar kvůli obavám z restrukturalizace dluhů v eurozóně. Investory přiměly ke snižování rizika v jejich obchodech také pochyby o dalším tempu světového hospodářského růstu.   Severomořská ropa Brent pro červnovou dodávku dnes zlevnila o 1,38 dolaru na 112,45 USD za barel. Nejbližší termínový kontrakt americké lehké ropy klesl téměř o dva dolary za barel na dnešní minimum 97,71 dolaru a před polednem SELČ ztrátu zmírnil na 98 dolarech.   Kvůli blížící se schůzce ministrů financí eurozóny dnes také klesl kurz eura, a to nejníže od března. Jednat mají o dluhové krizi některých zemí eura, hlavně o tom, jak se vypořádat se situací Řecka. Investoři se bojí, že by se země mohla dostat do platební neschopnosti.   Dolů dnes šly i ceny stříbra a dalších komodit, s poklesem zahájily obchodování i akcie na evropských burzách. Nahoru proti tomu zamířily americké vládní obligace, protože se averze k rizikům rozprostřela napříč globálními trhy.   Americký prezident Barack Obama navíc v neděli varoval Kongres USA před finanční krizí, pokud se nepodaří zvýšit limit pro dluh Spojených států a investoři začnou pochybovat o schopnosti USA své dluhy splácet.     Ceny ropy v dolarech za barel (asi 159 litrů) kolem 13:00 SELČ:      BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červen  112,45  113,83     New York - Nymex  WTI  červen  98,00  99,65     pok dvd  