 Historici protestují proti reorganizaci v jihočeské galerii  České Budějovice 11. ledna (ČTK) - Profesní organizace českých historiků protestuje u jihočeského hejtmana a ministra kultury proti reorganizaci v Alšově jihočeské galerii, kterou zřizuje kraj. Ředitel Lubomír Bednář propustil od ledna čtyři lidi, mezi nimi kurátora sbírky starého umění. Ta je podle nich po Národní galerii v Praze druhá nejvýznamnější a nejrozsáhlejší kolekcí v Česku. "Žádáme vás, abyste z pozice zřizovatele podnikli všechny relevantní kroky, které by zamezily neblahým důsledkům zmíněné reorganizace," píše se v dopise, který má ČTK k dispozici.   Vedení kraje po protestech v tisku zadalo počátkem ledna v galerii audit. Scenárista a člen Rady pro rozhlasové a televizní vysílání Martin Bezouška má do tří měsíců posoudit stávající reorganizaci. Lidé, kteří přišli o práci, loni v květnu protestovali proti přerušení retrospektivní výstavy Karla Zlína v jízdárně na zámku Hluboká, aby si tam společnost Koh-i-noor mohla uspořádat oslavu. Vztahy jsou tam údajně napjaté.   Ředitel galerie Lubomír Bednář rozhodnutí kraje respektuje. Od kraje dostal zadání, že musí letos vykázat vyrovnaný rozpočet. Provozní náklady galerie jsou 18,6 milionu korun, reorganizací se ušetří 1,2 milionu korun. Pro nadbytečnost byla propuštěna mluvčí galerie, jeden kurátor a správce depozitáře v Bechyni.   "Jakkoli je nutné dbát o úsporné vynakládání veřejných finančních prostředků, je zrušení pracovní pozice kurátora sbírky gotického umění bezprecedentním činem celostátního dosahu a dokládá, že ředitel Bednář nevykonává svou funkci ředitele dobře," míní předsedkyně Uměleckohistorické společnosti Milena Bartlová. Sbírka má být podle jejích informací nyní svěřena jako vedlejší pracovníkovi, který nevystudoval dějiny umění a v oboru se vědecky nijak neprofiluje.   Pokud by podle členů společnosti odborně neobhajitelné a manažersky nevhodné kroky ředitele nebyly napraveny, považovali by to za hazardování se zásadními hodnotami českého kulturního dědictví. Jihočeský kraj by se tak připojil k některým regionálním politickým reprezentacím, které v posledních letech prokazují, že je zřejmě nad jejich síly kvalitně spravovat obrovské hodnoty kulturního dědictví uložené v muzeích a galeriích, které jim byly svěřeny, uvedli.   Alšova jihočeská galerie zahájila činnost v roce 1953 jako krajská galerie v Českých Budějovicích, po třech letech přesídlila do zámecké jízdárny na Hluboké. Galerie vlastní bezmála 18.000 sbírkových předmětů, mimo jiné nejobsáhlejší kolekci gotického malířství a sochařství, nizozemského malířství 16. a 18. století a českého sochařství. Součástí je expozice v mezinárodním muzeu keramiky v Bechyni. Loni ji navštívilo na 30.000 lidí.   mi snm  