 Akcie v USA ve čtvrtek oslabily, dolar rostl  New York 21. ledna (ČTK) - Americké akcie ve čtvrtek pokračovaly v poklesu. Důvodem byly hlavně ztráty technologických společností a producentů surovin a energií, které stáhl propad cen ropy. Bankovní sektor naopak díky příznivým výsledkům hospodaření Morgan Stanley mírně stoupl. Sama banka zpevnila o 4,6 procenta.   V závěru obchodování index Dow Jones klesl o 2,49 bodu, tedy 0,02 procenta, na 11.822,80 bodu. Širší index Standard &amp; Poor's 500 oslabil o 1,66 bodu, neboli 0,13 procenta, na 1280,26 bodu. Index technologického trhu Nasdaq ztratil 21,07 bodu, čili 0,77 procenta, a skončil na 2704,29 bodu.   Nejvíce ke ztrátám technologických firem přispěla firma F5 Networks, která klesla o 21,4 procenta. Firma oznámila, že čeká ve druhém čtvrtletí slabé příjmy. Akciím Googlu se však podařilo zvrátit ztráty a díky vysokým čistým příjmům za čtvrté čtvrtletí posílily o 2,2 procenta.   Ceny ropy ve čtvrtek klesly o 2,2 procenta, což stáhlo dolů energetický a těžařský sektor. Akcie Exxon Mobil oslabily o 0,6 procenta a firma Alcoa ztratila 0,5 procenta. Těžařská společnosti Freeport-McMoRan skončila slabší o 3,7 procenta.   Dolar díky příznivým statistickým údajům rostl. Pokles počtu nových žadatelů o podporu v nezaměstnanosti v USA by minulý týden nejprudší od loňského února a prodej starších domů rostl. Zprávy naznačily, že ekonomická situace v USA se zlepšila, zatímco Evropa stále bojuje s dluhovou krizí.   V závěru obchodování dolar vůči euru uzavřel pouze s mírným ziskem na 1,3466 USD, během dne však stoupl až na 1,3396 USD. Vůči jenu dolar posílil o 1,2 procenta na 83,03 JPY. Zisky více než jedno procento si dolar připsal i vůči švýcarskému franku a australskému a novozélandskému dolaru, napsala agentura Reuters.   irl jw  