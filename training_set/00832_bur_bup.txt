 Koruna dopoledne stagnovala k euru a posílila vůči dolaru  Praha 12. ledna (ČTK) - Česká měna dnes dopoledne stagnovala k euru a posílila vůči dolaru. Krátce před 10:30 se obchodovala na úrovni úterního závěru 24,47 Kč/EUR, vůči dolaru si připsala 14 haléřů na 18,78 Kč/USD, vyplývá z údajů serveru Patria Online.   Podle analytika Patria Finance Tomáše Vlka zůstává koruna stále na silných úrovních. "Z domova žádné důležité zprávy nepřišly a to samé se dá říci o celém regionu. Německo, které určuje směr domácí ekonomiky, za minulý rok rostlo o 3,6 procenta. Jde ovšem pouze o shrnutí zveřejněných dat do ročního čísla, které vyšlo v souladu s odhady," uvedl Vlk.   Evropská měna si dopoledne proti dolaru polepšila, kolem 10:30 se obchodovala na 1,3030 USD/EUR. Nálada ve světě zůstává podle Vlka relativně dobrá, daří se akciím i euru a směrem vzhůru míří také komodity. "Dalším makročíslem na programu je průmyslová výroba v eurozóně, která však těžko odvrátí pozornost od klíčové akce, kterou bude aukce portugalských dluhopisů," doplnil Vlk.   fsl dvd  