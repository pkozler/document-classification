 Maskovaní lupiči přepadli hernu v Otrokovicích na Zlínsku  Otrokovice (Zlínsko) 13. ledna (ČTK) - Dva maskovaní lupiči přepadli dnes krátce před třetí hodinou ranní hernu v Otrokovicích na Zlínsku. Na barmanku i jediného hosta namířili pistole. Žena neznámým pachatelům následně vydala požadovanou peněženku s několika tisíci korunami. ČTK o tom informoval mluvčí zlínské policie Josef Havela.   Policie hledá muže ve věku 25 až 30 let a výšky mezi 170 až 180 centimetry. V obličeji byli maskovaní kapucí a šátkem. Poté, co obdrželi peníze, z místa činu utekli. "Zlínští kriminalisté nyní prověřují kamerové záběry z herny, které zachycují pachatele přímo při činu," přiblížil Havela. Pachatelům hrozí za loupež v případě uznání viny až deset let vězení.   jav mol  