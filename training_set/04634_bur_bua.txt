 Západoevropské akcie díky komoditám dál výrazně rostly  Londýn 4. ledna (ČTK) - Západoevropské akcie dnes pokračovaly v silném růstu a jejich index stoupl podobně jako v pondělí o téměř jedno procento. Zpevňovaly hlavně akcie ropných a těžařských společností, které využily dočasného růstu cen komodit. Ten však dnes odpoledne náhle ustal a změnil se v těžký výprodej, což může akcie další den srazit dolů.   Index FTSEurofirst 300 v závěru stoupl o 0,8 procenta na 1140,77 bodu, nejvyšší úroveň za téměř týden. Londýnský index FTSE 100 s vysokým podílem akcií firem ze sektoru komodit vyskočil o 1,7 procenta.   K růstu akcií dopomáhá příznivý výhled dalšího oživování globální ekonomiky, k nimž počátkem týdne přispěly příznivé údaje z průmyslu v Evropě i USA. To vede investory ve světě ke stále většímu příklonu k akciím, v Evropě však tento trend narušuje přetrvávající hrozba rozšiřování dluhové krize.   Dnes k růstu akcií přispěly nejvíce komodity, která až do dnešního odpoledne zažívaly silný vzestup. Index akcií ropného a plynárenského sektoru STOXX Europe 600 například posílil o 2,3 procenta. Během dne však trh komodit zasáhlo vybírání zisků a silný pokles cen, v němž ropa, zlato nebo měď ztratily přes dvě procenta. Na evropském trhu se tento propad již neprojevil a měl by se odrazit ve středečním obchodování.   "Začátek roku byl díky komoditním akciím skvělý, myslím si však, že trh možná zažije trochu útlum. Evropské dluhové problémy budou opět v centru pozornosti, což nás bude odrazovat od rizikových obchodů," řekl agentuře Reuters analytik firmy CMC Markets James Hughes.   hp dvd  