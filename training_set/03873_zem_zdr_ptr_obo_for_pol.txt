 Aignerová chce kvůli dioxinu přísnější kontroly výrobců krmiv  --------------------    Ke zpravodajství: AUDIO   --------------------    Berlín 14. ledna (zpravodaj ČTK) - Zavést přísnější kontroly výrobců krmiv a zamezit do budoucna opakování skandálu s výskytem rakovinotvorného dioxinu v zemědělských produktech plánuje německá ministryně zemědělství Ilse Aignerová. Ministryně to dnes oznámila při představení svého akčního plánu zajištění potravinové bezpečnost v zemi.   Aignerová bude také po výrobcích krmiv vyžadovat povinné pojištění provozů a výrobků nebo povinné hlášení výsledků testů i ze soukromých laboratoří. Její návrh obsahuje i požadavek na oddělení výroby technických a krmných olejů či povinné získávání povolení pro produkci krmiv.   Plán ministryně reaguje na současnou aféru s odhalením nadlimitního množství jedovatého dioxinu v krmných tucích vyráběných severoněmeckou firmou Harles und Jentzsch, která tuto příměs do krmiva vyráběla ze surovin pro technické účely, a to navíc v závodě, který pro tuto činnost nebyl úřadům nahlášen. Prostřednictvím krmiva se dioxin dostal do vajec, drůbežího a vepřového masa.   Podle čtvrtečního oznámení ministerstva zdravotnictví spolkové země Sasko-Anhaltsko bylo vepřové z německého chovu postiženého dioxinem na začátku ledna dodáno i do Česka a Polska.   fln mha  