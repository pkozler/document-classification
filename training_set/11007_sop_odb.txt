 ČSÚ: Ve dvou pětinách rodin s dětmi do 14 let má práci jen muž  --------------------    Ke zpravodajství: AUDIO; GRAFIKA   --------------------    Praha 2. června (ČTK) - Ve dvou pětinách rodin s dětmi do 14 let v Česku pracuje jen muž, žena je bez zaměstnání. Na částečný úvazek pracují matky a otcové jen v osmi procentech českých domácností. V polovině rodin chodí na plno do práce oba rodiče. Vyplývá to ze zjištění, která dnes představil Český statistický úřad. Podle jeho zástupců právě částečné úvazky a jiné flexibilní možnosti práce mohou pomoci sladit zaměstnání s rodinou a zvýšit zaměstnanost matek s menšími dětmi.   Statistici situaci zkoumali celý loňský rok. Zaměřili se na zhruba 30.000 lidí v produktivním věku, tedy od 15 do 64 let. Podle Ondřeje Nývlta z ČSÚ se nakonec ve svých zjištěních věnovali hlavně ženám. Muži totiž přiznali, že péče o dítě jejich práci nijak neovlivňuje.   "Podíl částečných úvazků je velmi nízký. Ve srovnání se severní i západní Evropou je tak u nás situace naprosto odlišná," uvedl Nývlt. Podle něj například v Nizozemsku pracují na částečný úvazek tři čtvrtiny žen, v severských státech a sousedním Rakousku či Německu pak asi 40 procent.   Oba rodiče pracují na plný úvazek ve 49 procentech rodin. Ve 38 procentech domácností vydělává jen otec a matka je bez zaměstnání. Jen v sedmi procentech rodin má žena částečný úvazek. Jen v každé tisící domácnosti pracují částečně oba rodiče.   Většímu zaměstnávání matek podle statistiků brání i nedostatek jeslí a školek. Každá devátá žena s dětmi do dvou let postrádá zařízení, kde by se o jejího potomka někdo postaral. Jen desetina matek malých dětí má možnost takovou službu využívat. Do školky pak svého syna či dceru ve věku od tří do pěti let neposílají jen tři z deseti matek. Víc než 40 hodin týdně je tam nechává jen desetina žen. Dvě pětiny své potomky do školky dávají na 21 až 40 hodin týdně.   ktk mal          