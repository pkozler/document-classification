 Loprais poprvé na Dakaru chyběl na stupních, klesl na třetí místo  --------------------    Ke zpravodajství: FOTO/aktuality   --------------------    Copiapó (Chile) 10. ledna (ČTK) - Po dvou vyhraných etapách zaznamenal Aleš Loprais s tatrou na Rallye Dakar nejhorší výsledek v letošním ročníku. V osmé etapě dnes dojel čtvrtý a poprvé chyběl mezi nejlepší trojicí. V průběžném pořadí klesl z druhé na třetí příčku.   Do čela se dostal šestinásobný vítěz soutěže Vladimir Čagin z Ruska, který vybojoval čtvrtý dílčí triumf s náskokem bezmála 32 minut před krajanem Firdausem Kabirovem, jehož odsunul na druhou pozici. Loprais zaostal na 508 kilometrech, které tvořily nejdelší měřený úsek dosavadního průběhu soutěže, za Čaginem o 41:36 minuty. Celkově ztrácí na první místo necelou půlhodinu.   Josef Macháček na čtyřkolce dorazil do cíle v chilském Copiapó druhý, což pro něj byl po vítězství v úvodní etapě druhý nejlepší výsledek. V průběžném pořadí si polepšil o jedno místo a je třetí. Na nově vedoucího Argentince Alejandra Patronelliho má manko 2:41:48.   Maratonská etapa přinesla změnu také v soutěži automobilů. Obhájce prvenství Carlose Sainze ze Španělska, který v závěru etapy uvízl v písečných dunách, předstihl kolega z týmu Volkswagen Násir Attíja z Kataru. "Bohužel dvakrát jsme tam zůstali viset a ztratili nějaký čas. Snad to byl náš nejhorší den na Dakaru," uvedl Sainz, který měl ještě 50 km před cílem na Attíju náskok dvě minuty. Španěl, jenž vedl od první etapy, nakonec ztratil na svého rivala 6:36 minuty. Celkově zaostává o pět minut.   Vedení si dnes udržel jen španělský motocyklista Marc Coma, který díky třetímu letošnímu prvenství zvýšil svůj náskok před francouzským obhájcem prvenství Cyrilem Desprésem na více než devět minut.   ura okr  