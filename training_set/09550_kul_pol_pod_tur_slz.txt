 Města z lázeňského trojúhelníku chtějí společně na seznam UNESCO  Karlovy Vary 27. ledna (ČTK) - Města z takzvaného západočeského lázeňského trojúhelníku - Karlovy Vary, Mariánské Lázně, Františkovy Lázně - se dohodla na společném postupu při snaze o zápis do seznamu světového dědictví UNESCO. V tomto duchu podepsala deklaraci, k níž se připojil i Karlovarský kraj. Právě kraj bude, spolu s krajským městem, lídrem v iniciativách vyvíjených na podporu zápisu. ČTK to dnes oznámila mluvčí kraje Jana Pavlíková.   Podle zástupců zúčastněných měst je uzavření dohody výrazný pozitivní posun ve snaze o zápis na seznam UNESCO. Krajská radní pro kulturu Eva Valjentová (KSČM) uvedla, že součástí deklarace je rovněž závazek všech tří měst chránit unikátní prostředí svých památkově chráněných lázeňských území před nevhodnými stavebními zásahy, a tím je zachovat pro příští generace. "Zdůrazněna je také nedělitelnost lázeňského trojúhelníku," dodala Valjentová.   Podle karlovarského primátora Petra Kulhánka (KOA) je podpis deklarace velmi důležitým prvkem. Na radnicích v Karlových Varech a ve Františkových Lázních se změnilo po komunálních volbách vedení, dílčí změny nastaly také v Mariánských Lázních. "Nebylo tedy jasné, jak se k iniciativě o zápis do seznamu UNESCO, zahájené už předchozími reprezentacemi měst, současná vedení postaví," konstatoval primátor.   Starostové Františkových Lázní a Mariánských Lázní podle Kulhánka podpořili myšlenku, s níž přišly loni v prosinci Karlovy Vary. Ty navrhují, aby města západočeského lázeňského trojúhelníku usilovala o zařazení do seznamu UNESCO s dalšími evropskými lázněmi, a to s německým městem Baden-Baden, francouzským Vichy a belgickým Spa. Připojit se má i italské Monte Catiny. "To by urychlilo zapsání všech měst do seznamu," poznamenal primátor.   Karlovy Vary za minulého vedení ODS a ČSSD zpochybňovaly, jestli je účelné usilovat o zapsání do seznamu UNESCO tak, aby byly lázně chráněny jako jeden celek. Prosazovaly, aby byly chráněny jen vybrané stavby. Za to je kritizovali odborníci, veřejnost i současná koalice na radnici. Město od tohoto požadavku proto poté ustoupilo a souhlasilo se zápisem celého západočeského lázeňského trojúhelníku.   Vladimír Meluzín snm  