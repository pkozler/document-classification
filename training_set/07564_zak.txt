 NSS zprostil soudkyni kárné žaloby za krádež spisů z jejího auta  Brno 5. ledna (ČTK) - Soudkyně Krajského soudu v Brně Eva Gregorová nebude potrestána za loňskou krádež čtyř spisů z jejího auta. Kárného obvinění ji dnes zprostil Nejvyšší správní soud. Podle předsedkyně senátu Daniely Zemanové se neprokázalo, že by soudkyně nechala spisy bez dozoru. Celou dobu je měla u sebe, jen byl zloděj nečekaně smělý, uvedla.   Předseda krajského soudu Jaromír Pořízek žádal pro Gregorovou důtku, jako trest byl ochoten akceptovat i projednání případu. Soudkyně podle něj soudu způsobila komplikace - spisy se musely rekonstruovat a projednávání případů se protáhlo. Porušila své povinnosti a ohrozila důvěru v řádný výkon soudnictví, uvedl. Dodal však, že další okolnosti jsou na její straně.   Soudkyni ukradl zloděj spisy z kufru auta v garážích nákupního centra v Cimburkově ulici. Gregorová se tam po práci zastavila, aby nakoupila. Spisy měla celou dobu u sebe. Zloděj však využil okamžiku, kdy tašku se spisy vložila do kufru auta, otočila se k němu zády a přerovnávala ve vozíku do tašky další zboží.   Krádež zachytila bezpečnostní kamera. Dokazuje, že Gregorová od auta nepoodešla, pouze se ke kufru otočila zády. Zloději však stačilo několik vteřin. Poté nasedl do auta komplice a ujel, což natočila další kamera. "Kárný senát se neztotožnil s tím, že soudkyně nechala spisy bez dozoru. Dle jeho názoru byl dozor soudkyně přiměřený a dostatečný," uvedla Zemanová.   Pořízek označil případ za nešťastný. Podle něj chtěla soudkyně doma pracovat a soudu tak prospět rychlejším uzavřením případů, stal se však pravý opak. Jako polehčující okolnost označil to, že ho hned druhý den o případu informovala a spolupracovala na odstranění následků. Její jiný nadřízený navíc zhodnotil kladně její práci, výsledky i chování ke kolegům. Lepšího průměru podle jeho pracovního hodnocení Gregorová dosáhla i v počtu vyřízených spisů.   Krádež se stala loni, policie později zloděje dopadla, ale spisy se nenašly. Muže obvinila i z dalších krádeží. Případy nyní leží u Městského soudu v Brně.   Gregorová je soudkyní 19 let.   lce jpt  