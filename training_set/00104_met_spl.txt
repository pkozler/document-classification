 Po svátcích bude ve skiareálech v Pardubickém kraji méně lidí  Pardubice 6. ledna (ČTK) - Po vánočních svátcích očekávají provozovatelé vleků v Pardubickém kraji menší nápor lyžařů. Během týdne si návštěvníci užili lyžování bez front, o víkendu je svezou vleky do několika minut. ČTK to řekli zástupci skiareálů.   "Přes týden se čekalo do minuty, o víkendu to bude tak tři až čtyři minuty. Vánoční nával už pominul," řekl mluvčí skiareálu Buková Hora Radek Procházka.   Podmínky jsou ve všech areálech ideální. Provozovatelé se připravují na avizovanou oblevu, zasněžují a rozhrnují sníh rolbou, aby byly o víkendu svahy připravené.   "Zatím to na oblevu nevypadá, minule hlásili sluníčko a taky nebylo, takže uvidíme," řekl Petr Vrzal ze skiareálu Sněžník v Dolní Moravě.   Příští týden začínají v Polsku prázdniny, horští provozovatelé lyžařských center proto očekávají větší zájem lyžařů.   V provozu jsou v kraji i vleky v Hlinsku, Trhové Kamenici, Přívratu nebo areál Peklák. Všechny centra hlásí desítky centimetrů sněhu. Všechny vleky jsou v provozu.   jlc mol  