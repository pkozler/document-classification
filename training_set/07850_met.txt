 Mráz bude jen na začátku února, pak bude přes den i pět stupňů  Praha 31. ledna (ČTK) - Mrazivé počasí bude panovat jen začátkem února, ve zbytku měsíce mohou denní teploty šplhat i k pěti stupňům Celsia. Podle Českého hydrometeorologického ústavu (ČHMÚ) budou v nadcházejících čtyřech týdnech srážky smíšené, sněžit má jen na horách. Období jako celek by mělo být teplotně průměrné a srážkově podprůměrné.   Druhý měsíc roku ale začne tuhými mrazy. Přes den klesne rtuť teploměru až pět stupňů pod nulu, v noci může být až minus 12 stupňů. Už ve druhé polovině tohoto týdne se však začne oteplovat, odpoledne pak může být až příjemných osm stupňů. Obloha zůstane většinou oblačná až polojasná. V nižších polohách může pršet, na horách pak meteorologové očekávají srážky sněhové.   Také v období od 11. do 20. února se nejspíš vyskytne střídání dešťových a sněhových srážek, ojediněle se mohou objevit i mlhy. Postupně by mělo oblačnosti ubývat. Nejvyšší denní teploty se budou pohybovat mezi minus jedním až pěti stupni, v noci pak může přituhnout až na minus osm stupňů Celsia.   "Mělo by opět převládat oblačné až polojasné počasí, místy se srážkami, většinou smíšenými, na horách sněhovými," hlásí meteorologové i na posledních deset únorových dní. Při vyjasnění by se přitom mohlo přes den oteplit až na devět stupňů, jinak do pěti stupňů nad nulou. V noci by se podle dlouhodobé předpovědi mohlo ochladit na minus sedm stupňů.   kli pba  