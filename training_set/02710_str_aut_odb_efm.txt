 V lakovně Škoda Auto může až 200 lidí dostat výpověď  Mladá Boleslav 27. ledna (ČTK) - O práci v největší české automobilce Škoda Auto v Mladé Boleslavi může přijít až 200 vysoce kvalifikovaných zaměstnanců v lakovně mladoboleslavského závodu. Firma plánuje její modernizaci, zaměstnanců by pak bylo potřeba daleko méně. V týdeníku Škodovácký odborář to řekl šéf odborů Škoda Auto Jaroslav Povšík. Stanovisko automobilky ČTK zjišťuje.   Odboráři chtějí propouštění zabránit. "Existuje vážná obava, že by díky investici mohlo přijít o práci až 200 zaměstnanců. Musíme rychle aktivovat naše možnosti," řekl Povšík. Hledat řešení vzniklé situace přislíbil odborářům člen představenstva firmy odpovědný za výrobu Michael Oeljeklaus.   Odboráři kritizují také další snižování počtu zaměstnanců. "Neustále se snižuje personál v nepřímé oblasti, v přímé se plánuje úspora také," uvedl v listu člen podnikové rady odborů Miloš Kovář. Odbory chtějí dalšímu snižování zabránit, protože se obávají komplikací ve výrobě.   V automobilce pracovalo k letošnímu 1. lednu 23.558 kmenových zaměstnanců. Průměrná mzda ve Škodovce byla loni podle údajů odborářů 32.000 korun. Průměrný dělnický plat byl 28.000 korun, Škoda Auto uvádí sumu 27.000 korun.   zik jpt  