 Vítězem soutěže o evropskou excelentní destinaci je Slovácko  Zprávu jsme rozšířili ve 3. odst. o vyjádření předsedy správní rady regionu Slovácko, přepracovali jsme 4. odst.   --------------------    Praha 5. května (ČTK) - Vítězem českého kola soutěže o evropskou excelentní destinaci EDEN se stal region Slovácko s projektem turistické prezentace Baťova kanálu. Výsledek dnes oznámila centrála turistického ruchu CzechTourism. Centrála vítězi zajistí účast na libovolném veletrhu a bude podporovat jeho marketingové aktivity. Slovácko rovněž získá dotaci 400.000 korun od ministerstva pro místní rozvoj.   Slovácko zvítězilo v rekordní konkurenci 26 přihlášených destinací. Podle generálního ředitele CzechTourismu Rostislava Vondrušky je toto číslo jedním z nejvyšších i v rámci ostatních zemí Evropské unie, které se soutěže účastní.   "Poměrně málo je veřejnosti známo, že Slovácko se může pochlubit řadou unikátních technických zajímavostí. Mohli bychom jich vyjmenovávat celou řadu, ale Slovácko se právem pyšní unikátní historickou vodní cestou - Baťovým kanálem, která se stala novým fenoménem cestovního ruchu a podnikání v rámci něj v dané oblasti," řekl dnes ČTK předseda správní rady Regionu Slovácko a starosta Uherského Hradiště Květoslav Tichavský (ODS).   Stanislav Gregůrek, který vítěze soutěže zastupuje, dodal, že kromě Baťova kanálu Slovácko nabízí návštěvníkům také například jediné naftařské muzeum v Česku spojené s nalezištěm ropy v Hodoníně, muzeum lidových pálenic ve Vlčnově a historické větrné mlýny ve Starém Poddvorově a Kuželově.   V letošním ročníku, který byl zaměřen na obnovu hmotného kulturního dědictví, se vedle Slovácka do finále soutěže probojovalo Žatecko s Chmelařským muzeem a Chrámem chmele a piva, turistická oblast Králický Sněžník, Orlické hory a Podorlicko s vojenským opevněním a Mikroregion Kahan, sdružující hornické areály v okolí Rosic a Příbrami na Moravě, s muzeem průmyslových železnic.   Porota u přihlášených soutěžících hodnotila kvalitu a rozsah poskytovaných služeb. Významným ukazatelem byla udržitelnost rozvoje těchto turistických cílů po omezení přílivu dotací z EU.   Soutěž pořádá Evropská komise a v letošním roce se jí zúčastnilo 25 států, z nichž každý vybral svého národního vítěze. V minulém roce, který byl věnován vodě jako turistickému lákadlu, zvítězil se svým projektem region Bystřicko.   cfr slu jw  