 V Brně-Židenicích chtějí zřídit komunitní centrum pro spolky  Brno 9. května (ČTK) - Radnice v Brně-Židenicích chce zřídit komunitní centrum pro místní spolky. Klubovna s promítacím zařízením a prostorem pro zhruba 50 lidí má vzniknout v městském domě na Karáskově náměstí. Židenice sice mají Dělnický dům, který se využívá třeba pro divadelní představení a koncerty, ale tamní nájemné třeba zahrádkáři nezaplatí, řekl dnes novinářům místostarosta Karel Bernášek (ČSSD). Začíná zhruba na 300 korunách za hodinu.   Komunitní centrum má vzniknout v budově patřící městu. Dříve tam bývala samoobsluha, později prodejna barev. Dnes je objekt nevyužívaný. Vnitřní prostory nabízejí plochu 120 metrů čtverečních. "Usilujeme o co nejbližší otevření, zřejmě v listopadu letošního roku," řekl Bernášek. Nájemné by prý bylo v symbolické výši, třeba 50 korun za hodinu.   Interiér budovy bude třeba před otevřením opravit. Místostarosta náklady odhadl na 500.000 korun. Zaplatí je radnice. Prostor by měl zároveň sloužit pro prezentaci spolků, například na nástěnkách. Prostor dnes podle místostarosty chybí. "V Židenicích máme různá občanská sdružení a lidé se musejí scházet po restauracích. Když se konají třeba přednášky Českého červeného kříže, je problém pro ně najít místo," řekl místostarosta.   Na radnici uvažují o tom, že v části domu zřídí i malou počítačovou učebnu, kterou by mohli využívat senioři. Podle místostarosty by po takové možnosti byla poptávka.   Židenice patří k větším brněnským městským částem. Mají přes 20.000 obyvatel.   lce snm  