 Při záplavách na Srí Lance milion evakuovaných, 21 mrtvých  Kolombo 13. ledna (ČTK) - Více než milion lidí musel na Srí Lance opustit domovy v důsledku záplav, které vyvolaly každoroční monzunové lijáky. Počet osob, kteří v živlu od minulého týdne našly smrt, stoupl již na 21, informovala dnes agentura AFP. Úřady začaly postiženým dodávat potraviny, oblečení a další potřebné věci.   Monzunové lijáky vyvolaly nejen záplavy, ale také sesuvy půdy především na východě a severu země. Jen ve východním okrese Batticaloa bylo evakuováno 533.000 lidí, z nichž 250.000 našlo útočiště ve 225 provizorních táborech, jež pro ně úřady zřídily.   Tisíce lidí se uchýlily také do vládních úřadoven ve městě Batticaloa. Většina z nich potřebuje ošacení, řekl AFP ředitel školy ve výslužbě K. Ratnavel, který s manželkou a třemi dětmi zachránil jen holé životy, když jeho domek skončil dva metry pod hladinou vody.   Třiašedesátiletý penzionovaný ředitel upozornil, že voda zaplavila mnohá obydlí, která byla poškozena už o Vánocích 2004 přívalovou vlnou cunami.   Do záchranných operací byly nasazeny bezpečnostní složky včetně armádních vrtulníků a člunů.   Ostrov v Indickém oceánu s dvaceti miliony obyvatel zažívá monzunové lijáky dvakrát do roka - od května do září a od prosince do února. Tento živel si každoročně vyžádá lidské oběti a nemalé škody.   hit ank  