 Chrám ve Křtinách vystaví model zachycující jeho chybějící část  --------------------    Ke zpravodajství: FOTO ve Fotobance  ID foto:  F201005030306701    --------------------    Křtiny (Blanensko) 26. května (ČTK) - Ve chrámu Jména Panny Marie ve Křtinách na Blanensku bude od pátku trvale vystaven jeho model zobrazující i část chrámu, která před 300 lety nebyla kvůli nedostatku peněz postavena. Kostel je dílem barokního architekta Jana Blažeje Santiniho a přezdívá se mu Perla Moravy. Schází mu jeden z ambitů. Farníci doufají, že časem bude i tato část dostavěna, řekl dnes ČTK křtinský farář Jan Peňáz.   Podle legend vznikl chrám v místech, kde křtili první křesťany slovanští věrozvěstové sv. Cyril s Metodějem. Právě od slova křest je odvozen i název městyse. Podobu současného chrámu vytvořil Santini tak, aby měl půdorys tvar řeckého kříže.   Stavbu před staletími financovali premonstráti. Kostel by měl mít z obou stran takzvané ambity - otevřené kruhové chodby. Chrám má ale jen pravý ambit. Levý schází. Ten by měl navazovat na současnou kapli svatého Josefa a měl by být zrcadlovou kopií toho současného. Farnost již získala pozemky pro případnou výstavbu od Školního lesního podniku Mendelovy univerzity, na nichž by dostavba kostela měla stát.   "Prostor jsme vyčistili od náletových dřevin tak, aby jej mohli návštěvníci procházet," uvedl Peňáz. V budoucnu čeká farnost jednání s památkáři, od nichž musí získat povolení na dostavbu chrámu. Pokud uspěje, začne na něj shánět peníze.   Křtinský kostel patří k Santiniho jedinečným dílům. Stavitel patřil k největším a nejoriginálnějším architektům vrcholného středoevropského baroka. Santini pro objekt navrhl mohutnou kopuli. Chrám je bohatě zdobený freskami. V jeho sklepení je kostnice s tajemnými pomalovanými lebkami. V kostele je největší kostelní zvonohra ve střední Evropě.   Vladimír Klepáč hj  