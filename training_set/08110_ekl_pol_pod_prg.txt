 Botanická zahrada v Troji slaví rekordní návštěvnost  --------------------    Ke zpravodajství: GRAFIKA; AUDIO   --------------------    Praha 11. května (ČTK) - Botanickou zahradu v pražské Troji, která zahrnuje 46 hektarů zelené plochy, navštívilo v dubnu rekordních 85.000 lidí. Je to historicky nejvyšší návštěvnost v dějinách zahrady, řekl dnes novinářům náměstek pražského primátora Ivan Kabický. Ročně se do areálu přijde podívat na 300.000 lidí. Také v letošní sezoně připravila zahrada řadu novinek - chystá výstavu vzácných kamenů i léčivých a jedovatých bylin. Milovníci posezení v trávě si nově mohou zdarma zapůjčit piknikové deky.   Botanická zahrada prošla zásadní změnou, rozhodla se totiž propojit a sjednotit dosud roztroušené venkovní expozice a zahradit cestu, po níž mohli lidé chodit skrz areál. Záměr vyvolal vlnu nevole u části usedlíků. Petici za opětné zpřístupnění území a zachování přístupnosti veřejných cest podepsalo více než 3000 lidí. S iniciátory petice budou tento týden jednat zástupci magistrátu. "Vysvětlíme a ukážeme jim návrhy a způsob našeho řešení a domnívám se, že dojdeme k jasné shodě," řekl dnes Kabický.   Hlavními důvody k sjednocení a oplocení areálu byly podle ředitele zahrady Oldřicha Vacka škody, které na vzácných exemplářích působili vandalové a divoká zvěř. Třeba divoká prasata loni nadělala škodu za 300.000 korun.   Zahrada zároveň s uzavřením areálu stanovila cenu vstupného, která činí 50 korun. Při zakoupení roční permanentky za 200 korun ale mohou návštěvníci v rámci otevírací doby trávit v Botanické zahradě libovolně dlouhou dobu. Venkovní expozice mohou navíc návštěvníci opustit až dvě hodiny po zavírací době.   Na trávníky zahrady je možné vstupovat, polehávat na nich a používat je k piknikům, k dispozici jsou i dřevěná lehátka. Za vypůjčení deky návštěvníci zaplatí vratnou kauci ve výši 200 korun. Do areálu mohou také chovatelé psů. Čtyřnohé miláčky ale musí mít přivázané na vodítku. Areál zahrady je určen výhradně pro pěší. Nesmí sem proto lidé na kolech ani na kolečkových bruslích, řekl dnes ředitel zahrady.   Kromě stálých expozicí bude od 21. května v historickém sklepení Trojského zámku přístupná mezinárodní výstava unikátních kamenů s názvem suiseki a šang-s'. Jde o kameny formované pouze přírodou bez zásahu lidské ruky. Návštěvníky čeká i poutavá výstava o čaji, uvidí africké fialky nebo kvetoucí sukulenty, děti se pobaví na letním indiánském víkendu.   jhr pba  