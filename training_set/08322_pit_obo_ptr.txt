 Obchodníci zkoušejí prodávat potraviny také přes internet  Praha 2. června (ČTK) - Obchodníci zkoušejí v Česku prodávat potraviny také prostřednictvím internetových obchodů, v jejichž nabídce dosud dominovalo spotřební zboží. Potraviny si nyní mohou na internetu objednat zejména obyvatelé Prahy, obchodníci ale uvažují o tom, že tuto novou službu nabídnou i v dalších regionech Česka.   Internetový prodej potravin a delikates v těchto dnech zahájila společnost LaHody.cz, na jejíž internetových stránkách si lidé mohou objednat uzeniny, marmelády, pečivo, koření, nápoje nebo oleje. "Chtěl bych na českém trhu dosáhnout takové úrovně služeb, na jaké fungují podobné weby v západní Evropě nebo USA. Internetový obchod s dovážkou čerstvých potravin zatím u nás neexistuje a mám signály, že poptávka po takové službě již vzniká," sdělil dnes ČTK majitel firmy Miroslav Kleňha.   Uživatelé si na  www.lahody.cz  mohou podle Kleňhy vybrat potraviny, získat informace o jejich obsahu, výrobci i chuti a objednat si dodávku zboží. Internetový obchod nabízí rozvoz po Praze v pracovní dny a jeho cena činí 180 korun. Při větší objednávce se tento poplatek úměrně k ceně zboží snižuje až na nulu. "Prozatím se soustředíme na rozvoz po hlavním městě, avšak na případnou zvyšující se poptávku za hranicemi metropole budeme určitě reagovat," podotkl Kleňha.   Prodávat potraviny prostřednictvím internetu zkouší také portál Potravinydomu.cz, který nyní funguje pouze v Praze a blízkém okolí. V jeho nabídce je kromě potravin, ovoce a zeleniny také například drogistické zboží a tabákové výrobky. "Potravinydomu.cz jsou službou, která se snaží reagovat na požadavky zákazníků, kteří již nechtějí trávit dlouhé hodiny přebíráním produktů v hypermarketech a je pro ně cenný jejich čas, který místo rutinního nakupování mohou věnovat zábavnějším věcem," uvedli autoři projektu.   Internetový obchod, jehož nabídku budou tvořit čerstvé, mražené a trvanlivé potraviny a drogistické zboží, plánuje letos v Česku zprovoznit obchodní řetězec Tesco Stores ČR. "Chceme zákazníkům nabídnout co nejvíce možností, jak nakupovat. Budou si moci podle potřeby vybrat, zda potřebují na velký nákup do hypermarketu, jen pro pár drobností do malého expresu anebo si nakoupit přes internet. Předpokládáme, že o službu bude značný zájem," řekla již dříve ČTK mluvčí Tesco Stores ČR Eva Karasová.   Velké obchodní řetězce, které prodávají zboží každodenní spotřeby, zatím v Česku internetové obchody s potravinami a dalším zbožím neprovozují. Na internetu prodávají zboží například sítě prodejen, které se specializují na elektroniku či sportovní potřeby.   Obliba internetových obchodů v posledních letech rychle roste. Tuzemské internetové obchody loni podle odhadu Asociace pro elektronickou komerci celkově utržily rekordních 33 miliard korun, což je o šest miliard korun více než v roce 2009. Hlavním důvodem využití internetových obchodů je nejen obvykle nižší cena zboží než v kamenných prodejnách, ale také pohodlí a úspora času.   beh vju  