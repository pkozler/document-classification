 ČOI varuje před nebezpečnou přilbou pro cyklisty  Praha 26. ledna (ČTK) - Česká obchodní inspekce (ČOI) zjistila na tuzemském trhu nebezpečnou přilbu pro cyklisty a vyznavače jízdy na skateboardu, která při pádu dostatečně neochrání hlavu. ČOI proto prodej této přilby zakázala. ČTK to dnes sdělil mluvčí ČOI Tomáš Vozáb.   "Ochranná přilba v případě nárazu nemá dostatečnou účinnost při tlumení tohoto nárazu," uvedl Vozáb. Přilba má podle něj také špatně zkonstruovaný systém uchycení na hlavu, takže při pádu hrozí riziko jejího sesmeknutí. "Při pádu tak může dojít ke vzniku závažného poranění hlavy," upozornil Vozáb.   Přilba, která byla v Česku prodávána pod označením Qku 16018 B, podle Vozába navíc není opatřena ani povinnými informacemi pro uživatele. "ČOI proto zabavila veškeré dostupné výrobky u prodejce," dodal Vozáb.   Podrobnosti o rizikovém výrobku lidé najdou na internetových stránkách  www.coi.cz .   beh dvd  