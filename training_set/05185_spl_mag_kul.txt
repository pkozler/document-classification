 Autor muzikálu West Side Story Arthur Laurents zemřel  --------------------    Ke zpravodajství: ilustrační FOTO ve Fotobance  ID foto:  FO00376519    --------------------    New York 6. května (ČTK) - Ve věku 93 let zemřel ve čtvrtek v New Yorku Arthur Laurents, spisovatel, divadelní ředitel a scenárista, který je jako autor scénáře podepsán pod tak slavnými muzikály, jako jsou West Side Story nebo Gypsy. Podle umělcova agenta skonal ve svém domě na Manhattanu na komplikace způsobené zápalem plic.   Laurentse po celém světě proslavil jeho muzikálový přepis Shakespearova nesmrtelného příběhu milenců Romea a Julie, který přenesl do newyorských ulic poloviny minulého století jako souboj členů dvou znesvářených pouličních gangů, bělošských Tryskáčů a přistěhovaleckých portorikánských Žraloků. Muzikál s hudbou Leonarda Bernsteina, texty Stephena Sondheima v choreografii Jeroma Robbinse mnozí dodnes považují za absolutní vrchol všeho, co bylo na muzikálovém poli vytvořeno.   Původní nastudování z roku 1957 posloužilo jako předloha stejnojmennému filmu oceněného Oscarem.   Ještě když bylo Laurentsovi jednadevadesát v roce 2009, nastudoval v newyorském divadle Palace novou inscenaci West Side Story, kterou obohatil o španělské dialogy a libreta několika písní. Ve změnách šel ale ještě dál. V novém pojetí nejsou Tryskáči roztomilými rváči, jak je více méně líčilo původní nastudování, ale fanatiky a bezcitnými vrahy. Nebál se v tomto smyslu upravit ani Bernsteinův hudební prolog, při němž na scénu přicházejí arogantní, strach nahánějící členové bělošského gangu.   jf dr     