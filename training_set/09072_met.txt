 V Ústeckém kraji stoupá už jen hladina Labe na dolním toku  Ústí nad Labem 17. ledna (ČTK) - V Ústeckém kraji stoupá dnes ráno již jen hladina řeky Labe na dolním toku, správa Povodí Labe neočekává větší problémy. V Ústí nad Labem v 07:00 byla hladina na 752 centimetrech. Voda přibývá jen velmi pomalu, od půlnoci hladina stoupla jen o čtyři centimetry. Vyplývá to z informací Českého hydrometeorologického úřadu.   Podle původních prognóz měla hladina Labe v Ústí vystoupat až na osm metrů, což se zatím nestalo. "Velké maléry bývají na 900 centimetrech, takhle zatím očekáváme jen menší rozlivy," řekl ČTK v pátek ředitel povodí Jindřích Zídek. Aktuální prognóza hydrologů počítá se zhruba 775 centimetry během pondělka.   Uzavřeno je kvůli vodě také několik silnic. Kamiony neprojedou po silnici I/30 z Lovosic do Ústí nad Labem. Tento tah používají jako spojnici dostavěné části dálnice D8 s krajským městem. Osobní doprava tudy jede bez problémů.   V Ústí nad Labem doprava objíždí zatopenou část Přístavní ulice, kde vzniká protipovoňová vana, která by měla do budoucna podobném komplikaci ve městě zabránit. Zatím ale auta na nábřeží nesmí, objížďka je značená. Neprůjezdných je i několik silnic nižší třídy na Litoměřicku a Lounsku.   Ostatní řeky v kraji již své okolí neohrožují, povodňové stupně mají nadále jen Ohře, Bílina a Ploučnice, všechny ale již kulminovaly. Na Ohři v Lounech je stále třetí povodňový stupeň, na Bílině v Trmicích druhý a Ploučnice v Benešově nad Ploučnicí hlásí první.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Právě velká nádrž zabránila mnohem větším škodám; správa povodí skrz ni v době největšího náporu pustila jen asi dvě třetiny vody a zbytek zadržela za hrází.   van jpt  