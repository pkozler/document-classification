 Část dálnice u Prostějova uzavřela večer vážná nehoda  Prostějov 12. ledna (ČTK) - Těžké zranění utrpěl dnes večer řidič osobního auta, který havaroval na dálnici mezi Vyškovem a Prostějovem. Podle policistů vjel do protisměru a střetl se s dalšími dvěma auty. Zhruba pětikilometrový úsek museli kvůli vyšetřování nehody policisté uzavřít; otevřen by měl být zhruba za dvě hodiny.   Nehoda se podle krajského policejního mluvčího stala po 18:00. "Kvůli nehodě je úsek od sjezdu na Brodek u Prostějova až po sjezd Vranovice - Kelčice uzavřen," uvedl policejní mluvčí.   Na místě zasahovali také hasiči. "Z auta jsme vyprošťovali jednu zaklíněnou osobu, kterou jsme poté předali záchranářům," uvedl krajský mluvčí hasičů Zdeněk Hošák.   Podle náměstka krajské záchranné služby Jana Weinberga jsou záchranáři stále na místě, rozsah zranění zatím neupřesnil.   ftv snm  