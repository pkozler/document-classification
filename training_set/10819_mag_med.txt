 Čínská TV si půjčila záběry z filmu Top Gun do reportáže o armádě  Peking 31. ledna (ČTK) - O vlastní zesměšnění se postarala čínská státní televize CCTV, která do reportáže o manévrech čínského letectva začlenila úryvky z amerického filmu Top Gun z prostředí letectva. Odhalili to milovníci amerického filmu, kteří se o své poznatky podělili na internetu.   Čínská televize vysílala 23. ledna záběry z cvičení čínského letectva. Mezi nimi byl i záběr letounu střílejícího rakety na jiný stroj. Zasažený stroj impozantním způsobem vybuchuje. Tuto operaci komentují ve filmu armádní odborníci.   Ale milovníci americké kinematografie odhalili, že záběry byly vytrženy z amerického snímku Top Gun z roku 1986 s Tomem Cruisem v roli pilota stíhačky.   List Wall Street Journal potom umístil na svých webových stránkách záběry použité televizí a záběry z filmu. Dokázal tak docela snadno, že jsou zcela totožné.   Tato neobratnost nahrála mnoha čínským uživatelům internetu, kteří si stěžují často na to, že musejí snášet programy CCTV, které jsou hodně poplatné propagandě.   ko dr    