 USA a EU vyjádřily lítost nad zavřením kanceláře OBSE v Minsku  Washington 5. ledna (ČTK) - Spojené státy a Evropská unie v úterý vyjádřili ve společném prohlášení politování nad tím, že Bělorusko uzavřelo kancelář Organizace pro bezpečnost a spolupráci v Evropě (OBSE) v Minsku. Prohlášení, o němž informovala agentura AFP, rovněž kritizuje postup běloruských úřadů vůči opozici.   Americká ministryně zahraničí Hillary Clintonová a šéfka diplomacie EU Catherine Ashtonová "litují rozhodnutí běloruské vlády ukončit misi úřadu OBSE v Minsku", uvádí se v komuniké. Text podle AFP z velké části opakuje pojmy použité v obdobné pondělní deklaraci USA.   Uzavření úřadu OBSE v Minsku už minulý týden odsoudilo Německo, které také vyzvalo Evropskou unii, aby dala "jasnou politickou odpověď" na autoritářské chování běloruského prezidenta Alexandra Lukašenka.   Rozhodnutí bývalé sovětské republiky z konce roku zavřít úřad OBSE přišlo krátce poté, co mezinárodní organizace sledující dodržování lidských práv a demokracie kritizovala průběh prezidentských voleb v Bělorusku a jejich nedostatečnou transparentnost.   Společné prohlášení rovněž vyjadřuje politování nad stíháním vyzývatelů Lukašenka v prezidentských volbách z 19. prosince i nad útoky proti médiím.   V předchozím společném komuniké z 23. prosince EU a USA pohrozily přehodnocením svých vztahů s Běloruskem vzhledem k obavám o stav lidských práv v této postsovětské zemi po násilném potlačení povolebních opozičních protestů.   Sedm opozičních kandidátů prezidentských voleb, kteří byli zadrženi při demonstracích, si minulou středu vyslechlo oficiální obvinění z organizování masového narušování veřejného pořádku. Před soudem jim hrozí až patnáct let vězení. Běloruská policie kromě toho 19. prosince zadržela přes 600 lidí a ve zrychleném řízení je odsoudila ke zhruba dvoutýdenním trestům vězení.   Vítězem voleb se stal dosavadní prezident, který oficiálně obdržel téměř 80 procent hlasů. Lukašenko, kterému jeho kritici vytýkají autoritářství a někdy ho označují za posledního evropského diktátora, vládne v Bělorusku už přes 16 let.   Evropská unie by mohla opět zakázat vstup Lukašenkovi na své území. Tak tomu bylo už v letech 2006 až 2008.   zdp  