 Vlekaře na jižní Moravě tíží nezájem veřejnosti o lyžování  Brno 20. ledna (ČTK) - Provozovatelé vleků na jižní Moravě, jejichž svahy bez úhony přestály oblevu v uplynulých dnech, jsou zklamaní z naprostého nezájmu veřejnosti o lyžování. V Olešnici na Blanensku, ve Štěpničkách u Radějova na Hodonínsku nebo v nedalekém Filipově u Velké nad Veličkou jsou sice podmínky pro lyžování ideální, svahy jsou ale prázdné. Vyplývá to z dnešní ankety ČTK mezi provozovateli vleků.   "Lidé asi pochopili oteplení tak, že zima skončila, brzy přijde jaro a protože kolem sebe sníh nevidí, patrně se tedy již nelyžuje. To je ale omyl," řekl prezident lyžařského klubu Luboš Žák, který pečuje o 550 metrů dlouhou sjezdovku ve Filipově.   V uplynulých dnech kvůli oteplení sníh na jižní Moravě v podstatě všude zmizel. Nejtepleji bylo o uplynulé neděli, kdy se teploty pohybovaly v regionu až kolem deseti stupňů Celsia.   Kvůli oblevě je pozastaven provoz sjezdovek v Blansku-Hořicích, v Předklášteří u Tišnova nebo v Hodoníně u Kunštátu na Blanensku. Oteplení ale některé svahy přestály bez větší úhony díky velkým vrstvám technického sněhu na sjezdovkách.   "Máme na ní až tři čtvrtě metru sněhu, přesto je u nás v podstatě mrtvo. Pokud je to již nyní tak špatné, tak se obávám, že koncem zimy to už lepší nebude, i když pořádně zasněží," řekl ČTK Pavel Hlaváček ze ski areálu v Olešnici. Pokud by podle Hlaváčka neměla sjezdovka dojednané lyžařské kurzy se školami, byla by úplně prázdná. Její provozování za těchto podmínek ale již není finančně výhodné, dodal. Obdobně hovoří i další vlekaři.   Podle provozovatele sjezdovky Štěpničky u Radějova na Hodonínsku Františka Štipského by lidé neměli spoléhat na své dojmy. "Stačí si najít na internetu svoji oblíbenou sjezdovku. Na každé větší jsou webkamery a jejich prostřednictvím lze snadno zjistit, že je stále v provozu," doplnil Štipský.           Provozovatelé vleků, které jsou v provozu, nyní doufají, že alespoň trošku zasněží. Pouhý poprašek by totiž podle nich mohl veřejnost pobídnout k tomu, aby se zase vrátila k lyžování.   Vladimír Klepáč hš  