 Štěch: S Klausem jsme si byli blízcí v názorech na reformu penzí  --------------------    Ke zpravodajství: FOTO/aktuality; AUDIO   Doplnili jsme podrobnosti od 3. odst.   --------------------    Praha 4. ledna (ČTK) - Předseda Senátu Milan Štěch (ČSSD) uvedl, že si s prezidentem Václavem Klausem byli blízcí v názorech na parametry důchodové reformy. Podrobnosti ale neprozradil. Štěch to řekl novinářům po dnešním obědě s hlavou státu a s předsedkyní sněmovny Miroslavou Němcovou (ODS).   "V takové krátké diskusi nad parametry důchodové reformy jsme byli názorově, aspoň já osobně a pan prezident, velice blízko. To řešení vidíme přibližně stejným směrem," uvedl Štěch. Podrobnější být nechtěl s tím, že k tomu nemá od prezidenta zmocnění. Odmítl nicméně, aby Česko následovalo polský, maďarský nebo slovenský model. "Protože to jsou reformy, které se nepovedly," dodal.   Podobný model reformy, který také počítá s vyvedením části peněz z průběžného důchodového systému do kapitálového spoření, už loni představilo ministerstvo práce a sociálních věcí. Opoziční ČSSD to opakovaně odmítla, podle ní by to stejně jako na Slovensku a v Polsku zvýšilo rozpočtový schodek.   Názorová spřízněnost s prezidentem ohledně důchodové reformy podle Štěcha neznamená, že Senát pod vedením opoziční ČSSD nebude vládě reformy blokovat. Znamenalo by to kupovat zajíce v pytli, poznamenal předseda horní komory. "My nejdříve musíme vědět obsah," poznamenal Štěch s tím, že se nelze zavázat podpoře reforem bez jejich znalosti.   "Takzvané reformy s opozicí nejsou konzultovány. A dneska jsem se přesvědčil, že ani pan prezident nemá nějaké přesné informace, jak by měl ten scénář, ten obsah těch reforem vypadat, protože to není ještě dohodnuto ani uvnitř těch stran vládní koalice," uvedl Štěch. Dodal, že prezidenta pozval do Senátu, aby s ním mohli v horní komoře probrat třeba právě reformu penzí.   Ministerstvo práce a sociálních věcí loni koncem listopadu představilo základní body reformy důchodového systému, kterou plánuje spustit zhruba za dva roky. Chce postupně sjednotit věk odchodu do důchodu na 65 let u mužů i žen, předpokládá snížení odvodů na sociální pojistné ve prospěch spoření v penzijních fondech. Výpadek v průběžném systému by měl nahradit výnos ze zvýšení spodní sazby daně z přidané hodnoty. Penze by lidé dostávali formou doživotních měsíčních výplat. Odvody do fondů by měly být povinné pro lidi mladší 40 let, pro starší by byly dobrovolné.     Národní ekonomická rada vlády (NERV) v prosinci doporučila kabinetu, aby důchodovou reformu odstartoval až v roce 2015. Podle ní by si lidé mladší 40 let měli povinně odkládat tři procentní body z částky na důchodové pojištění do fondů. NERV doporučuje snížit sazbu pojistného z 28 na 23 procent (ministerstvo na 25 procent) při sjednocení sazeb daně z přidané hodnoty na 19 procent.   S odlišnou strategií přišly Věci veřejné, nechtějí dopady na střední třídu. Konečné rozhodnutí o reformě učiní vláda na základě koaliční dohody.   mhm ner mkv  