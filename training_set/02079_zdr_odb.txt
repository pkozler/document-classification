 Zdravotní sestry se k protestu lékařů nepřipojí a výpovědi nedají  --------------------    Ke zpravodajství: AUDIO   --------------------    Praha 21. ledna (ČTK) - Zdravotní sestry se k protestu lékařů Děkujeme, odcházíme nepřipojí a výpovědi z práce podávat nebudou. Vlastní protestní akci organizovat nebudou. Novinářům to po dnešním mimořádném sněmu předsedkyň a předsedů sekcí a regionů České asociace sester (ČAS) řekla její prezidentka Dana Jurásková.   Sestry se obávají, že hromadné odchody lékařů z nemocnic v odborářské akci Děkujeme, odcházíme mohou ohrozit i jejich pracovní místa. Pokud se budou slučovat nemocniční oddělení nebo případně i rušit celé nemocnice, přišly by o práci. V ČR je zhruba 80.000 sester, z nich 15.000 je v ČAS.   Asociace žádá, aby se mohla zapojit do prací na reformě, kterou chystá ministr zdravotnictví Leoš Heger (TOP 09). Jeho náměstek Petr Nosek uvedl, že se příprav sestry účastnit budou. Jejich postoj ocenil.   Pokud by sestry kvůli případnému zavírání nemocničních oddělení přišly o místo, podle mluvčí Ireny Pejznochové hrozí, že by mohly ze zdravotnictví odejít úplně. Ztratit by tak mohlo hlavně vysokoškolsky vzdělané zdravotnice se znalostí cizích jazyků. Mohly by mu později chybět.   Pro sestry ale může být akce lékařských odborů Děkujeme, odcházíme i užitečná. Pokud totiž lékaři víc peněz na platy vybojují, očekávají sestry, že dostanou také víc. Pokud by se nemocnice s akutní péčí nerušily a změnily se na léčebny dlouhodobě nemocných a doléčovací ústavy, bylo by naopak sester potřeba ještě víc.   ČAS už dříve upozornila na to, že lékaři by neměli usilovat o vyšší platy na úkor ostatního zdravotnického personálu. Část sester akci lékařů podporuje a vidí v ní šanci na zlepšení situace pro všechny zdravotníky. Část sester ale lékařům vytýká, že lobbují jen za jednu zájmovou skupinu, nikoli za všechen zdravotnický personál.   Naďa Myslivcocá ktk   