 Mrazy poškodily ovocné sady, nejvíce utrpěly hrušky a třešně  Holovousy (Jičínsko) 4. května (ČTK) - Mrazy v noci na dnešek v Česku vážně poškodily část ovocných sadů. Nejvíce budou zřejmě postižené výsadby hrušek a třešní. Hlavní ovocný druh, jablka, by mrazy mohl přečkat bez extrémních ztrát. ČTK to řekl předseda Ovocnářské unie ČR Martin Ludvík.   Přesnější vyčíslení škod v tuto chvíli podle něj není možné. "Minimálně týden musíme počkat. Pak se teprve uvidí, jak moc mrazy sady poničily," řekl Ludvík. Připomněl, že vlna mrazů ještě neskončila a mrznout má i v noci na čtvrtek.   Mrazy zasáhly prakticky všechny hlavní pěstitelské oblasti v Čechách. "Na Moravě ovocnáři tentokrát mrazům unikli," řekl Ludvík. Na mnoha místech ČR dnes ráno kvůli mrazům padly teplotní rekordy. Nejméně naměřili meteorologové na Jizerce v Jizerských horách, minus 12,6 stupně Celsia.   Naposledy mrazy výrazně poškodily ovocné sady na jaře roku 2007. Celková úroda ovoce se tehdy meziročně propadla o čtvrtinu na 143.469 tun a byla jednou z nejnižších v historii českého ovocnářství. Mráz výrazně poškodil jabloně. Mrazy tehdy zasáhly celou střední Evropu a ceny jablek pak kvůli slabé úrodě vyskočily o 20 až 30 procent.   Zdeněk Rychtera jpt  