 Toyotu žaluje kvůli nechtěnému zrychlování vozů sedm pojišťoven  Los Angeles 4. ledna (ČTK) - Japonskou automobilku Toyota Motor žaluje sedm pojišťoven. Ty se tak snaží získat zpět peníze vyplacené v případech nehod, které podle nich způsobilo nechtěné zrychlování toyot. Pojišťovny požadují odškodné přes 230.000 dolarů (4,3 milionu Kč) kvůli 14 nehodám ve Spojených státech. Informovala o tom dnes agentura AP.   Žaloba podle listu Los Angeles Times tvrdí, že "některé osobní a nákladní automobily Toyota mají závadu, která způsobuje náhlé a nekontrolované zrychlení". Podle Toyoty je však žaloba neopodstatněná.   Toyota v minulosti kvůli potížím s nechtěným zrychlováním svolala po celém světě k opravě celkem přes osm milionů vozů. Za příčinu nechtěného zrychlování byly označeny vadné plynové pedály a problémy s podlahovou krytinou, která může plynový pedál zablokovat.   Toyota je nyní největší automobilkou na světě. Firma si svou vedoucí pozici na automobilovém trhu vybudovala nabídkou bezpečných a spolehlivých automobilů za rozumnou cenu. Rozsáhlá svolávání automobilů k opravě však měla negativní dopad na její pověst výrobce kvalitních vozů.   pmh mha  