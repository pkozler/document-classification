 Český olympijský výbor dostal nabídku na odkup podílu v Sazce  Praha 6. ledna (ČTK) - Český olympijský výbor dostal od nejmenovaného investora zcela novou nabídku na odkup jeho podílu v Sazce. Novinářům to řekl první místopředseda Českého olympijského výboru Jiří Kejval po dnešním jednání představenstva a akcionářů Sazky. K samotnému jednání bez dalších podrobností uvedl, že vedení Sazky akcionáře informovalo o aktuální situaci a finančním výhledu firmy.   "Dostali jsme akcionářskou nabídku, kterou nejprve musíme prostudovat," řekl Kejval k nabídce na odkup akcií. Další podrobnosti nesdělil.   Český olympijský výbor je akcionářem Sazky s dvouprocentním podílem. Největším akcionářem loterijní firmy je Český svaz tělesné výchovy, který drží téměř 68 procent akcií.   Dnešní jednání představenstva Sazky mělo na programu projednání situace ve společnosti. Poté se uskutečnila porada akcionářů Sazky. Žádné další informace o obou jednáních zatím jejich účastníci neposkytli.   Sazka nyní čelí problémům, souvisejícím mimo jiné s nutností vysoké splátky za výstavbu pražské vysočanské O2 areny držitelům dluhopisů. Podnikatel Radovan Vítek před několika dny uvedl, že pokud mu Sazka plně neuhradí nejpozději do 17. ledna 2011 své dluhy, podá na firmu k soudu insolvenční návrh. Vyzval také akcionáře Sazky k rychlému řešení situace a výměně jejího vedení. Sazka ovšem v reakci odmítla, že by vůči Vítkovi měla závazky.   Vítek připravuje plán restrukturalizace a fungování firmy, představit ho chce ještě v lednu. Finanční pomoc Sazce nabídla také společnost Penta, která vlastní konkurenční společnost Fortuna.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři Sazky jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.   beh spm jw  