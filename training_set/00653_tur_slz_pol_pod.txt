 Kolín, Kutná Hora a Poděbrady se budou nabízet turistům společně  Kolín 16. ledna (ČTK) - Kolín, Kutná Hora a Poděbrady budou lákat turisty k návštěvám společně. Infocentra těchto tří měst vypracují společnou nabídku, jakýsi balíček propagující celý region, řekl ČTK kolínský starosta Vít Rakušan (Změna pro Kolín). Vedení měst se na tom podle Rakušana dohodla na společném jednání.   "Uvědomujeme si, že Poděbrady a Kutná Hora jsou turisty vyhledávanější než Kolín, nicméně i Kolín má co nabídnout," uvedl. Se starosty se také dohodl na tom, že pokud se na některou z radnic obrátí investor s žádostí, kterému nebude umět vyhovět, odkáže ho na partnerská města. "Zároveň si budeme jakousi krizovou linkou předávat informace o podezřelých investorech," dodal Rakušan.   Spolupráce měst v turistickém ruchu není ničím neobvyklým. Větší region totiž může předložit lákavější nabídku. Kladno, Rakovník a Beroun se například v roce 1997 spojily do sdružení Bohemia Centralis, které na každou sezonu připravuje společný program.   Střední Čechy trápí dlouhodobě úbytek návštěvníků. Loňské první čtvrtletí bylo nicméně pro hoteliéry příznivější než to předloňské. Na jaře se ale trend obrátil a region se opět začal potýkat s odlivem turistů. Ve třetím čtvrtletí přenocovalo v hotelech a penzionech v regionu 241.497 hostů, což představovalo proti stejnému období loňského roku pokles o 3,9 procenta.   Pokles návštěvnosti v loňském roce zaznamenali i správci památek. Za propadem vidí hlavně hospodářskou krizi. Méně lidí než předloni zamířilo na Karlštejn, Křivoklát či Konopiště, úbytek hlásí i zámek Žleby.   khj jw  