 Slovensko chce cizincům prodloužit zákaz nákupu půdy o tři roky  Bratislava 11. ledna (ČTK) - Slovensko chce cizincům prodloužit zákaz nákupu zemědělské a lesní půdy o další tři roky. Chce tak chránit domácí farmáře, kteří se obávají, že ji po plánovaném otevření trhu letos v květnu začnou zahraniční investoři masivně skupovat. Na prodloužení omezení se dnes dohodli zástupci vládních stran, s opatřením musí souhlasit také Brusel.   "Dohodli jsme se na přijetí zákona, kterým by se prodlužovala nemožnost cizinců při odkupování zemědělské půdy v Slovenské republice na další tři roky. Tento návrh půjde do vlády," prohlásila premiérka Iveta Radičová.   O prodloužení sedmiletého zákazu nákupu půdy zahraničními fyzickými osobami, který si Slovensko vyjednalo při vstupu do Evropské unie, uvažovala i předchozí vláda. Stejný postup zvolilo také Maďarsko, které EU o zachování výjimky požádalo. Česká vláda naopak koncem loňského roku schválila úpravu devizového zákona, která umožní prodej zemědělské půdy cizincům.   I navzdory zákazu však cizinci zemědělskou půdu na Slovensku vlastní. Kupovat ji totiž mohly zahraniční právnické osoby. V zemi podnikají například firmy z Dánska nebo Nizozemska, přesné statistiky, kolik půdy vlastní, však prý neexistují.   Slovenští farmáři pracují zejména na pronajaté půdě a tvrdí, že na její nákup nemají dostatek peněz. Podle některých odborníků se však finanční situace zemědělců pravděpodobně ani za tři roky nezlepší tak, aby mohly nakoupit větší objemy půdy.   prl mha  