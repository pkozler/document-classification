 Linet dodá do Itálie 3000 lůžek za téměř 109 milionů korun  Slaný (Kladensko) 27. ledna (ČTK) - Výrobce zdravotních lůžek a další zdravotnické techniky Linet dodá do italských nemocnic 3000 polohovatelných lůžek za téměř 109 milionů korun. Kontrakt je největší zakázkou, kterou společnost doposud v Itálii získala. Loni český výrobce prostřednictvím dceřinné společnosti Pro Linet Italia zvítězil ve dvou dalších tendrech na 580 lůžek pro nemocnice v Bergamu a Veroně, sdělila dnes firma ČTK.   Linet prý zvítězil v prvním plošném trendu, který se v Itálii uskutečnil. "Pro dodavatele jsou taková výběrová řízení velmi atraktivní, protože vítězství v nich znamená jak dlouhodobé a stabilní zajištění odbytu, tak méně starostí s konkurencí v dané oblasti," uvedl výkonný ředitel společnosti Tomáš Kolář.   Prvních 40 lůžek podle něj na Apeninský poloostrov poputuje v březnu, zbývající část techniky postupně v následujících třech letech. Nové vybavení je určeno pro nemocnice v regionu Emilia Romagna, který se nachází v severní, ekonomicky silnější polovině Itálie. Podle Linetu se v něm odehrává 80 procent veškerého obchodu.     Český výrobce zdravotnické techniky založil italskou dceřinnou společnost Pro Linet Italia v roce 2007 kvůli organizaci prodeje, logistiky a servisu výrobků na Apeninském poloostrově. Linet patří v oboru nemocničních lůžek mezi čtyři největší společnosti na světě. Ročně se v závodě v Želevčicích u Slaného vyrobí přes 35.000 lůžek, dále sortiment matrací, pacientských stolků a zdravotnického nábytku. Konsolidované výnosy skupiny Linet v obchodním roce 2009/10 přesáhly 1,94 miliardy korun.   mar jpt  