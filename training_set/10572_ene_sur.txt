 OPEC zvýšila odhad poptávky o ropě, zásoby budou ještě růst  Londýn 17. ledna (ČTK) - Organizace zemí vyvážejících ropu (OPEC) zvýšila odhad světové poptávky po ropě v letošním roce, žádné problémy na trhu však nečeká. Suroviny by mělo být k dispozici nadále dostatek a její zásoby dokonce budou v prvním pololetí ještě růst, uvedla OPEC v dnešním měsíčním výhledu.   Odhad růstu světové poptávky OPEC zvýšila proti prosincové prognóze o 50.000 barelů na 1,23 milionu barelů denně. Odhad poptávky po svých vlastních dodávkách pak organizace revidovala vzhůru o 160.000 barelů denně na 29,40 milionu barelů. OPEC těží více než třetinu světové produkce ropy.   Výrazný růst cen z posledních měsíců, kdy se ropa vymanila z rozpětí 70-80 dolarů a přiblížila se k hranici 100 dolarů za barel, OPEC vysvětluje brzkým nástupem zimního počasí a zvýšeným přílivem investičních peněz na trhy komodit. "Poslední cenový vzestup nelze plně vysvětlit změnou fundamentálních faktorů (poměru nabídky a poptávky), protože úroveň globálních zásob ukazuje na nadále dobře zásobený trh," uvedla OPEC.   V prvním pololetí se budou zásoby podle OPEC dokonce dál zvyšovat. Poptávka po ropě od OPEC totiž bude nižší než nynější produkce, vysvětluje organizace. To je také hlavním důvodem, proč ropný kartel není navzdory růstu cen zatím ochoten přikročit ke zvýšení těžebních kvót a stlačit tím cenu zpět na úroveň kolem 80 dolarů, považovanou vedením OPEC za žádoucí pro dodavatele i odběratele.   Jedenáctka členů organizace omezených těžebními kvótami v prosinci svou produkci zvýšilo. Snížení kvóty dohodnuté v prosinci 2008 skupina jako celek dodržovala minulý měsíc jen z 54 procent, odhadla agentura Reuters na základě údajů OPEC.   hp vju  