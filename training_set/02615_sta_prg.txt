 Stavitelé bytů začínají v Praze výstavbu nových projektů  Praha 17. května (ČTK) - Developerské firmy se v Praze začínají pouštět do výstavby nových bytů. Zahájení staveb dnes z velkých developerů oznámily společnosti Central Group a Finep, nedávno tak učinil Ekospol. Začátek výstavby menšího projektu u Prahy dnes oznámila také společnost Konhefr.   Central Group dnes sdělil, že se stavební společností Skanska podepsal dohodu o výstavbě 260 nových bytů v Praze-Letňanech. Hodnota zakázky je zhruba 500 milionů korun. Finep zahájil výstavbu svého projektu v Hostivaři. V první etapě tam vznikne 93 bytů, které postaví firma PP 53. Ekospol začal na začátku května stavět druhou etapu svého projektu v Uhříněvsi, která zahrnuje 58 bytů.   Zahájení výstavby druhé etapy svého menšího projektu v Sedleci u Líbeznic nedaleko Prahy dnes prostřednictvím Realitní společnosti České spořitelny oznámila také firma Konhefr. Začíná tam stavět druhou etapu nízkoenergetického projektu, která zahrnuje pět samostatných rodinných domů a čtyři dvojdomy.     Stavaři začali v Česku podle Českého statistického úřadu v prvním čtvrtletí 2011 výstavbu 6719 bytů, což je meziroční růst o 7,1 procenta. Podle analytiků lepší výsledek způsobila hlavně nízká srovnávací základna z loňského roku. Za první tři měsíce se v Česku počet dokončených bytů snížil o 33,6 procenta na 6111 jednotek.   dnv vju    