 U Marshallových ostrovů se potopila loď, 20 osob je pohřešovaných  Dalap-Uliga-Darrit 1. ledna (ČTK) - Dvacet lidí je pohřešováno od dnešního rána místního času, kdy se u Marshallových ostrovů potopila loď. Oznámila to agentura AFP s odvoláním na oficiální zdroje.   Plavidlo Jeljelet Ae, které obvykle přepravuje především stavební materiál mezi jednotlivými ostrovy souostroví, vyslalo radiodepeši, že se "dostalo do problémů", řekl Alson Kelen z námořní správy Marshallových ostrovů. Loď dlouhá 30 metrů se poté potopila, ale stihla ještě odeslat informaci o své pozici, dodal.   Úřady ihned zahájily záchrannou operaci, do níž se zapojilo i jedno americké vojenské letadlo. Pohřešovaní zatím nebyli nalezeni.   Marshallovy ostrovy leží v Mikronésii a tvoří je dvě souostroví - Ratak a Ralik; dohromady mají více než 30 ostrovů. Na ploše 181 kilometrů čtverečních žije zhruba 60.000 obyvatel.   dk hit  