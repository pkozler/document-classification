 V Plzni zničil noční požár část velké skladové haly s textilem  Plzeň 3. července (ČTK) - V Plzni zničil požár v noci na dnešek část skladové haly s textilem. Hasiči s ohněm bojovali od půlnoci až do rána, na místě jsou i dnes dopoledne. Příčina požáru ani výše škod zatím nejsou známy. Hala v Podnikatelské ulici u obchodní zóny na Borských polích je zničena zhruba z jedné poloviny, škody nejspíše budou značné, informoval ČTK řídící důstojník krajských hasičů Dušan Nový.   Hasiči nasadili k likvidaci požáru haly 15 jednotek a vyhlásili pohotovost třetího stupně, která se týká všech jednotek v krajském městě. Požár zničil asi polovinu objektu velkého zhruba 100 x 100 metrů, zatím není jasné nakolik je poškozena také zbývající část budovy. Při požáru ani zásahu hasičů nebyl nikdo zraněn, konstatoval Nový. "Na místě asi budeme ještě celou neděli a možná i v pondělí," dodal.   Ve skladové hale mělo být uloženo textilní a sportovní zboží pro jeden z obchodních řetězců. Policie se podle svého mluvčího Libora Pilaře začne případem zabývat až poté, co bude požár definitivně zlikvidován a hasiči místo opustí.   vlm rot  