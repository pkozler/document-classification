 Na Slovensku loni vzrostl počet zachycených padělaných euromincí  Bratislava 17. ledna (ČTK) - Na Slovensku loni výrazně stoupl počet zadržených falešných eurových mincí. Úřady zajistily 1409 padělaných kusů kovového platidla společné evropské měny, což proti předchozímu roku znamená téměř tříčtvrtinový nárůst. Naopak, zachycených falešných bankovek ubylo. Informovala o tom dnes Národní banka Slovenska.   Z mincí se nejčastěji falšovala platidla v hodnotě dvě eura, technicky byly podle centrální banky na dobré úrovni. "Frekvence výskytu falzifikátů na milion euromincí v oběhu představuje přibližně čtyři kusy, co zařazuje Slovensko mezi země eurozóny s nižším výskytem falzifikátů," uvedla NBS.   Ze zachycených falešných bankovek tvořila největší část papírová platidla v hodnotě 50 a 100 eur, většinou s nedokonalým napodobením ochranných prvků. "Proto je možné falzifikáty ve většině případů odhalit i bez použití jakékoliv techniky, pokud se přijímání peněz věnuje dostatečná pozornost," upozornila centrální banka.   Výskyt falešných eurových platidel na Slovensku razantně vzrostl v roce 2009, kdy země přešla na euro. Jen počet zadržených falešných bankovek tehdy stoupl meziročně zhruba osminásobně.   boa vju  