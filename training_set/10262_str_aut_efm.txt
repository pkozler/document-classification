 Zisk Audi se ve čtvrtletí díky růstu prodeje víc než zdvojnásobil  --------------------    Ke zpravodajství: FOTO/aktuality   --------------------    Frankfurt nad Mohanem 2. května (ČTK) - Německý výrobce luxusních vozů Audi vykázal v prvním čtvrtletí letošního roku rekordní výsledky. Hospodaření firmy táhne vysoká poptávka po nových autech. Provozní zisk se za leden až březen více než zdvojnásobil na 1,1 miliardy eur (26,6 miliardy Kč) z loňských srovnatelných 478 milionů eur. Audi, která je stejně jako česká Škoda Auto součástí největší evropské automobilky Volkswagen, to uvedla v dnešním prohlášení.   Zisk podpořily rovněž nižší náklady. Příjmy stouply o 27 procent na 10,5 miliardy eur. Již na počátku minulého měsíce firma uvedla, že její prodej aut se díky silné poptávce po celém světě zvýšil o 18 procent na rekordních 312.600 vozů.   Audi očekává, že automobilový průmysl bude v letošním roce těžit z pokračujícího růstu globální ekonomiky. Poptávka po nových autech má výrazně růst ve všech oblastech s výjimkou západní Evropy. Nejistý je rovněž další vývoj v Japonsku po přírodní katastrofě. Firma však zatím ponechala v platnosti svůj výhled, který počítá v letošním roce se zvýšením prodeje na rekordních 1,2 milionu vozů z 1,092 vozů v roce 2010, napsaly agentury DPA a Reuters.   irl vju  