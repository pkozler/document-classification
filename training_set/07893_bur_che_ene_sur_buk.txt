 Ceny ropy klesly kvůli obavám ze slabší poptávky  Zprávu jsme upravili na základě dalšího vývoje na trhu.   --------------------    Londýn 6. června (ČTK) - Světové ceny ropy se dnes snížily kvůli obavám ze slabší poptávky. Roste rovněž očekávání, že Organizace zemí vyvážejících ropu (OPEC) na středečním zasedání přikročí ke zvýšení těžebních kvót.   Cena severomořské ropy Brent se kolem 18:00 SELČ snížila o 72 centů na 115,12 dolaru za barel. Americká lehká ropa zlevnila o 70 centů na 99,52 dolaru, napsala agentura Reuters.   Známky, že vysoké ceny ropy již tlumí poptávku ve vyspělých zemích, potvrdila páteční zpráva o vývoji na americkém trhu práce, která byla nejhorší od září minulého roku.   Tyto známky znepokojují největší členy OPEC, především Saúdskou Arábii. Tito členové se budou snažit zvýšit produkci kartelu, zmírnit tím ceny a podpořit hospodářský růst. Opozice k případnému návrhu zvýšení produkce kartelu se očekává od Íránu a Venezuely.   "Myslím, že zprávu o zaměstnanosti z pátku trh ještě nevstřebal," uvedl analytik společnosti A/S Global Risk. Dodal, že statistika snížila pravděpodobnost, že USA zvýší úrokové sazby, a zhoršila vyhlídky hospodářského růstu.     Aktuální ceny ropy v dolarech za barel (asi 159 litrů) kolem 18:00 SELČ:     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  115,12  115,84     New York - Nymex  WTI  červenec  99,52  100,22     pmh pok vju mha  