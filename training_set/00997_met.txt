 Nejméně deset lidí zahynulo při záplavách v Brazílii  Sao Paulo 11. ledna (ČTK) - Nejméně deset lidí zahynulo v noci na dnešek v jihovýchodní Brazílii při sesuvech půdy a záplavách, které vyvolaly prudké deště. Tři další lidé se pohřešují. Informovala o tom dnes agentura AFP s odvoláním na oficiální zdroje. Nové lijáky zhoršily beztak již tragickou bilanci obětí současné sezony dešťů, která od listopadu čítá v této oblasti již 40 mrtvých.   Zástupce brazilského státu Sao Paulo podle agentury AP uvedl, že většina osob zemřela v troskách svých domů, které se zřítily v důsledku sesuvů půdy. Dva lidé přišli o život při bleskových záplavách, jeden z nich se utopil, když se dostal do proudu vody valící se po ulici.   "Nebezpečí sesuvů nadále trvá, protože půda je zcela nasycena vodou," upozornily dnes podle AFP brazilské úřady.     Ve státě Sao Paulo je 57 měst, včetně stejnojmenné metropole, ve stavu ohrožení, napsal server presstv.ir. Rozvodněno je tu šest řek.   Ve městě Sao Paulu byla podle televizní stanice Globo News dnes ráno situace "chaotická". Velká voda tu zablokovala hlavní dopravní tepny.   Brazílie byla letos zasažena silnými lijáky již několikrát a úřady informovaly, že více než 100.000 lidí se ve čtyřech jihovýchodních brazilských státech kvůli současným záplavám ocitlo bez střechy nad hlavou.   Od začátku období dešťů v listopadu zahynulo na jihovýchodě Brazílie nejméně 40 lidí: 19 ve státě Sao Paulo, 16 v sousedním státě Minas Gerais a pět ve státě Espirito Santo.   Podle deníku O Estado de Sao Paulo v roce 2010 zemřelo v Brazílii v důsledku dešťů 473 lidí.   hro mik  