 Alza loni zvýšila tržby o třetinu na 5,6 miliardy korun  Praha 19. ledna (ČTK) - Největší tuzemský internetový obchod s výpočetní technikou a elektronikou Alza.cz loni zvýšil tržby o 34 procent na 5,608 miliardy korun. Firma o tom dnes informovala ČTK s tím, že i přes nepříznivou globální situaci na trhu překonala plán o více než půl miliardy korun.   "V loňském roce Alza.cz opět posílila pozici největšího internetového obchodu na českém trhu. Je jedničkou nejen v oblasti prodeje počítačů a elektroniky, ale s velkým odstupem vede rovněž žebříček všech českých internetových obchodů," uvedl marketingový ředitel společnosti Alza.cz Jan Samko.   Internetový obchod Alza.cz nabízí víc než 35.000 výrobků od 1000 světových značek v 3600 kategoriích. "V roce 2010 bylo vyřízeno 1,859.156 objednávek, což je oproti roku 2009, kdy to bylo 1,141.280 objednávek, nárůst o 62 procent," uvedla Alza. Její internetové stránky měsíčně evidují kolem sedmi milionu návštěv a 230.000 unikátních návštěvníků denně.   Společnost Alza.cz se zabývá prodejem výpočetní techniky a elektroniky od roku 1994. Firma uvádí, že má nulové zadlužení.   Obliba internetového nakupování v České republice roste každým rokem, lidé na internetu pořizují především domácí spotřebiče, elektroniku, oblečení, knihy či kosmetické výrobky. Hlavním důvodem využití internetových obchodů je nejen obvykle nižší cena zboží, ale také pohodlí a úspora času. Celkem loni lidé v Česku podle odhadu Asociace pro elektronickou komerci (APEK) nakoupili na internetu zboží za 33 miliard korun, což je o šest miliard korun více než o rok dříve.   kri dvd  