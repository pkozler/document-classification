 Na Olomoucku dnes zemřeli při požáru dva lidé  Drahanovice (Olomoucko) 1. ledna (ČTK) - Dva lidé dnes ráno zahynuli při požáru bytu v nádražním domku v Drahanovicích na Olomoucku. ČTK to řekli mluvčí policie a hasičů. Podle prvotních informací policie jsou oběťmi neštěstí starší muž a žena. Příčina požáru je zatím neznámá.   Požár domku byl ohlášen kolem 08:15. "V bytě v prvním poschodí byly nalezeny dvě mrtvé osoby," řekla krajská policejní mluvčí Jitka Dolejšová. Muž narozený v roce 1935 podle ní měl v místě trvalé bydliště. Druhou obětí je o 18 let mladší žena. "Jestli tam s ním žila, nebo tam byla na návštěvě, to zatím nevíme," dodala Dolejšová.   Podle mluvčího krajských hasičů Zdeňka Hošáka je na místě vyšetřovatel, který se snaží příčinu neštěstí objasnit. U jedné z obětí podle něj byl nalezen i mrtvý pes.   Vyšetřování případu je na začátku. "Nedá se zatím říct, jak zemřeli. Jestli na základě udušení, nebo tam byla jiná příčina," řekla mluvčí policie. To podle ní objasní až pitva.   jem jpt  