 Senát má výhrady k evropskému zpřísnění obchodů s deriváty  Praha 30. ledna (ČTK) - Zpřísnění regulace obchodů s finančními deriváty mimo standardní trhy, které loni v září navrhla Evropská komise (EK), dává podle Senátu nadměrné pravomoci Evropskému úřadu pro cenné papíry a trhy (ESMA). Mohl by vést k přílišné standardizaci derivátových kontraktů bez ohledu na potřeby obchodujících stran, uvedl Senát ve svém stanovisku k návrhu evropského nařízení.   Finanční deriváty, které chce EK regulovat, se neprodávají na klasických burzách, ale například prostřednictvím kontraktů mezi bankami a průmyslovými výrobci. Tyto OTC deriváty se týkají například výše úrokových sazeb, aktiv, měnových kurzů či cen komodit. Podobné kontrakty, které slouží k zajištění se proti fluktuacím cen, zahrnují zhruba 90 procent všech finančních derivátů, které se ve světě ročně zobchodují.   Brusel chce návrhem reagujícím na příčiny finanční krize zavést od roku 2012 povinnost hlásit obchody s těmito deriváty ve speciálních datových centrech. K nim budou mít přístup unijní regulátoři, kteří budou moci rozhodnout o jejich osudu. Do kontraktů mezi oběma stranami budou muset navíc vstoupit takzvané CCP (Central Counterparties, tedy Ústřední protistrany), což jsou soukromé firmy, které mají ochránit účastníky obchodu před nadměrnými riziky.   Komise si slibuje, že účast CCP pomůže zabránit situaci, kdy krach jedné ze stran celého obchodu povede ke krachu druhé strany. OTC deriváty například sehrály velkou roli v problémech americké banky Bear Sterns, která se dostala na pokraj bankrotu v roce 2008.   Senátu se na návrhu nelíbí příliš široce definovaný rozsah působnosti nařízení, uvedla k postoji horní komory členka jejíh evropského výboru Jana Juřenčáková. Horní komora například odmítla všeobecnou povinnost ke zúčtování pro všechny finanční protistrany bez ohledu na jejich velikost, neboť pro menší finanční instituce by vedla pouze ke nárůstu nákladů bez zvýšení finanční stability. Myšlenka centralizace zúčtování OTC derivátů by byla podle Senátu vhodná v případech obchodů v objemech, které mohou v případě selhání protistrany výrazně ovlivnit fungování celého finančního trhu   mhm dp  