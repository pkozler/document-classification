 Tádžická policie zadržela zpravodaje britské BBC  Dušanbe 15. června (ČTK) - Za údajnou podporu terorismu byl v úterý v severotádžickém Chudžandu zadržen místní zpravodaj britské rozhlasové stanice BBC Urunboj Usmonov. Oznámil to dnes v metropoli Dušanbe mluvčí britského velvyslanectví. Usmonov je obviněn z příslušnosti k radikální islámské Straně osvobození (Hizb at-Tahrír), která je v Tádžikistánu zakázaná.   Strana osvobození, která vznikla v 50. letech v Palestině, má ve Střední Asii nemálo stoupenců. Legálně nepůsobí v žádné ze středoasijských zemí, přestože například v Británii ji úřady tolerují. V Tádžikistánu byla zakázána v roce 2001 a od té doby byly stovky jejích členů odsouzeny. Strana se zřekla násilí, hlásá vytvoření islámského státu ve světovém měřítku a nastolení islámského zákona šaría.   Padesátiletý Usmonov je obviněn, že prostřednictvím internetu a sociálních sítí propagoval myšlenky Strany osvobození a verboval její nové členy. Ve svém okolí rovněž údajně šířil extremistickou literaturu a propagandu.   Vedení BBC dnes popřelo, že by jeho tádžický zpravodaj byl členem Strany osvobození a vyzvalo tádžické úřady, aby novináře bezodkladně propustily. Vězněný Usmonov podle BBC nedostal možnost hájit se a je vystaven fyzickému násilí.   jas hej  