 Hypoteční banka je dnes jedničkou na českém trhu s hypotékami  Praha 9. ledna (ČTK) - Hypoteční banka, která na tuzemský bankovní trh vstoupila 10. ledna 1991 jako východočeská filiálka pražské Agrobanky, se v průběhu uplynulých 20 let vypracovala na jedničku českého trhu s hypotékami. Od roku 2000 se Hypoteční bance daří pod křídly Československé obchodní banky (ČSOB) navyšovat zisk a pozici tržní jedničky si loni udržela i přes meziroční pokles produkce v první polovině roku.   Hypoteční banka, jež je lídrem v oblasti nově poskytnutých hypotečních úvěrů v posledních třech letech, získala jako první v Česku v září 1995 povolení vydávat hypoteční zástavní listy a v současnosti je jejich největším emitentem. Celostátní působnost zajišťuje prostřednictvím 26 poboček (z nichž polovina je regionálních) a 22 poradenských míst.   Banka, která ke konci loňského roku zaměstnávala přes 400 zaměstnanců, vykazovala za posledních deset let trvalý růst zisku. Loňský meziroční propad hypotečního trhu o 39 procent znamenal pro banku oproti předchozímu roku pokles v objemu poskytnutých hypoték. Přesto se jí podařilo udržet pozici tržní jedničky s podílem přesahujícím 30 procent v objemu nově poskytnutých hypotečních úvěrů. V roce 2009 banka také dosáhla nejlepšího výsledku ve své historii, kdy čistý zisk 1,38 miliardy korun představoval téměř devatenáctiprocentní nárůst oproti předcházejícímu roku.   Do obchodního rejstříku byla předchůdkyně Hypoteční banky zapsána v lednu 1991. Tehdy ale ještě šlo o regionální obchodní banku, pobočku Agrobanky v Hradci Králové. O dva roky později si banka začala říkat Regionbanka. Změna majoritního vlastníka banky v červnu 1994, kterým se stala tehdejší Investiční a poštovní banka, přinesla přehodnocení obchodních aktivit společnosti a banka se postupně začala měnit ve specializovaný finanční ústav zaměřený na poskytování úvěrů fyzickým osobám. Spolu se změnou orientace se změnil i název a "nová" Českomoravská hypoteční banka přesídlila do Prahy.   Ani u tohoto názvu ale banka nezůstala, v červnu 2000 do banky vstoupila jako nový majoritní akcionář ČSOB, která podstatně navýšila základní kapitál banky a vypustila z názvu "Českomoravská"; od ledna 2006 tak společnost používá název Hypoteční banka. Od roku 2009 je ČSOB jediným akcionářem banky.   Největšími konkurenty Hypoteční banky jsou nyní Komerční banka a Česká spořitelna, které spolu s Hypoteční bankou předloni dohromady držely 77 procent trhu s hypotékami v České republice. Hypoteční banka neposkytuje hypotéky jen samostatně, už několik let je prodává pod více značkami. Její produkty jsou tak dostupné například na pobočkách mateřské ČSOB, Poštovní spořitelny či Českomoravské stavební spořitelny. Banka je zároveň z devíti procent vlastníkem realitní společnosti Lexxus.   Kromě poboček a externích prodejců začala banka loni na jaře využívat k prodejům také internet. Podle zástupců firmy byla Hypoteční banka první na trhu, která začala kompletní vyřízení hypotéky online nabízet. Zařízení hypotéky tak podle nich zabere kolem 40 minut.   Hypoteční banka se pyšní i úspěchem v soutěži WebTop100 o nejkvalitnější webovou prezentaci firmy, kde čtyřikrát za sebou zabodovala v kategorii Finance.   Alice Müllerová rmi  