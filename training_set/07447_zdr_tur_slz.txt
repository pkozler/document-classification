 Na jihu Moravy přibývá nákaz z cestování  Brno 27. května (ČTK) - Na jihu Moravy přibývá lidí, kteří si z exotické dovolené přivezou nákazu. Zatímco předloni hygienici takových případů zaznamenali 102, loni jich bylo 120 a letos jich mají hlášených 13 ještě před začátkem turistické sezony. Dvě třetiny cestovatelů si přiváží různá průjmová onemocnění. Objevují se ale i mnohem vážnější případy paratyfu a žloutenky, řekla dnes novinářům Renata Vaverková z krajské hygienické stanice.   Letos si jihomoravští cestovatelé přivezli nákazu z Thajska, Laosu, Indie, Dominikánské republiky a Spojených arabských emirátů. Podle Vaverkové zůstávají příčiny onemocnění stále stejné - lidé sní nebo se napijí něčeho, na co citlivý organismus Evropana není zvyklý.   "Je potřeba si uvědomit, že všechny místní speciality na trzích jsou rizikové," dodal ředitel krajské hygieny Jan Mareček. Podle něj se nelze ohlížet ani na to, že jídlo jedí a nápoje pijí všichni v okolí. "Jejich mikroflóra je zvyklá na něco jiného než naše," uvedl. Výhradně originálně balenou vodu ověřených značek by prý lidé měli pít i v bližších a zavedených turistických zemích jako Egypt a Tunisko.   Podle Vaverkové si deset letošních turistů přivezlo průjmy, které si naštěstí nevyžádaly dlouhou hospitalizaci. Jeden člověk se ale nakazil mnohem vážnějším paratyfem a další žloutenkou typu E. "Což je nákaza, které se bohužel nedá předcházet očkováním, na rozdíl od hepatitidy typu A," dodala. Případy žloutenek typu A podle ní také nejsou vzácné.   lce snm  