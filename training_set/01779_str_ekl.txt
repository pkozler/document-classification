 Veletrh For Industry letos rozšířil výstavní plochy o 40 procent  Praha 3. května (ČTK) - Obráběcí stroje, svařovací technika či multisensorové 3D měřící přístroje patří mezi hlavní atrakce letošního desátého ročníku mezinárodního veletrhu strojírenských technologií For Industry, který dnes začal v pražském veletržním areálu Letňany. Výstavní plocha veletrhu oproti loňsku vzrostla o 40 procent. Souběžně s For Industry se koná také veletrh povrchové úpravy For Surface a veletrh For Waste &amp; Cleaning zaměřený na odpadové hospodářství.   "Ekonomické oživení je jasně patrné a všude jsou patrná pozitivní očekávání z příštího vývoje. Automobilový průmysl již nyní prožívá velký boom a je tradičně tahounem ekonomiky obecně, strojírenství zvlášť. Samotná účast firem na veletrzích také přispívá k růstu optimismu," uvedl Václav Peterka, jednatel distributora produktů pro zpracování kovů AT Oil.   Trojice veletrhů se letos účastní přes 200 vystavovatelů z 11 zemí. Jsou mezi nimi mimo jiné italští, francouzští, ruští a britští obchodníci.   Pořadatelé čekají, že do Letňan dorazí přes 10.000 návštěvníků. Loni na veletrhy přišlo kolem 9500 lidí. Veletrh končí ve čtvrtek 5. května. Otvírací doba je od 9:00 do 17:00 a základní vstupné činí 100 korun.   Na For Industry se letos návštěvníci mohou mimo jiné těšit na produkty pro beztřískové zpracování kovů či průmyslové manipulátory pro práci s těžkými břemeny. For Surface nabídne ukázky robotizovaného pracoviště broušení a firma IPP předvede novou řadu ultrazvukových čistících zařízení. Veletrh For Waste &amp; Cleaning představí čistírnu odpadních vod Ekotor či nové modely podzemních kontejnerů.   lko vju  