 Přehled posledních událostí okolo loterijní společnosti Sazka  --------------------    Ke zpravodajství: FOTO/aktuality; AUDIO   --------------------    Praha 14. ledna (ČTK) - Přehled posledních událostí okolo loterijní společnosti Sazka, a. s.:     7. prosince 2010 - V médiích se objevily informace, že dluhy Sazky u bank skupuje podnikatel Radovan Vítek, spojovaný především s vlastnictvím realitní skupiny CPI.   14. prosince 2010 - Sazka podle generálního ředitele Aleše Hušáka plní v termínu veškeré své finanční závazky a nemá žádné nezaplacené faktury po lhůtě splatnosti. Hušák tak reagoval na zprávy o údajných dluzích u telefonních operátorů.   16. prosince 2010 - Vítek se stal největším věřitelem Sazky. Od Komerční banky získal pohledávku v hodnotě kolem 500 milionů korun. Již předtím si zajistil pohledávku od Raiffeisenbank ve výši asi 400 milionů korun.   - Sazka oznámila, že zaplatí 12. ledna 2011 jen část splátky dluhopisů ve výši jistiny. Sazku přivedlo do problémů financování víceúčelové haly ve Vysočanech.   17. prosince 2010 - Vítek serveru iHNed.cz řekl, že čeká na splacení pohledávek a že firmu případně pošle do insolvence.   - Mezinárodní ratingová agentura Standard &amp; Poor's snížila rating dlouhodobých závazků společnosti Sazka na stupeň CC z dosavadní známky CCC-plus.   20. prosince 2010 - Podle místopředsedy Českého olympijského výboru pro ekonomiku Jiří Kejvala nedostanou sportovní svazy od Sazky v následujících 20 letech ani korunu, a to ani v případě, že společnost vyřeší své současné problémy.   - Podle Hušáka čelí společnost "bezprecedentnímu tlaku na nepřátelské převzetí". Sazka podle Hospodářských novin připravuje záchranný plán, který má firmu vyvést z krize. O stabilizaci má jednat podnikatel Martin Ulčák.   22. prosince 2010 - Společnost Penta na jednání se zástupci sportovních svazů nabídla finanční pomoc Sazce - mimo jiné by do Sazky vložila miliardy korun výměnou za stoprocentní podíl.   23. prosince 2010 - Podnikatel Vítek oznámil, že připravuje vlastní plán restrukturalizace a fungování Sazky. Později upřesnil, že chce plnou moc k řízení Sazky a plánuje mimo jiné prodej zadlužené arény ve Vysočanech.   29. prosince 2010 - Přes miliardu korun požaduje vedení Sazky po Komerční bance za údajné poškození pověsti a dobrého jména. Sazka o tom informovala Radovana Vítka, kterému banka svou pohledávku vůči Sazce postoupila.   3. ledna 2011 - Vítek oznámil, že pokud Sazka plně neuhradí do 17. ledna své dluhy vůči němu, podá na ni insolvenční návrh.   7. ledna 2011 - Vedle Penty a Radovana Vítka jsou novými uchazeči o vstup do Sazky firma E-Invest podnikatele Martina Ulčáka a loterijní skupina Synot. Ulčák jako jediný ze zájemců nepočítá s tím, že by současní akcionáři přišli o své podíly.   11. ledna 2011 - Finanční skupina J&amp;T dle serveru Lidovky.cz prodala Vítkovi půlmiliardovou pohledávku, již držela za firmou Sazka. Vítek tak vlastní pohledávky za téměř 1,5 miliardy Kč.   - Ministr školství, mládeže a tělovýchovy Josef Dobeš kritizoval ČSTV, majoritního akcionáře Sazky, za pasivitu při řešení celé situace.   12. ledna 2011 - Sazka vytvořila v roce 2010 dle předběžných výsledků čistý zisk 1,4 mld. Kč (meziroční nárůst o 12 procent).   - Výkonný výbor ČSTV nedoporučil přijmout nabídky, jež mění vlastnickou strukturu Sazky. To by prakticky znamenalo, že akcionáři budou dál jednat jen s Martinem Ulčákem, který jako jediný žádný podíl ve firmě nežádá.   13. ledna 2011 - Agentura Standard &amp; Poor's snížila rating dlouhodobých závazků Sazky na nejnižší stupeň D. Toto hodnocení varuje investory, že firma již není schopna splácet své dluhy.   14. ledna 2011 - Podle Aleše Hušáka není Sazka právně ani ekonomicky v insolvenční situaci a případnému návrhu na zahájení insolvenčního řízení se bude bránit všemi právními prostředky.     - Radovan Vítek potvrdil, že i s ohledem na "nezaplacení jediné koruny" z celkové dlužné částky podá v 17. ledna u Městského soudu v Praze návrh na insolvenci vůči Sazce.   tom nob jw  