 Clintonová vyzvala Araby, aby podpořili protiíránské sankce  --------------------    Ke zpravodajství: FOTO/aktuality   --------------------    Abú Zabí 10. ledna (ČTK) - Americká ministryně zahraničí Hillary Clintonová, která je od neděle na cestě po státech Perského zálivu, vyzvala v Abú Zabí vlády těchto zemí, aby neustávaly v tlaku na Írán. Podle ní je třeba dále trvat na protiíránských sankcích, protože íránský jaderný program je kontroverzní. Informovala o tom agentura AP.   Clintonová doporučila, aby se nikdo nenechal "mýlit" zprávami některých zpravodajských služeb. Narážela na výrok bývalého šéfa izraelské tajné služby Mossad Meira Dagana. Nedávno řekl, že íránský jaderný program byl kvůli technickému problému zpomalen a že pokud Írán pracuje na výrobě atomové bomby, nebude ji mít dřív než v roce 2015.   "Nechceme, aby se kdokoli nechal zmýlit číkoli zpravodajskou službou. Od všech svých partnerů očekáváme, že udělají vše, co je v jejich silách, aby pomohli uplatnit sankce," řekla Clintonová.   Podle ní jsou sankce účinné a daří se s jejich pomocí komplikovat íránské jaderné ambice.   Clintonová v neděli zahájila pětidenní cestu, při níž navštíví kromě Abú Zabí také Dubaj, Maskat a Dauhá.   Ve Spojených arabských emirátech obvinila Írán z toho, že se pokouší na Blízkém východě vyvolat konflikt, aby odpoutal pozornost od svého jaderného programu. Arabský svět by měl podle ní tyto pokusy odmítnout a pomoci při vynucování protiíránských sankcí.   K Daganovu výroku řekla toto: "Nezáleží tak na časovém vymezení, jako na mezinárodní snaze zamezit Íránu pracovat na jaderných zbraních bez ohledu na jakýkoli časový horizont. Myslím, že bychom se měli zaměřit na to, nač je třeba."   Další kolo jednání o íránském jaderném programu se má konat od 21. ledna v Istanbulu. Teherán přitom pozval na ještě dřívější termín zástupce některých zemí k návštěvě svých jaderných zařízení, ale například Evropská unie toto pozvání odmítla s tím, že inspekce jsou záležitostí Mezinárodní agentury pro atomovou energii. Pozváni nebyli hlavní kritici íránského programu, tedy USA, Británie a Francie. S Íránem vyjednává pět stálých členů Rady bezpečnosti OSN a Německo. Z nich se pozvání dostalo pouze Rusku a Číně.   sva hej  