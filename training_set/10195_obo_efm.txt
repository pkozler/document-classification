 Hasbru klesly na konci minulého roku nečekaně tržby  Chicago 14. ledna (ČTK) - Americkému výrobci hraček Hasbro klesly na konci minulého roku nečekaně tržby. Podnik dnes uvedl, že se snížily na 1,3 miliardy dolarů (asi 23,5 miliardy Kč) z 1,4 miliardy před rokem. Analytici podle Thomson Reuters očekávali, že tržby druhého největšího výrobce hraček v USA zůstanou na 1,4 miliardy dolarů.   Podnik uvedl, že se růst poptávky na konci čtvrtého čtvrtletí zpomalil. Jeho akcie pak klesly o více než pět procent. Podnik má v nabídce například značky Nerf, Playskool a G.I. Joe.   Před několika dny menší rival LeapFrog Enterprises snížil svou předpověď zisku za minulý rok a také uvedl, že se poptávka po jeho hračkách na konci roku vytrácela. Podobné poznámky jako LeapFrog a Hasbro přinesly i jiné maloobchody.   Nakupující se loni nahrnuli do prodejen kvůli slevám hned po Dni díkůvzdání, kdy tradičně začíná předvánoční prodejní sezona. Řetězec Target navíc uvedl, že hračky byly v prosinci jednou z nejslabších oblastí prodeje.   Hasbro očekává za minulý rok jen mírný nárůst zisku. Za rok 2009 podnik vydělal na akcii 2,48 dolaru. Analytici firmě odhadují zisk za minulý rok bez jednorázových položek na 2,69 dolaru. V letošním roce očekává Hasbro nárůst tržeb i zisku, napsala agentura Reuters.   pok vju  