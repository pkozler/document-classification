 Trutnovská galerie vystavuje díla Evy a Jana Švankmajerových  Trutnov 7. ledna (ČTK) - Galerie města Trutnova dnes zahájila výstavu děl Evy a Jana Švankmajerových. Výstava koláží, grafik, obrazů, různých objektů a scén z filmů bude otevřena do 12. února. ČTK to dnes řekla ředitelka galerie Lucie Pangrácová.   "Podařilo se nám získat velký soubor děl obou autorů, který představuje jejich tvorbu. K vidění je například několik desítek jejich obrazů," řekla Pangrácová. Návštěvníci výstavy také uvidí nejznámější objekty a scény z některých filmů, například Lekce Faust či Otesánek. V Trutnově se současně koná přehlídka krátkých Švankmajerových filmů, v úterý a ve středu bude kino Vesmír promítat nejnovější snímek Jana Švankmajera Přežít svůj život.   Jan Švankmajer, který se narodil 4. září 1934 v Praze, patří k celosvětově uznávaným filmový tvůrcům a výtvarníkům, po celý život spolupracoval se svojí manželkou Evou. Městská galerie v Trutnově funguje od 1. ledna 1997, sídlí v renesančním měšťanském domě z let 1580 až 1590. Kromě stálé expozice nabízí návštěvníkům každoročně několik výstav, na letošek galerie připravuje například ještě výstavu děl Petra Nikla či Jaroslava Róny.   sja sap  