 Lázně Karlova Studánka dostaly od ÚOHS pokutu 100.000 korun  Brno 20. května (ČTK) - Předseda antimonopolního úřadu Petr Rafaj potvrdil pokutu 100.000 korun pro Státní léčebné lázně Karlova Studánka. Porušily zákon o veřejných zakázkách v tendru týkajícím se první etapy stavby bazénu a vodoléčebných atrakcí v budově Letních lázní. Podle úřadu chybně vymezily zakázku a krizovou situaci pak řešily nezákonnými dodatky. ČTK to zjistila z webu ÚOHS.   Lázně v roce 2006 uzavřely smlouvu se stavební firmou - Bedřich Nykl v objemu 30 milionů korun bez DPH. V následujícím roce však podepsaly se stejnou firmou dalších 19 dodatků, a to bez otevřeného výběrového řízení. Cena zakázky byla dodatky navýšena o 13,8 milionu Kč.   Lázně vysvětlovaly nutnost dodatečných prací tím, že v důsledku probíhající stavby hrozilo zřícení okolních budov, a na situaci tedy bylo třeba naléhavě reagovat.   Podle ÚOHS lázně chybovaly již v přípravě zadávacího řízení. Součástí zadávací dokumentace byl chybně zpracovaný projekt. "Nabídky zpracované na základě této dokumentace nemohly být v praxi realizovatelné a navazující nezákonné dodatky pak byly logickým vyústěním nedostatečného vymezení předmětu této zakázky. Jejich uzavření však nelze ospravedlnit ani naléhavostí situace, neboť ji nezpůsobily nepředvídatelné okolnosti, nýbrž pouze chyby zadavatele," uvedl již dříve k případu Rafaj.   Na závěrech ÚOHS nic nezměnilo ani druhostupňové správní řízení. Státní léčebné lázně Karlova Studánka v něm opakovaly prakticky stejné argumenty jako v předchozím řízení.   vrn mol  