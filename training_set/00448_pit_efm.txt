 LG Electronics utrpěla ve 4. čtvrtletí další rekordní ztrátu  Soul 26. ledna (ČTK) - Korejský výrobce spotřební elektroniky LG Electronics utrpěl v posledním čtvrtletí loňského roku další rekordní ztrátu. Divize televizorů zůstala v záporných číslech kvůli prudkému poklesu cen a nadále slabý je výkon divize mobilních telefonů, sdělila dnes společnost.   Provozní ztráta LG se vyhoupla na 246 miliard wonů (3,9 miliardy Kč), což byl druhý rekordní propad za sebou po ztrátě 185 miliard ve třetím čtvrtletí. Ekonomové podle agentury Thomson Reuters odhadli ztrátu jen na 165 miliard wonů. Před rokem vykázala LG zisk 114 miliard wonů.   V divizi mobilních telefonů snížila LG ztrátu na 262 miliard wonů ze 304 miliard z předešlého čtvrtletí. Podle analytiků zůstane mobilní divize třetího největšího prodejce mobilních telefonů na světě ve ztrátě ještě v celém letošním prvním pololetí.   Společnost doplácí na svůj pozdní vstup do lukrativního segmentu chytrých telefonů. Objevila se v něm až půl roku poté, co Apple uvedl na trh svůj iPHone 4 a Samsung představil Galaxy S.   LG však čeká v klíčovém segmentu trhu zlepšení a sází na svůj nový produkt Optimum. Věří tomu zřejmě i investoři, protože akcie LG po loňských silných ztrátách začaly ke konci loňského roku výrazně růst a od listopadu získaly zhruba třetinu hodnoty.   LG je první z velkých asijských producentů elektroniky a světových výrobců mobilních telefonů, který hlásí čtvrtletní výsledky. Finská Nokia vydá svou zprávu ve čtvrtek a Samsung v pátek.   hp mha  