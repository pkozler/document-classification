 ČT: V Česku se objevil větší počet padělaných eurobankovek  Praha 26. ledna (ČTK) - V České republice se na konci roku objevilo větší množství falešných eurobankovek. Případ šetří Úřad pro odhalování organizovaného zločinu (ÚOOZ), informovala dnes Česká televize (ČT). Některé obchodní řetězce přestaly větší eurobankovky v hodnotě 100 nebo 200 eur na pokladnách přijímat. Padělky se objevují také ve směnárnách, uvedla ČT.   "Na našem území se skutečně objevily padělky stoeurovek, a to v poměrně větším rozsahu. Jedná se o velmi zdařilé padělky, prakticky pouhým okem nerozeznatelné," řekl ČT mluvčí ÚOOZ Pavel Hanták.   Česká národní banka (ČNB) ale zatím žádné varování nevydala. "Ve vánočním období je v oběhu větší množství peněz, a tak je logické, že může být i vyšší množství padělků. Skokově větší množství europadělků jsme ale nezaznamenali," uvedl mluvčí ČNB Marek Petruš.   Policie zatím neví, kolik se do Česka dostalo falešných bankovek. Přesná čísla chce zveřejnit v pátek.   jhr mkv              