 V H. Brodě by měly přibýt další dvě cyklostezky u hlavních silnic  Havlíčkův Brod 26. ledna (ČTK) - V Havlíčkově Brodě by měly přibýt další dvě cyklostezky. Asi čtyřkilometrová komunikace by měla cyklisty bezpečně vést kolem výpadovky na Jihlavu do místní části Svatý Kříž. Stát bude několik milionů korun, řekl dnes novinářům radní Libor Honzárek. Další cyklostezka se připravuje podél hlavní silnice do Šmolov. Přípravu této stavby však zdržují problematická jednání o výkupu pozemků.   U cyklostezky do Svatého Kříže se zatím zvažují tři varianty. Nejnákladnější by byla stavba zcela nové stezky vpravo od hlavní silnice na Jihlavu, na což by město potřebovalo kolem sedmi milionů korun. Další varianty počítají s vedením dál od silnice a přes Novotnův Dvůr. Cyklisté by tak jezdili z větší části po již existujících místních silnicích a stavební náklady by díky tomu klesly asi na třetinu. Po komunikaci by však jezdila i auta. Město preferuje levnější variantu. K vedení stezky se ještě vyjádří osadní výbor. Stavba by mohla začít v příštím roce.   Delší dobu se chystá také stavba cyklostezky, díky níž by se chodci a cyklisté dostali podél do obce Šmolovy, která leží na hlavní silnici směrem na Humpolec. Vzhledem k tomu, že se městu ještě nepodařilo dohodnout s vlastníky pozemků, bude se teď připravovat jen první část stezky z Brodu k odbočce na Občiny.   V Havlíčkově Brodě přibývají cyklostezky dlouhodobě. V minulém roce byly postaveny tři nové úseky blízko řeky Sázavy s celkovou délkou 1,8 kilometru. Radnice za ně zaplatila 10,7 milionu korun. Celkem ve městě fungují asi čtyři kilometry cyklostezek.   vst sap  