 MMR chce na opravy bytových domů sehnat nejméně půl miliardy Kč  Praha 18. ledna (ČTK) - Ministerstvo pro místní rozvoj chce letos ještě dodatečně sehnat zhruba půl miliardy korun ze státních zdrojů na opětovné rozjetí dotačního programu Nový Panel. Na konferenci manažerů stavebních firem to dnes řekl náměstek ministra pro místní rozvoj Miroslav Kalous. Program kvůli nedostatku peněz letos zatím přijímání žádostí na úrokové dotace na opravy a zateplování bytových domů zastavil.   "Snažíme se najít prostředky pro program v objemu alespoň půl miliardy korun a budeme se snažit hledat způsoby dalšího financování," uvedl náměstek.   Jedna miliarda korun vložená na modernizace a zateplování bytových domů podle náměstka v dalších letech přinese do státního rozpočtu 1,5 miliardy korun na daních. Stejná investovaná částka do programu podle něj znamená zajištění zhruba 10.000 pracovních míst.     Program Nový panel původně poskytoval úrokové dotace na opravy a modernizace panelových domů, od roku 2009 z něj ale můžou peníze směřovat i na opravy ostatních bytových domů.   dnv vju  