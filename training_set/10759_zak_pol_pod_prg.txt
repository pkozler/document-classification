 Protikorupční policie obvinila exstarostu Prahy 5 Jančíka  --------------------    Ke zpravodajství: AUDIO; PROFIL; VIDEO  Video:  http://multimedia.ctk.cz/cs/video/document/4200928/protikorupcni-policie-obvinila-exstarostu-prahy-5-jancika    Doplnili jsme vyjádření Agentury Praha 5 v 7. a 12. odstavci.   --------------------    Praha 4. ledna (ČTK) - Protikorupční policie v minulých dnech obvinila bývalého starostu Prahy 5 Milana Jančíka (ODS) ze zneužití pravomoci úřední osoby kvůli postoupení pohledávek za nájemné Agentuře Praha 5. Vyplývá to z dnes zveřejněných informací policie a nevládní organizace Transparency International (TIC). Policie klade Jančíkovi za vinu, že s Agenturou Praha 5 neoprávněně uzavřel smlouvu o postoupení pohledávek za víc než 63 milionů korun. Jančík považuje obvinění za absurdní a podal proti němu stížnost.   Smlouva nemohla být uzavřena bez předchozího schválení zastupitelstva, sdělil dnes ČTK mluvčí protikorupční policie Roman Skřepek. Jančík podle policie jednal s vědomím, že jde o nezákonný postup.   Premiér a předseda ODS Petr Nečas zdůraznil, že vše musí být detailně vyšetřeno bez ohledu na politické zabarvení a minulost vyšetřované osoby.   Společnost Agentura Praha 5 podle policie získala neoprávněný prospěch ve výši nejméně 4,4 milionu korun. Jančíkovi hrozí v případě odsouzení dva roky až deset let vězení. Případem se policie zabývala již v minulosti, nové vyšetřování začalo loni v březnu, poté co TIC podala trestní oznámení. "Policisté k uvedenému rozhodnutí dospěli po vyhodnocení dosud shromážděného spisového materiálu a nově obdrženého trestního oznámení z měsíce března 2010 s tím, že pominuly důvody původního odložení věci z měsíce dubna 2008, a je proto nutné pokračovat v trestním řízení," uvedl Skřepek.   Jančík s obviněním nesouhlasí, dnes proti němu podal stížnost. "I když považuji obvinění z trestného činu, které mi sdělila policie, za absurdní, jsem rád, že mnohokrát v médiích omílaná kauza Agentury Praha 5 bude znovu prošetřena, a doufám, že tentokrát také s konečnou platností uzavřena," uvedl Jančík v prohlášení, které zaslal ČTK. Podle Jančíka není chyba na straně radnice, on i ostatní zástupci města prý jednali v souladu se zákonem i platnými předpisy. Všechny kroky v této věci byly podle Jančíka učiněny s vědomím zastupitelstva.   Bývalý starosta vidí chybu na straně Agentury Praha 5, která podle něj městské části dosud dluží asi 6,5 milionu korun. Jančík prý proto už v minulosti podal na agenturu trestní oznámení.   Také zástupci Agentury Praha 5 tvrdí, že zastupitelé o podepsaných smlouvách věděli. Podle Pavly Oslerové z Agentury Praha 5 nejsou dosud vypořádány závazky a pohledávky mezi agenturou a městskou částí. Pohledávky má prý i agentura vůči radnici. Jaká je jejich výše, ale údajně nelze v současnosti říci. "Ať už je v mediích prezentována jakákoliv částka (včetně částky uváděné bývalým starostou), nemá reálný podklad," uvedla Oslerová v prohlášení, které zaslala ČTK.   "Jančíkova neprůstřelnost byla prolomena," řekl ČTK Stanislav Beránek z TIC, který se případem zabýval. Podle něj souvisí obvinění Jančíka s úpadkem jeho politické moci. "Nabízí se, že jeho dřívější krytí mohlo mít souvislost také s financováním politických stran," dodal Beránek.   "Jsem rád, že policie začala něco dělat a že se věci začaly hýbat. Jsem ale trochu skeptický k tomu, jaký bude výsledek," řekl ČTK opoziční zastupitel Prahy 5 Milan Macek (KSČM), který se kauzou dlouhodobě zabývá. Podle něj mohla policie k takovému závěru dospět už při vyšetřování v minulých letech.   Případem se zabývalo plzeňské státní zastupitelství. Toho se ale někteří opoziční zastupitelé Prahy 5 obávali. Poukazovali na to, že do Plzně byly v minulosti převedeny i jiné kauzy spojené s Jančíkem, které pak byly odloženy.   Pohledávky za nájemné prodávala radnice společnosti od roku 2003, podle zastupitelů celková výše pohledávek činila 85 milionů korun. Agentura prý ale radnici platila jen za ty pohledávky, které se jí podařilo vymoci. Radnice navíc dostala jen 60 procent jejich hodnoty, kterou měly v době nákupu. Nabíhající úroky z prodlení a penále zůstávaly agentuře. Pohledávky, které nevymohla, mohla firma radnici kdykoliv vrátit a nic by za ně neplatila.   Podle Oslerové ale byla formulace o možném vrácení pohledávek ze smluv v roce 2004 odstraněna. Podle ní také radnice dostávala podíl i z úroků. "... z poplatků z prodlení (úroků) náležel městské části Praha 5 stejný podíl jako na jistinách dluhů," uvedla Oslerová.   Nevýhodné smlouvy s Agenturou Praha 5, jejíž skutečný vlastník není znám, podepsal podle zastupitelů právě Jančík. O smlouvách většina zastupitelů několik let nevěděla, nebyly schváleny zastupitelstvem. Starosta údajně před zastupiteli tajil i zprávy o kontrole hospodaření městské části, v kterých auditor na špatnou činnost agentury upozorňoval.   Podle dřívějších vyjádření bývalého mluvčího městské části Radovana Myslíka ale veškeré smlouvy schválilo zastupitelstvo. Radnice se také bránila tím, že díky agentuře získala zpět do rozpočtu prostředky v řádech desítek milionů korun.   Bývalý starosta Jančík byl během svého zhruba dvanáctiletého působení ve vedení Prahy 5 spojován i s řadou dalších kauz a údajně nevýhodných obchodů, například s prodejem Ženských domovů na Smíchově. Žádný trestný čin mu ale nebyl nikdy prokázán.   har sdv jd rot  