 Kominíci z Plzeňska mají kvůli nové vyhlášce mírně vyšší poptávku  Plzeň 9. ledna (ČTK) - Kominíci v Plzeňském kraji pociťují mírně vyšší poptávku kvůli novému vládnímu nařízení o požární bezpečnosti při provozu komínů. Upozorňují občany, že na revizní zprávu, kterou jim musí vyhotovit kominík jednou ročně, mají celý rok a nemusí ho shánět hned v lednu. Ohlášené pokuty až 25.000 korun chápou spíše jako mediální humbuk, protože chybí kontrola, zjistila ČTK.   Podle nového nařízení se musí komíny u topení na tuhá paliva čistit jen třikrát ročně, do prosince to bylo šestkrát; u plynových topení pouze jednou. Nově si musí mít majitel domku jednou ročně od kominíka revizní zprávu. Kontroly mají být důkladnější.   Zástupci západočeského Společenství kominíků Zdeňku Řáhovi se počátkem roku ozvalo deset až 15 lidí, které musel odmítnout, protože má dlouholeté zákazníky, pro něž připravuje nové smlouvy plynoucí z nařízení platného od ledna. V regionu je dostatek kominíků a ti mladí nemají tolik dohodnutých klientů jako my, co to děláme léta, uvedl.   "Povinnost čistění komínů je pořád stejná, předpis platí od 16. století bez přerušení. Nařízení, které je pouze vylepšenou vyhláškou 111 z roku 1981, je pro lidi dokonce výhodnější. Občané se pouze vyděsili, že budou platit pokuty," uvedl Řáha. Majitel rodinného domku s topením na pevná paliva do výkonu 50 kilowattů si může komín vyčistit třikrát ročně sám, ale musí vést evidenci. Pouze jednou ročně zavolá kominíka, který mu ho přečistí a napíše zprávu. Plynový komín může ale čistit pouze kominík, jednou ročně. Vyhotovení revizní zprávy bylo nařízeno už podle dřívější vyhlášky, ale nikdo ji nevyžadoval.   "Lidé to berou vážněji a volají víc. Bojí se pojišťoven a sankcí," řekl plzeňský kominík Ion Iosif Šubert. To ale popřel Pavel Jiránek z Nepomuku. Podle něj se nařízení nejvíce obávají občané s hypotékou. "Nikdo nemůže lidi donutit. Já jim říkám, pokud máš rozum, tak si to nech vyčistit a zkontrolovat. Dělá to ale jen tak pět procent lidí. Firmy, sdružení a spolky vlastníků to mají ze zákona," dodal.   Pokuty za neplnění nařízení jsou vysoké, ale podle kominíků není, kdo by předpisy kontroloval. Jejich porušení se většinou zjistí, až poté, když se něco stane. Pokud ale kominík objeví stavebně technickou závadu a majitel domu ji neodstraní, musí vyhotovit zprávu pro stavební úřad; požární závadu hlásí hasičům. Pojišťovny ale v poslední době začaly krátit plnění, když nemá poškozený občan čištěný komín a zprávu. Také hasiči to zjišťují, ale do domu mohou až při problému.   Do loňska se čistil "jen" komín, nově celá spalinová cesta od hrdla spotřebiče přes kouřovod po střechu. Pro kominíka je nyní hodně složitá organizace práce, protože se musí domluvit s lidmi tak, aby ho pustili do bytů. Také kontrola je náročnější, v bytě trvá asi půl hodiny a na střeše také. Zatím nevím, kolik toho stihnu, řekl Řáha.   Podle něj řada mladých kominíků po nových klientech ráda sáhne. Kominíci přibývají," uvedl Řáda. Jen v západočeském cechu jich je 65 pro Plzeňský i Karlovarský kraj, dalších 30 až 40 v cechu není. V posledních letech je toto řemeslo velmi poptávané, protože nabízí jistou práci. Loni se v Praze v jednoletém učení rekvalifikovalo 54 lidí, letos to bude 64 a v předchozích dvou letech kolem 40 lidí.   Václav Prokš sap  