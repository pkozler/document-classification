 Zsa Zsa Gaborová opět v nemocnici, čeká ji amputace části nohy  --------------------    Ke zpravodajství: FOTO/aktuality   --------------------    Los Angeles 3. ledna (ČTK) - Hollywoodská legenda, třiadevadesátiletá herečka Zsa Zsa Gaborová, byla v neděli znovu přijata do nemocnice, kde podstoupí částečnou amputaci nohy. Informovala o tom dnes agentura Reuters s odvoláním na manžela Gaborové.   Gaborová má zdravotní problémy od loňského července, kdy si zlomila kyčel. Do nohy se jí dostala infekce a gangréna a lékaři už na podzim hrozili, že pokud se stav končetiny nezlepší, bude nutné ji amputovat nad kolenem.   Poté, co ji lékaři informovali, že zemře, pokud amputaci nepodstoupí, začala Gaborová "křičet a plakat", že chce strávit doma Nový rok s oslavou zahrnující šampaňské a kaviár, řekl její manžel princ Frederic von Anhalt. Proto byla na operaci připravena až v neděli.   Podle jejího mluvčího Johna Blanchetta hrozí Gaborové pochopitelné komplikace kvůli jejímu věku, ale úspěšná operace jí může o několik let prodloužit život.   Gaborová se narodila v roce 1917 v Budapešti v tehdejším Rakousku-Uhersku. V roce 1936 se stala Miss Maďarska a poté se vydala do Hollywoodu. Ve třicátých až padesátých letech hrála v televizních seriálech a v desítkách filmů. K nejznámějším patří Příběh tří lásek, Dívka v Kremlu, Dotek zla nebo Moulin Rouge Johna Hustona z roce 1952. Od automobilové nehody v roce 2002 je herečka upoutána na kolečkové křeslo.   V srpnu loňského roku Gaborová oslavila 24. výročí svatby se svým devátým manželem, o téměř třicet pět let mladším německým princem Fredericem von Anhaltem.   dk jnd  