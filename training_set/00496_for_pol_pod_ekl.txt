 Klaus dnes Chalupu jmenuje ministrem životního prostředí  --------------------    Ke zpravodajství: FOTO/aktuality; AUDIO; VIDEO   --------------------    Praha 17. ledna (ČTK) - Prezident Václav Klaus dnes jmenuje svého bývalého mluvčího, starostu Prahy 6 a poslance Tomáše Chalupu, ministrem životního prostředí. Ihned po jmenování na Hradě uvede nového ministra do jeho úřadu premiér a předseda ODS Petr Nečas. Chalupa nahradí ve funkci Pavla Drobila, který musel v prosinci rezignovat kvůli údajné korupci na Státním fondu životního prostředí.   Chalupa už před týdnem, kdy jeho nominaci zveřejnil premiér Petr Nečas (ODS), oznámil, že se vzdá vedení stotisícové městské části. Praha 6 bude bez starosty víc než měsíc. Chalupova nástupce má vybírat oblastní sněm ODS v druhé polovině února.   Podle Nečase by měl Chalupa zajistit pokračování neideologického a nedogmatického přístupu k vedení ministerstva životního prostředí. Chalupu označil za talentovaného, pracovitého politika s mezinárodním rozhledem. Nový ministr chce úřad vést "racionálně, slušně, průhledně a úsporně". Je si prý vědom toho, že po aféře kolem Drobila je pověst úřadu otřesena.   Stejně jako Drobil nemá ani Chalupa vzdělání vztahující se k ochraně životního prostředí. Studoval žurnalistiku, politologii a historii, později práva. S ochranou životního prostředí se setkal pouze na úrovni komunální politiky podobně jako Drobil. Právě Drobilovu neodbornost kritizovaly od začátku jeho působení na ministerstvu nevládní organizace. Nyní ze stejného důvodu kritizují výběr Chalupy i sociální demokraté, zelení a některé ekologické organizace.   rem mkv  