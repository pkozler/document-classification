 Tři mrtví při střelbě při sousedském sporu na Ukrajině  Kyjev 9. ledna (ČTK) - Ozbrojený muž zabil dnes tři lidi a další tři zranil, když začal při sousedském sporu ve vesnici na jižní Ukrajině znenadání střílet. S odvoláním na místní policii to oznámila agentura Reuters.   Podle policejního prohlášení, z něhož cituje agentura Interfax-Ukrajina, třiatřicetiletý muž začal střílet z pušky ve vesničce Vasiljevka. Zabil třicetiletou místní ženu, jejího pětatřicetiletého manžela a dvaašedesátiletého souseda. Mezi třemi zraněnými je čtrnáctiletý chlapec.   Po střelbě začal hořet dům a když ho přijeli likvidovat hasiči, muž po nich také několikrát vystřelil. Následně pachatele zadržela policie. Žádné další podrobnosti nejsou známy.   jf ank  