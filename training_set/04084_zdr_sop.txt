 V babyboxu v Jablonci nad Nisou byla v podvečer nalezena holčička  --------------------    Ke zpravodajství: AUDIO   Rozšířili jsme v celém znění, doplnili příznak audio.   --------------------    Jablonec nad Nisou 28. ledna (ČTK) - V babyboxu v Jablonci nad Nisou byla dnes krátce po 17:00 nalezena zdravá holčička. Děvčátko se podle zdravotníků narodilo dnes. Měří 47 centimetrů a váží 2740 gramů, řekla ČTK mluvčí nemocnice Petra Krajinová. České babyboxy tak zachránily už 41 dětí, 26 z nich byla děvčátka. V babyboxu v Jablonci nad Nisou bylo dítě nalezeno poprvé.   Holčička byla podle Krajinové oblečená do šatiček po zřejmě o něco větším dítěti, netrpěla ale chladem. "Maminka se o ni určitě postarala, aby jí zima nebyla," dodala mluvčí nemocnice.   Zdravotní sestry děvče nejprve pojmenovaly Jana Pátková. "Janička proto, že ji našla sestřička Jana, a Pátková proto, že je pátek," dodala mluvčí nemocnice. Podle zakladatele babyboxů v Česku Ludvíka Hesse ale nakonec dostala jméno Silvie.   V České republice je v současné době už 41 babyboxů. Zatím poslední byl zprovozněn počátkem loňského prosince v nemocnici v Mostě a další se bude otevírat ve čtvrtek 3. února v nemocnici ve Slaném. Naposled zachránily dítě loni těsně před vánočními svátky v opavské Slezské nemocnici, kde byla nalezena zdravá dívenka. Dostala jméno Magdaléna.   Takzvaný babybox je vyhřívaný inkubátor, který nabízí ženám v tíživé životní situaci možnost dítě anonymně odložit, aniž je ohrozí na životě či zdraví. V Libereckém kraji jsou dva, kromě Jablonce nad Nisou ještě v Liberci. V jablonecké nemocnici je babybox od loňského června. Zdravá holčička už byla nalezena i v libereckém babyboxu, a to v říjnu 2009.   Babyboxy však mají i své odpůrce. Někteří odborníci odložení novorozence považují za trestný čin opuštění dítěte. Odložení dítěte do babyboxu je ale legální a rodičce za to nehrozí žádný trest. Babyboxy jsou vždy instalovány v klidných lokalitách, které zaručují zachování anonymity. Podobná zařízení fungují i na Slovensku, v Maďarsku, Rakousku a Švýcarsku nebo v Německu.   jem jpt  