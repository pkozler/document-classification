 Sony čeká kvůli zemětřesení za loňský rok čistou ztrátu  Tokio 23. května (ČTK) - Japonský výrobce elektroniky Sony dnes výrazně změnil svůj odhad hospodaření za loňský fiskální rok do konce března 2011. Důvodem je negativní dopad březnového zemětřesení a cunami. Podle nového odhadu firma za loňský rok vykázala ztrátu 260 miliard jenů (56 miliard Kč), původně čekala čistý zisk 70 miliard JPY.   U provozního zisku firma výhled nezměnila. Ten má činit 200 miliard JPY. Analytici dotazovaní agenturou Thomson Reuters očekávají zisk 197 miliard jenů. Sony dodala, že v letošním fiskálním roce, do konce března 2012, se má provozní zisk pohybovat na zhruba stejné úrovni jako loni. Sony oznámí oficiální výsledky za loňský fiskální rok ve čtvrtek.   Zemětřesení v Japonsku 11. března poškodilo i továrny Sony v severovýchodní oblasti země. Firma byla nucena přerušit výrobu i kvůli nedostatku součástek a prudkému poklesu domácí poptávky.   Sony rovněž poškodil dubnový útok počítačových hackerů a únik osobních dat, kvůli kterému musela uzavřít svoji herní síť PlayStation Network. Sony doposud vyčíslila náklady na útok na 14 miliard jenů.   Navzdory pokračujícímu negativnímu dopadu zemětřesení Sony počítá v letošním roce s návratem k čistému zisku. Tržby se mají zvyšovat. Sony vyrábí televizory Bravia nebo počítače Vaio, napsala agentura Reuters.   irl dvd  