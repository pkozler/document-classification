 Ústecká likérka experimentuje se zráním Staré myslivecké  --------------------    Ke zpravodajství: FOTO ve Fotobance  ID foto:  P201007020304001    --------------------    Ústí nad Labem 24. května (ČTK) - Odborníci dnes v ústecké likérce Granette téměř po roce otevřeli experimentální sud z bílého dubu, ve kterém zraje prémiová kolekce nejznámější nápoje likérky - Staré myslivecké. Jde o zkoušku, ve které se snaží zjistit, co zraní nápoje s produktem udělá. Přední český odborník na whisky a brandy Alexander Miškovic během testu novinářům řekl, že ho chuť nápoje velmi příjemně překvapila. Podle něj se dá srovnávat s francouzskými koňaky.   Stará myslivecká bude v sudu zrát ještě asi rok, odborníci ji chtějí každý půlrok ochutnat, aby věděli, jestli už je výsledek dobrý. Podle Miškovice je experiment z odborného hlediska vlastně vtip. Sud, ve kterém nápoj zraje, totiž pochází z USA a zrál v něm bourbon. Vysvětlil, že vinný destilát typu brandy, ze kterého se Stará myslivecká vyrábí, se běžně do takových sudů nedává. Přesto se podle něj experiment vyplatil.   Granette se snaží experimentovat i s dalšími sudy, například takovými, ve kterých v minulosti zrálo sherry. Ty prý mění chuť a barvu nápoje odlišným způsobem.   Zákazníci zatím nebudou mít šanci nápoj ochutnat, protože jde jen o test. Sud je jen jeden a má pouhých 200 litrů. Mluvčí Granette Josef Vejlupek nevyloučil, že by se za několik let mohl nějaký podobný výrobek jako exkluzivní řada nakonec na trhu objevit. Likérka by ale musela dokoupit sudy a nápoj by v nich musel patřičnou dobu, například dva roky, zrát.   Podle Vejlupka by byl výsledný nápoj nejspíše drahý. Jeden sud totiž stojí kolem 300 dolarů, navíc je malý, náročný na údržbu a skladování, protože doba zrání je velmi dlouhá. Klasická Stará myslivecká také zraje v sudech, ale jen dva měsíce, a mají obsah několik hektolitrů. Destilát v nich prý není v tak intenzivním styku se dřevem jako v případě testovaného sudu.   vlu kš  