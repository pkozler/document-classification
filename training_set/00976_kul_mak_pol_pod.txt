 Ministerstvo kultury pošle historickým městům 137 milionů korun  Praha 27. ledna (ČTK) - Ministerstvo kultury pošle v letošním roce městům s památkovými rezervacemi a památkovými zónami zhruba 137 milionů korun, tedy stejně jako loni. Komise ministerstva pro Program regenerace městských památkových rezervací a městských památkových zón přidělila v těchto dnech jednotlivým obcím kvóty, které definují částky peněz využitelné pro obnovu památek. Informují o tom webové stránky  ministerstva kultury .   Celkem 130 milionů korun je určeno městům, sedm milionů korun tvoří rezervu programu. Částka 130 milionů je rozdělena mezi jednotlivá města s památkovými zónami a rezervacemi. Například Brno bude mít nárok na zhruba dva miliony korun stejně jako Olomouc, Jindřichův Hradec dostal kvótu 1,6 milionu korun a třeba Kroměříž 1,5 milionu korun. Některé obce ale nezískaly nárok ani na korunu, mezi jinými některé pražské části, Brandýs nad Orlicí, Česká Lípa, Frenštát pod Radhoštěm nebo Karviná. Kvóty znamenají nárok na určitý obnos peněz, která mohou města využít pro obnovu památek.     Jeden milion z rezervy programu je určen jako cena pro vítěze soutěže o nejlepší přípravu a realizaci regenerace památkové zóny a památkové rezervace. Nejlepší obec, která tak získá titul Historické město roku 2010, bude vyhlášena letos v dubnu. Loni se stal Historickým městem roku Beroun se svým tehdejším starostou Jiřím Besserem. Letos bude pravděpodobně Besser cenu předávat jako současný ministr kultury.   Z rezervy se dále počítá s 1,4 miliony korun pro krajské vítěze soutěže o Historické město roku. Každý krajský vítěz dostane 100.000 korun.     Komise, která kvóty odsouhlasila, je sestavena ze zástupců parlamentu, Sdružení historických sídel Čech, Moravy a Slezska a několika ministerstev.   hck pba  