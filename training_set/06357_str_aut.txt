 Odhad SAP: Výroba aut v Česku stoupla o sedm pct. na 1,04 milionu  Praha 6. ledna (ČTK) - Výroba osobních aut v Česku loni stoupla o 7,4 procenta na 1,039 milionu vozů. Je tak 14. na světě. Vyplývá to z dnes zveřejněného odhadu Sdružení automobilového průmyslu (SAP) a Mezinárodní organizace výrobců automobilů OICA.   Největším výrobcem zůstala podle odhadu OICA loni Čína, která zvýšila produkci o desetinu na 11,43 milionu aut, na dalších místech si pozice udržely Japonsko s 8,2 milionu a Německo s 5,3 milionu vyrobených aut. Zatímco japonská výroba rostla o pětinu, Německo zaznamenalo sedmiprocentní růst.   Česko si proti roku 2009 o dvě místa pohoršilo. Pravděpodobně jej předhonilo Rusko a Mexiko. Mezi evropskými zeměmi je ČR na šestém místě.   V počtu vyrobených osobních aut na 1000 obyvatel skončila ČR druhá s 98,9 vozu. První je Slovinsko se 102,1 vozu a třetí Slovensko s 95,6 automobilu. Aby se ČR dostala na první příčku, musela by loni vyrobit 1,075 milionu aut.   "Je však otázkou, jak se budou výše uvedené odhady lišit od skutečných porovnatelných čísel o produkci osobních automobilů za rok 2010 v jednotlivých zemích. Tyto souhrnné údaje budou k dispozici nejdříve až koncem 1. čtvrtletí tohoto roku," uvedl ředitel sdružení Antonín Šípek.   jsa mha  