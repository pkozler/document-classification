 Starosta Čenstochové by chtěl vybírat od poutníků k Černé madoně  Varšava 3. ledna (zpravodajka ČTK) - Levicový starosta jihopolského města Čenstochová, kam do kláštera na Jasné Hoře za obrazem Černé madony míří ročně miliony poutníků a turistů, by od nich chtěl vybírat poplatek ve výši několika zlotých. Městská pokladna by prý díky tomu získala prostředky na zlepšení infrastruktury. Převor kláštera starostův nápad považuje za kuriózní a zásadně ho odmítá.   "Chceme, aby do Čenstochové přijíždělo více poutníků a turistů než doposud, hledáme řešení, které by k tomu pomohlo. Zvažujeme také zavedení poplatku, jehož výnos by byl určen na propagaci města a kláštera," řekl před několika dny polské agentuře PAP starosta města Krzysztof Matyjaszczyk ze Svazu demokratické levice. Dodal, že radnice by peníze využila také na opravu infrastruktury, kterou využívají i poutníci a turisté přijíždějící do Čenstochové. I když on sám neuvedl, kolik zlotých by měli návštěvníci kláštera na Jasné Hoře platit, v polských médiích se píše o čtyřech zlotých (asi 25 korunách).   Matyjaszczyk nicméně dodal, že žádné definitivní rozhodnutí zatím nepadlo. Není jasné, kdy by radnice poplatky mohla začít vybírat, ani jakým způsobem by to dělala. Není vyloučené, že by Čenstochová k této záležitosti uspořádala referendum a konečné slovo by tak měli její obyvatelé. Podle hlasování, které na své internetové stránce uspořádala televize TVN 24 a kterého se zúčastnilo přes 4800 lidí, jich je 52 procent proti starostovu návrhu, podporuje ho 45 procent hlasujících.   Návrh starosty odmítá převor kláštera paulánů na Jasné Hoře Roman Majewski. "Klademe si otázku, zda je pravda, že bez kláštera Čenstochová není schopna samostatně fungovat a zda by (bez něho) byla ještě větším žebrákem," uvedl Majewski. Připomněl, že Jasná Hora je po staletí otevřená všem. V klášteře nemají co dělat jen "nepřátelé církve, svaté víry a národa".   Věřící se vydávají do kláštera na Jasné Hoře, aby se tam pomodlili před obrazem Černé madony, kterému je připisována moc působit zázraky. Do dneška panují nejasnosti ohledně toho, kdy obraz, jenž je jedním z nejznámějších symbolů polské katolické církve, vznikl. Klášterní komplex na Jasné Hoře je centrem mariánského kultu v Polsku. Loni ho podle informací tiskového oddělení kláštera navštívily asi tři miliony poutníků a turistů z více než sedmi desítek zemí světa.   hab mik  