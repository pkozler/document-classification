 Nečas: Ke kauze sledování politiků se brzy vyjádřím, chci fakta  --------------------    Ke zpravodajství: FOTO/aktuality; AUDIO   --------------------    Praha 24. ledna (ČTK) - Premiér Petr Nečas (ODS) se prý v krátké době vyjádří k případu údajného sledování politiků ODS bezpečnostní agenturou ABL. Nejprve si prý ale chce nové informace o kauze "zanalyzovat". Svůj pohled na případ v sobotu vysvětloval ministr dopravy a někdejší majitel ABL Vít Bárta (VV). Tvrdí, že agentura objednávky ke sledování politiků nepřijímala a žádného z politiků nediskreditovala. Nečas i vedení ODS Bártu v minulých dnech vyzvalo, ať případ vysvětlí veřejnosti.   "Já si všechno zanalyzuji, protože chci vycházet z faktů, nikoliv z dojmů, a samozřejmě v relativně krátkém časovém horizontu se k celé věci vyjádřím," reagoval dnes Nečas na dotaz novinářů, co soudí o Bártově vysvětlení kauzy.   MfD zveřejnila poprvé informace o sledování politiků v Praze 11 loni v září. Nedávno napsala, že získala dokumenty, které to potvrzují. Podle MfD je možné, že si sledování politiků objednala sama radnice. Dokumenty list předal vyšetřovatelům.   Podle Bárty jsou dokumenty zveřejněné v MfD silně manipulovány. Nepocházejí podle něj z ABL a detektiv Pavel Pertlíček, který podle listu sledování prováděl, nebyl zaměstnancem agentury. Spolupracoval s ní externě podobně jako řada jiných dodavatelů, měl ale k dispozici technické zázemí agentury včetně například elektronické pošty, vysvětlil Bárta.   Prvního místopředsedu Senátu Přemysla Sobotku (ODS) Bártovo vysvětlení nepřesvědčilo, stejně se o víkendu vyjádřili i sociální demokraté. Přemysl Sobotka poukázal na to, že Pertlíček byl sice podle Bárty externista, ale byl plně ve smluvním vztahu s ABL a v daném okamžiku politiky sledoval. ODS podle něj bude požadovat jasné vysvětlení "od pana ministra směrem k našemu premiérovi Petru Nečasovi".   Podle Bárty se ABL před čtyřmi lety rozhodovala, zda rozšířit protikorupční aktivity do veřejné sféry a Praha 11 byla možný klient. Radnice Prahy 11 byla podle Bárty v lednu a v únoru prověřována v tom smyslu, zda s ní může ABL spojit své jméno. Potom ABL mimo jiné prověřovala různé podněty podezření z korupce a prováděla prý řízené provokace členů radnice. Podněty prověřovali podle Bárty analytici ABL. Úkol mohl dostat konkrétní subdodavatel.   Bárta dal v září čestné slovo premiéru Petru Nečasovi (ODS), že agentura politiky nesledovala. Potom, co MfD zveřejnila nové údaje, chtěla ODS a Nečas osobně po Bártovi veřejné vysvětlení. Agenturu ABL nyní vlastní ministrův bratr.   ner mkv  