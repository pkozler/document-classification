 Zkrachovalý Kovopol je opět na prodej, cena klesla na 24 mil. Kč  Police nad Metují (Náchodsko) 8. května (ČTK) - Zkrachovalé strojírny Kovopol z Police nad Metují na Náchodsku jsou opět na prodej. Minimální prodejní cena klesla na 24 milionů korun. V prvním výběrovém řízení cena byla 30 milionů korun a ve druhém 27 milionů korun, ale žádný zájemce nabídku nepodal. ČTK to řekl insolvenční správce Kovopolu Jiří Jakoubek.   Podnik má zhruba 50 zaměstnanců a stále vyrábí formy pro automobilový průmysl a automatické stroje na výrobu hřebíků. Při posledním výběrovém řízení si jeho podmínky vyzvedly čtyři subjekty. Na podání nabídek v nynějším řízení mají zájemci čas do 19. května.   Kovopol je v konkurzu od listopadu roku 2009. Má přes 220 věřitelů, kteří po něm požadují přibližně 200 milionů korun. Návrh na insolvenci podali na jaře roku 2009 zaměstnanci, kterým firma od prosince roku 2008 dlužila výplaty. Firma se pak krátce na to do insolvence sama přihlásila.   Kovopol není jedinou strojírenskou firmou v hradeckém kraji, která v době hospodářské krize skončila v konkurzu. Krach postihl společnost Slévárna a strojírna z Pilníkova na Trutnovsku. V konkurzu skončila také pražská strojírenská společnost BEZ Motory, která měla v Hradci Králové slévárenský závod na výrobu odlitků z litiny.   Zdeněk Rychtera dvd  