 Zajišťovně VIG Re loni stoupl zisk o 29 procent na 450 mil. Kč  Praha 2. května (ČTK) - Zajišťovně VIG Re, která se zabývá pojišťováním pojišťoven, stoupl loni zisk před zdaněním o 28,6 procenta na 18,6 milionu eur (450 milionů Kč). Objem pojistného VIG Re stoupl o 9,1 procenta na celkově 280,6 milionu eur (6,9 miliardy Kč). Společnost o tom dnes informovala ČTK v tiskové zprávě.   Zhruba 77 procent pojistného VIG Re připadlo na majetkové či úrazové pojištění, 15 procent na zdravotní pojištění a osm procent na životní pojištění. Zákazníkem zajišťovny VIG Re je více než 100 společností. "Zajišťovna VIG Re bude pokračovat v růstu i v roce 2011 a jako cíl si určila překonání hranice 300 milionů eur pojistného," uvedla firma.   Rakouská pojišťovna Vienna Insurance Group (VIG) loni celkově zvýšila hrubý zisk o 15 procent na 507,8 milionu eur (12,5 miliardy Kč). V Česku stoupl její hrubý zisk o 36 procent na 167,3 milionu eur (přes čtyři miliardy Kč). Skupinu VIG v ČR zastupují vedle VIG Re také Kooperativa pojišťovna, Česká podnikatelská pojišťovna a Pojišťovna České spořitelny. S akciemi VIG se obchoduje na pražské burze.   Skupina VIG v loňském roce zvýšila předepsané pojistné o sedm procent na 8,6 miliardy eur. V České republice pojistné stouplo téměř o deset procent na 1,8 miliardy eur. VIG je podle svých údajů na slovenském pojišťovacím trhu jedničkou a na českém dvojkou. VIG Re se sídlem v Praze byla založena v roce 2008.   fd jw  