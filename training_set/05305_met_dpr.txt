 Pět ruských lodí na Dálném východě bojuje s ledovým sevřením  Moskva 4. ledna (ČTK) - V bezprostředním ohrožení se dnes ocitla skupina ruských námořních lodí, které v Sachalinském zálivu na ruském Dálném východě uvěznilo zamrzlé moře. Do zvlášť svízelné situace se dostala rybářská loď Mys Jelizavety, kterou ledové sevření žene ke skalnatým břehům. Od nebezpečných skalisk je loď už jen necelý kilometr. Naléhavou žádost o pomoc vyslalo i několik dalších lodí.   Naděje záchranářů se nyní upírají ke dvěma ledoborcům Magadan a Admiral Makarov, které se ledovým krunýřem silným dva metry probíjejí k pěti uvězněným plavidlům. Situaci komplikuje silné sněžení a prudký vítr, jehož rychlost překračuje 100 kilometrů v hodině. Na palubách lodí je celkem přes 550 lidí, zásoby potravin a vody mají podle ruských médií na dva měsíce.   Záchranné práce řídí ruský ministr dopravy Igor Levitin, jehož úřad udržuje radiové spojení s posádkami všech pěti uvězněných plavidel. S leteckou evakuací posádek se zatím i kvůli prudkému větru a nízké viditelnosti nepočítá.   Svízelná situace vznikla v Sachalinském zálivu Ochotského moře v posledních prosincových dnech. Do nesnází se dostalo deset lodí, pěti z nich se z ledového zajetí podařilo uniknout bez cizí pomoci. Mezi plavidly sevřenými ledovými krami je kromě rybářských a chladírenských lodí i výzkumná loď ruské Akademie věd Professor Kizivettěr.   jas mik  