 Skotský herec Sean Connery má bustu v estonské metropoli  --------------------    Ke zpravodajství: FOTO/aktuality   --------------------    Tallinn 27. ledna (ČTK) - Skotský herec Sir Sean Connery má ode dneška bustu v hlavním městě Estonska. Bronzovou sochu, umístěnou před Skotským klubem v Tallinnu, odhalil britský velvyslanec v Estonsku Peter Carter. Autorem sochy v hodnotě 14.000 dolarů (247.000 Kč) je estonský sochař Tiiu Kirsipuu.   Při příležitosti odhalení hercovy busty označil britský diplomat Seana Conneryho za ikonu. "Je znám jako James Bond nebo jako nejvíc sexy muž století. Je skvělým britským hercem, skvělým skotským hercem a skvělým symbolem Skotska," promluvil velvyslanec Carter k desítce pozvaných.   Skotský klub, jehož členy jsou Estonci obdivující Skotsko a malá skupina skotských krajanů, začal svoji činnost v Tallinnu jako společnost ochutnávačů whisky na začátku 90. let. Nápad prokázat čest Skotům, kteří svoji rodnou zem nějak proslavili, je starý jen pár let, uvedl prezident klubu Mart Haamer. Bustu tak zde má například Robert Burns, skotský básník z 18. století.   Herec Connery, který v roce 1988 získal Oscara za film Neúplatní a v roce 2000 ho britská královna povýšila do šlechtického stavu, zaslal klubu krátký děkovný dopis. "Nemohu než být polichocen tímto gestem Skotského klubu," uvádí.   Sir Sean Connery, hlasitý zastánce Skotské národní strany bojující za nezávislost Skotska na Spojeném království, žije na Bahamách. Tvrdí, že dokud se Skotsko neosamostatní, do rodné země se nepřestěhuje.   Velvyslanec Carter poznamenal, že když Connery přijal rytířskou hodnost, prokázal se jako velký podporovatel britské královny.   kav kš  