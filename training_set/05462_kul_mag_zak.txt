 Udělování Zlatých glóbů zastíněno obviněním porotců z korupce  --------------------    Ke zpravodajství: ilustrační FOTO ve Fotobance  ID foto: P200901060814701, P200901060814501   --------------------    Los Angeles 15. ledna (ČTK) - Krátce před nedělním udělováním Zlatých glóbů zastínila letošní slavnostní ceremoniál aféra kolem údajné korupce členů Asociace zahraničních novinářů v Hollywoodu (HFPA). Bývalý tiskový mluvčí HFPA Michael Russel podal u soudu v Los Angeles v pátek žalobu, v níž obviňuje zhruba 90 členů asociace z "neetických a možná nezákonných obchodů" v souvislosti s udělováním těchto cen.   Mnozí porotci, kteří rozhodují o nominacích, prý přijímají od filmových studií, producentů a distributorů dary a úhradu drahých cest, informovaly o podstatě žaloby tiskové agentury.   Russel tvrdí, že HFPA opakovaně vyzýval k upuštění od těchto pochybných úplatkářských praktik. V důsledku své kritiky byl prý loni po dlouholeté spolupráci s HFPA propuštěn. Nyní požaduje Russel odškodnění ve výši dvou milionů dolarů (asi 36,4 milionu korun).   V minulosti se tu a tam už veřejně objevilo obvinění, že se dají významné glóby předjímající Oscary "koupit" velkorysými dárky porotcům. Bylo tomu tak i v roce 1981, kdy byla Pia Zadoraová oceněna za roli ve snímku Butterfly jako "objev roku". Hereččin manžel, který byl producentem onoho filmového propadáku, předem zahraniční novináře letecky dopravil do Las Vegas, kde jim podlézal, připomněla agentura DPA.   Letos budou Zlaté glóby předány v neděli večer (místního času) v Los Angeles už poosmašedesáté. Slavnostním ceremoniálem bude stejně jako loni provázet britský komik Ricky Gervais. Show v hotelu Hilton láká stále mnoho filmových hvězd, spolehlivou předzvěstí Oscarů ale není. Jako favorit vstupuje do souboje o glóby britské historické drama The King's Speech režiséra Toma Hoopera. Snímek o potížích krále Jiřího VI. s koktáním má sedm nominací.   tw kš  