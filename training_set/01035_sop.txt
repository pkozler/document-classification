 V Libereckém kraji přibylo stoletých a starších lidí, je jich 34  Liberec 15. ledna (ČTK) - V Libereckém kraji se zvýšil počet lidí, kteří se dožili sta a více let. Zatímco loni v lednu jich pracovníci České správy sociálního zabezpečení (ČSSZ) evidovali 27, z toho 23 žen, letos je to už 34 seniorů a žen je mezi nimi 30. Liberecký kraj je co do počtu staletých na předposledním místě mezi 14 regiony, vyplývá ze statistik ČSSZ.   Nejstarší obyvatelkou Libereckého kraje je nyní seniorka narozená v roce 1906, druhá nejstarší žena přišla na svět v následujícím roce. Nejstarší muž má v rodném listě uveden rok narození 1908.   Podle lednových čísel ČSSZ nyní v celé zemi žije 913 lidí, kteří už stovky dosáhli nebo by se jí mohli dožít letos. Před rokem jich bylo o 14 méně. Výrazně nyní mezi stoletými seniory převažují ženy, je jich 769.   Nejstarší obyvatelkou Česka je podle dostupných informací Marie Smejkalová z Kroměříže. Narodila se 12. září 1903. Druhou nejstarší je Marie Třešňáková z Jirkova na Chomutovsku, která oslavila 107. narozeniny na konci loňského listopadu.   Nejvíc sto a víceletých lidí žije v Praze (173) a v Jihomoravském kraji (119). Nejméně, 17, jich naopak statistici zaznamenali v Karlovarském kraji. Pořadí je ale ovlivněno celkovými počty obyvatel jednotlivých regionů.   jem snm  