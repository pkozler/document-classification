 Zajistit akutní péče v hradeckém kraji má pomoci krizová linka  Hradec Králové 24. ledna (ČTK) - Zástupci zdravotnických zařízení v Královéhradeckém kraji tvrdí, že v případě odchodu lékařů bude od začátku března velice složité zajistit v kraji odpovídající intenzivní akutní péči. Pomoci by měla společná krizová linka, shodli se na dnešním jednání v Hradci Králové.   Šéfové nemocnic se společně se záchranáři dohodli na vytvoření společné krizové linky, která by měla pohotově sledovat stav vytíženosti na pracovištích intenzivní akutní péče ve všech nemocnicích v kraji. "Podle toho se budou pacienti do zdravotnických zařízení umisťovat," uvedl mluvčí hradeckého hejtmanství Imrich Dioszegi.   Potíže budou především se zajištěním intenzivní akutní péče. "To jsou stavy, kdy lidé musí být připojeni na přístroje a vyžadují neustálý odborný dohled. Personál, který v nemocnicích zůstane, pokud se hrozby naplní, bude moci situaci zvládat stěží či spíše vůbec," uvedl dnes ředitel Zdravotnického holdingu Královéhradeckého kraje Martin Scháněl.   Krajská radní zodpovědná za oblast zdravotnictví Jana Třešňáková dnes uvedla, že kraj dostal nabídku na zaměstnání nemalého počtu lékařů z Ukrajiny. "Tuto možnost nyní prověřujeme, ale není možné, aby vyřešili situaci od začátku března. Jde o dlouhodobější a komplikovanou spolupráci, kterou si dovedu představit někdy v budoucnu," uvedla Třešňáková.   Záměr odejít oznámilo v krajských nemocnicích v hradeckém kraji 121 lékařů z celkového počtu 446, nejvíce výpovědí odevzdali lékaři v náchodské a jičínské nemocnici. Výpověď podali především anesteziologové, gynekologové a chirurgové, výpověď dosud nikdo z nich nestáhl.   V Královéhradeckém kraji podalo ke konci roku výpověď 308 lékařů, kromě zdravotníků z krajských nemocnic, podalo výpověď 187 lékařů z hradecké fakultní nemocnice. V hradecké nemocnici pracuje v přepočtu na plné úvazky 575 lékařů, vedení zdravotnického zařízení připravuje krizové scénáře pro případ, že by lékaři ke konci února skutečně odešli. "Dále se jedná, lékaři mají stále možnost výpovědi stáhnout, čtyři to dokonce již učinili," řekl dnes ČTK ředitel královéhradecké fakultní nemocnice Roman Prymula, který uvedl, že v případě odchodu lékařů by nemocnice měla problémy se zajištěním péče o nedonošené novorozence a také v oblasti chirurgie.   Nespokojení nemocniční doktoři žádají zvednutí příjmů na 1,5 až trojnásobek průměrného platu podle kvalifikace a praxe. Do protestní akce Děkujeme, odcházíme se zapojilo asi 3800 ze zhruba 20.000 nemocničních lékařů. Z nemocnic by mohli odejít ke konci února.   sja sap  