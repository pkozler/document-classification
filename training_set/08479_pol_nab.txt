 Egypt posílí bezpečnostní opatření během pravoslavných Vánoc  Káhira 3. ledna (ČTK) - Egyptské úřady posílí kvůli blížícímu se svátku pravoslavných Vánoc bezpečnostní opatření zejména u křesťanských kostelů. Chce tak zabránit opakování pumového útoku z konce minulého týdne, při kterém bylo před kostelem v Alexandrii zabito 21 věřících. Informovaly o tom dnes zástupci bezpečnostních orgánů. Pravoslavné Vánoce připadají na pátek 7. ledna.   Kromě kostelů a dalších budov, které náležejí křesťanské komunitě, bude policie dohlížet také na letiště a přístavy. V ulicích bude hlídkovat větší počet policistů a příslušníci bezpečnostních složek si kvůli pohotovosti nebudou moci vybírat dovolené.   Bomba umístěná ve vozidle zaparkovaném před kostelem v severoegyptské Alexandrii explodovala v noci na Nový rok, když z budovy začali vycházet věřící. Útok si vyžádal 21 mrtvých a nejméně 90 zraněných. Bezprostředně po výbuchu vypukly v ulicích města střety mezi křesťany a muslimy, při kterých bylo zraněno několik lidí.   Podle egyptského tisku byla při atentátu použita velmi sofistikovaná bomba, složená z výbušnin a kousků železného materiálu. Stopy údajně vedou k teroristické organizaci Al-Káida. Útok zřejmě provedl sebevražedný atentátník ze zahraničí.   Patriarcha koptské ortodoxní církve Šenuda III. ujistil věřící, že se i přes hrozbu teroristických útoků chystá sloužit vánoční mši.   Koptové jsou nejvýznamnější křesťanská komunita na Blízkém východě, v Egyptě představují až deset procent z 81 milionů obyvatel. V Egyptě tvořili po několik staletí většinu obyvatel, než jejich dominanci ukončily v 7. století islámské nájezdy.   drk hej  