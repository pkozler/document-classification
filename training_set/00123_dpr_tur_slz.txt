 Polské dráhy chtějí letos prodat své lanovky v Tatrách  Varšava 6. ledna (zpravodajka ČTK) - Polské státní dráhy (PKP) chtějí letos prodat svoji dceřinou společnosti Polskie Koleje Linowe (PKL), která provozuje lanovky a vleky v Tatrách. Na svých internetových stránkách o tom informuje Gazeta Wyborcza. PKP neuvedla, kolik peněz by prodejem PKL mohla získat.   "Předpokládáme, že privatizace PKL se uskuteční ještě do konce roku 2011," citovala Gazeta Wyborcza mluvčího Polských drah Lukasze Kurpiewského. Podle neoficiálních informací by hodnota státního provozovatele vleků a lanovek měla být nejméně několik set milionů zlotých. Jen na modernizaci lanové dráhy na horu Kasprowy Wierch, z níž vedou nejoblíbenější trasy lyžařů v Polsku, investovala 70 milionů zlotých (skoro 446 milionů korun), uvedla Wyborcza. PKL zaměstnává okolo dvou stovek lidí.   Na nedostatek zákazníků si PLK nemůže stěžovat, její vleky a lanovky ročně využívá okolo šesti milionů turistů. O jízdu kabinou například na Kasprowy Wierch mají návštěvníci hor zájem i v létě, k ne zrovna příjemným zážitkům proto každoročně patří mnohahodinové fronty. Za jedno svezení v letošní zimní sezoně zákazníci zaplatí 32 zlotých (asi 204 korun).   O tom, zda PKP bude pro vlekařskou společnost hledat jednoho nového majitele, nebo zda ho prodá různým investorům, není zatím rozhodnuto. "Stále pokračují konzultace ohledně této záležitosti, vybereme variantu, jež bude nejvýhodnější z pohledu PKP," uvedl Kurpiewski. Chystá se také prodej nákladního dopravce ze skupiny PKP, společnosti PKP Cargo.   Od Železniční společnosti Slovensko lanovky ve Vysokých Tatrách před pěti lety koupila firma Tatranské lanové dráhy z finanční skupiny J&amp;T. Před tím je měla dva roky v nájmu.   hab jw  