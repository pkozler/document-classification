 Baťova nemocnice ve Zlíně zakázala kvůli chřipce návštěvy  Zlín 21. ledna (ČTK) - Krajská nemocnice T. Bati ve Zlíně zakázala od pondělí 24. ledna návštěvy. Reaguje tak na výrazný vzestup akutních respiračních infekcí a výskytu chřipkových onemocnění, který dnes oznámila Krajská hygienická stanice Zlínského kraje.   "Zákaz platí až do odvolání. O znovu povolených návštěvách bude nemocnice občany včas informovat," uvedla mluvčí Baťovy nemocnice Karla Havlíková.   V porovnání se stavem v předchozím týdnu nemocnost ve Zlínském kraji se k dnešnímu dni zvýšila o 22 procent. Ještě výraznější vzestup lékaři zaznamenali u chřipkových onemocnění, a to o 100 procent.   Podle údajů krajské hygieny ve 3. týdnu letošního roku ve Zlínském kraji marodilo 1653 lidí na 100.000 obyvatel. Za chřipkovou epidemii se považuje 2000 nemocných na 100.000 obyvatel. Největší nárůst nemocnosti hlásí Uherskohradišťsko. Stoná zde 1763 lidí na 100.000 obyvatel, což oproti minulému týdnu představuje nárůst o 31 procent. Nejvíce nemocných ale hlásí okres Zlín. Stoná zde 1949 lidí na 100.000 obyvatel, což je o 25 procent více než na konci minulého týdne.   slu jpt  