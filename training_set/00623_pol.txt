 Saakašvili prý v USA žádal o dodávky zbraní, USA nereagovaly  Tbilisi/Washington 17. ledna (ČTK) - O případných dodávkách zbraní jednal s americkým prezidentem Barackem Obamou během své návštěvy v USA gruzínský prezident Michail Saakašvili. Bílý dům ale údajně na žádost nereagoval, napsal dnes ruský list Kommersant. Během víkendového setkání byla na programu především ekonomická témata, problémy na Kavkazu a činnost mezinárodních sil v Afghánistánu.   Podle listu Kommersant je ale veřejným tajemstvím, že USA jednají s Gruzií o obnovení vojensko-technické spolupráce, zmrazené po rusko-gruzínském konfliktu v roce 2008. Gruzínské žádosti o dodávky zbraní ovšem zůstaly bez americké odpovědi.   Washington se obává, aby rozšíření vojenské spolupráce s Tbilisi neohrozilo jeho vztahy s Moskvou. Minulý týden se k případným dodávkám amerických zbraní do Gruzie negativně postavil generální štáb ruské armády. Prostřednictvím agentury ITAR-TASS varoval USA, že podpora gruzínské armády americkou administrativou by mohla vést k "novému dobrodružství neodpovědného gruzínského režimu".   Náměstkyně ministra zahraničí Nino Kalandadzeová ve svém vyjádření uvedla, že prezidenti jednali o naplňování Charty strategického partnerství v oblasti hospodářství, obchodu, bezpečnosti a dalších otázkách. Probíhají přípravy k jednání obou stran v širším formátu. Měla by se uskutečnit letos na jaře, informoval rovněž gruzínský ministr zahraničí Grigol Vašadze.   List Kommersant ilustruje narůstající americko-gruzínskou spolupráci i prosincovou návštěvou ministra pro evropskou integraci Giorgi Baramidzeho, který údajně navštívil USA pouze z důvodu jednání o přístupu Gruzie do NATO. Přitom senátor John McCain později informoval o jednání s Baramidzem o obnovení dodávek zbraní.   Saakašvili, který do USA původně přijel na soukromou návštěvu, aby uctil památku zemřelého diplomata Richarda Holbrooka, jakékoli zprávy o dodávkách amerických zbraní přes třetí země do Gruzie popřel. Nicméně podle zdroje listu Kommersant blízkého Bílému domu se zde gruzínské požadavky na americké zbraně objevily.   kav dk hej  