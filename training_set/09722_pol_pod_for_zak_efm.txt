 Paroubek: ČSSD by měla kvůli Bártovi vyvolat hlasování o nedůvěře  Praha 24. ledna (ČTK) - Pokud ministr dopravy a bývalý majitel bezpečnostní agentury ABL Vít Bárta (VV) neodstoupí z vládní funkce, měla by sociální demokracie vyvolat hlasování o nedůvěře kabinetu. Uvedl to dnes poslanec a bývalý předseda ČSSD Jiří Paroubek v tiskové zprávě zaslané ČTK. Podle mluvčího ČSSD Martina Ayrera vedení strany nic takového neprojednalo ani nebude Paroubkův nápad komentovat.   Sociální demokraté už minulý týden vyzvali Bártu v souvislosti s kauzou údajného sledování politiků v Praze 11 agenturou ABL k odstoupení. Bárta to ale na sobotní tiskové konferenci odmítl.   ODS chce, aby Bárta případ vysvětlil přímo premiérovi Petru Nečasovi (ODS).   Informace o údajném sledování politiků z Prahy 11 včetně někdejší starostky Marty Šorfové (ODS) zveřejnila Mladá fronta Dnes (MfD) poprvé loni v září. Nedávno napsala, že získala dokumenty, které to potvrzují. Někdejší majitel ABL Bárta v sobotu informace popřel. Agentura podle něj žádné objednávky ke sledování politiků nepřijímala a nikoho nediskreditovala. Dokumenty jsou prý silně manipulovány.   Bártovo vystoupení nepřesvědčilo úřadujícího předsedu ČSSD Bohuslava Sobotku. Ten v sobotu uvedl, že ministr informace o sledování politiků nevyvrátil. Znovu zopakoval, že by měl odstoupit. Paroubek uvedl, že Bárta v sobotu případ dostatečně nevysvětlil, jeho vyjádření prý nepřineslo žádné odpovědi, ale pouze výmluvy a další otázky.   Paroubek v uplynulých dnech podal na Bártu tři trestní oznámení, dvě souvisí s firmou ABL. Série trestních oznámení přišla poté, co Bárta obvinil kontroverzního bývalého lídra ČSSD v severních Čechách a Paroubkova přítele Petra Bendu z toho, že řídí vedení Ředitelství silnic a dálnic Ústeckého kraje, které kryje nelegální počínání stavebních firem.   Naposledy vyvolala ČSSD hlasování o nedůvěře vládě v prosinci loňského roku kvůli kauze kolem Státního fondu životního prostředí (SFŽP). Vláda tehdy hlasování ustála. Hlasování o nedůvěře, které vyvolala ČSSD v březnu roku 2009, způsobilo pád vlády Mirka Topolánka (ODS).   jhr mkv  