 V Nigeru byli uneseni dva Francouzi  Doplnili jsme informaci o noční přestřelce a další podrobnosti.   --------------------    Niamey 8. ledna (ČTK) - Dva Francouzi se stali v pátek obětí únosu v nigerské metropoli Niameyi. Pachatelé byli ozbrojení a zahalení v turbanech. Policii se podařilo je dostihnout nedaleko hranic s Mali, rukojmí se jim ale osvobodit nepodařilo. Novinářům to dnes sdělil mluvčí nigerské vlády Laouali Dan Dah.   Únosci francouzské občany přepadli v restauraci plné lidí v centru města pozdě večer. Přinutili je nastoupit do džípu s poznávací značkou Beninu. Ve vozidle byli další ozbrojení muži.   Policii se podařilo únosce dostihnout v noci na dnešek přibližně 100 kilometrů severně od Niameyi směrem k hranicím s Mali. Došlo ke krátké přestřelce, při které byl podle nigerských médií zraněn jeden policista.   Podle Dana Daha policie střelbu raději ukončila, aby neohrozila život rukojmích. "Stále víme, kde se nacházejí. Jsou na území Nigeru. Pevně věříme, že celá záležitost bude mít šťastný konec," uvedl Dan Dah. Na operaci se prý podílejí i francouzské bezpečnostní služby.   Niger není pro cizince příliš bezpečným místem. Pět Francouzů a kromě nich ještě občané Toga a Madagaskaru, většinou spolupracovníci francouzských firem Areva a Satom, byli uneseni v září na severu země. K jejich únosu se přihlásila Organizace Al-Káida v muslimském Maghribu (AQIM).   Hnutí prohlásilo, že unesení budou propuštěni, pokud Francie stáhne své vojáky z Afghánistánu. Francie má v této asijské zemi kolem 3750 vojáků. AQIM také nabídla, že propustí zadržovaná rukojmí, bude-li ve Francii odvolán zákaz burek, muslimských ženských oděvů. Požadovala rovněž propuštění zatčených extremistů a částku sedm milionů eur (přes 170 milionů korun).   K nynějšímu únosu se zatím nikdo nepřihlásil. Podle Dana Daha není jisté, zda akci má také na svědomí saharská odnož Al-Káidy. "Je příliš brzo na hodnocení podobnosti obou případů," uvedl a dodal, že policie musí postupovat velmi opatrně.   drk rv ank  