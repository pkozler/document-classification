 Tesco sníží základní mzdu generálnímu řediteli  Londýn 31. května (ČTK) - Britský maloobchodní řetězec Tesco zjednoduší systém odměňování vedoucích pracovníků a sníží základní mzdu generálnímu řediteli. Změny mají ukončit spor vedení s akcionáři kvůli mzdám nejvyšších představitelů. Tesco je třetí největší maloobchodní skupina na světě.   Odměny pro nejvyšší představitele firmy by v rámci nového systému měly zůstat na zhruba stejné úrovni. Nový systém je však jednodušší, hlavně v případě balíčku odměn pro generálního ředitele, a více se zaměřuje na odměny spojené s výkonem, než na pevné platby.   Základní plat nového ředitele Phila Clarka by měl nově činit 1,1 milionu liber (30,9 milionu Kč). Plat jeho předchůdce Terryho Leahyho, který v březnu odešel do důchodu, činil 1,4 milionu liber.   Podle nového systému mají být čtyři dlouhodobé motivační plány s pěti odlišnými měřítky nahrazeny jedním plánem se dvěma měřítky výkonnosti - návratnost investovaného kapitálu a zisk na akcii. Počet měřítek výkonu pro stanovení roční odměny bude snížen z 20 na sedm a všichni výkonní představitelé firmy, včetně generálního ředitele, budou mít stejný plán odměňování. Akciové opce pro výkonné představitele nahradí udělení akciového podílu podle výkonnosti, jeho výše by měla být srovnatelná s dřívějším ohodnocením, napsala agentura Reuters.   Zisk Teska před zdaněním v loňském fiskálním roce, který skončil v únoru, vzrostl o 12,3 procenta na 3,8 miliardy liber (asi 106,8 miliardy Kč). Leahy si loni vydělal 12 milionů liber.   irl mha  