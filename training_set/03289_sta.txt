 Stavební výdaje v USA se v březnu vrátily k růstu  Washington 2. května (ČTK) - Stavební výdaje ve Spojených státech se v březnu meziměsíčně zvýšily o 1,4 procenta po předchozích třech poklesech za sebou. Zaznamenaly tak nejprudší nárůst za téměř rok. Oznámilo to dnes tamní ministerstvo obchodu.   Březnový nárůst stavebních výdajů výrazně překonal očekávání analytiků, kteří jej podle průzkumu agentury Reuters odhadovali na pouhých 0,4 procenta. Výrazné zvýšení zaznamenaly soukromé výdaje na bytovou i nebytovou výstavbu.   "Nárůst o 1,4 procenta znamená první zvýšení od listopadu a nejsilnější růst od dubna 2010," uvedl analytik David Sloan ze společnosti IFR Economics. Ministerstvo nicméně opravilo únorový pokles stavebních výdajů na 2,4 procenta z původně ohlášených 1,4 procenta. "Základní obrázek stavebního sektoru je slabý," upozornil Sloan.   pmh dvd        