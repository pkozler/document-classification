 V polovině století budou ekonomicky dominovat rozvojové země  Londýn 7. ledna (zpravodaj ČTK) - V polovině 21. století bude největší světovou ekonomikou Čína, za níž budou následovat nyní vedoucí Spojené státy americké a Indie. Vyplývá to ze studie konzultantské firmy PricewaterhouseCoopers (PwC), podle níž finanční a ekonomická krize jen uspíšila posun ekonomické moci k rozvojovým zemím.   V roce 2009 byly největší světovou ekonomikou Spojené státy před Japonskem, Čínou a Německem. V první desítce byla vedle Číny jediná rozvojová země - Brazílie.   Podle projekce PwC však bude mít v roce 2050 největší hrubý domácí produkt Čína před USA těsně následovanými Indií a s odstupem Brazílií. V první desítce budou jen čtyři nynější rozvinuté země - vedle USA to bude Japonsko, Německo a Británie. Do první desítky se dostane i Vietnam, kterému předpovídá PwC do roku 2050 největší růst - 8,8 procenta za rok.   Pokud se vezme při prognóze v úvahu i parita kupní síly, dostává se Indie před USA na druhé místo. Indie také zaznamená podle studie největší vzestup, pokud jde o podíl na světové ekonomice, který se zvýší z nynějších dvou procent na 13 procent v roce 2050.   Zpráva nazvaná Svět v roce 2050 uvádí, že nové ekonomiky se rychle vzpamatovaly z krize způsobené v roce 2008 zhroucením západních bank a nyní rostou třikrát až čtyřikrát rychleji než USA, Japonsko nebo velké státy eurozóny. Podle zprávy v roce 2032 překoná HDP Číny, Indie, Brazílie, Ruska, Mexika, Indonésie a Turecka objem ekonomik nynější skupiny G7, tedy USA, Japonska, Německa, Británie, Francie, Itálie a Kanady.   Obnovená převaha Číny a Indie znamená návrat ke stavu světové ekonomiky před průmyslovou revolucí v 18. a 19. století, která přinesla převahu západní Evropě a USA, uvádí zpráva. "Toto přechodné vychýlení v ekonomické moci se opět vyrovnává," dodává studie.   Rychle rostoucí ekonomiky dosud rozvojových zemí ale přinášejí i řadu příležitostí pro západní země, dodává zpráva. "V neposlední řadě to platí o Británii, která vyváží do Brazílie, Ruska, Indie a Číny jen sedm procent svého exportu, tedy asi tolik jako do Irska," tvrdí PwC. "Pokud nemá Británie v příštích 40 letech hrát druhé housle, musí najít způsob, jak se dostat na tyto rychle rostoucí trhy."       Pořadí 2009  země  HDP v miliardách dolarů z roku 2009  Pořadí 2050  země  HDP v miliardách dolarů z roku 2009     1.  USA  14.256  1.  Čína  51.180     2.  Japonsko  5068  2.  USA  37.876     3.  Čína  4909  3.  Indie  31.313     4.  Německo  3347  4.  Brazílie  9235     5.  Francie  2649  5.  Japonsko  7664     6.  Británie  2175  6.  Rusko  6112     7.  Itálie  2113  7.  Mexiko  5800     8.  Brazílie  1572  8.  Německo  5707     9.  Španělsko  1460  9.  Británie  5628     10.  Kanada  1336  10.  Indonésie  5358     11.  Indie  1296  11.  Francie  5344     12.  Rusko  1231  12.  Turecko  4659     13.  Austrálie  925  13.  Itálie  3798     14.  Mexiko  875  14.  Nigérie  3795     15.  Jižní Korea  833  15.  Kanada  3322     16.  Turecko  617  16.  Španělsko  3195     17.  Indonésie  540  17.  Jižní Korea  2914     18.  Saúdská Arábie  369  18.  Vietnam  2892     19.  Argentina  309  19.  Saúdská Arábie  2708     20.  JAR  286  20.  Austrálie  2486       ml mha  