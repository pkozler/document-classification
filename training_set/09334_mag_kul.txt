 Skupina Arakain dokončuje novou desku a chystá velké turné  Praha 12. ledna (ČTK) - Jedno z nejrozsáhlejších turné ve své historii chystá metalová formace Arakain na jaro tohoto roku. Kapela momentálně dokončuje svoji novou řadovou desku s názvem Homo Sapiens ..?, kterou se za účasti několika hostů chystá představit na připravovaných koncertech. ČTK o tom za skupinu informovala Lenka Netušilová.   "Nahrávka Homo Sapiens..? je pokračováním úspěšného alba Restart současné pětice Arakainu a jejich typického vystavění skladeb na tvrdém základu s nadstavbou melodického projevu, charakteristického pro široký rejstřík zpěváka Honzy Toužimského," uvedla Netušilová.   Turné potrvá dva a půl měsíce a nabídne téměř tři desítky koncertů. Premiéra bude 4. března na tradičním místě na zámku v Polné u Jihlavy, poslední koncert se uskuteční 21. května v Živanicích u Pardubic. Kapela za svými fanoušky přijede například do Plzně, Mostu, Kolína, České Lípy, Domažlic, Vsetína, Jablonce nad Nisou nebo Prostějova. CD pokřtí koncem března v Brně a o měsíc později Praze.   Ani letos nebudou chybět hosté. Celé turné společně s Arakainem absolvuje mladá vsetínská formace Ascendancy. Dalšími hosty, kteří se budou na koncertech střídat, jsou pražští Merlin s charismatickým zpěvákem Danem Horynou v čele a trio Menhir z Českých Budějovic.   Arakain vydal tři desítky nosičů, kterých se prodalo více než 750.000 kusů. Loni převzal zlatou desku za prodej CD Restart. Alba, kterému jeho kmotr Martin Dejdar alias Ozzák z populárního sitcomu Comeback popřál alespoň stotisícový prodej, se prodalo přes 5000 kusů. Arakainu slaví úspěchy i na koncertech. Kapela vystoupila na dvou tisícovkách akcí, které navštívilo přes tři miliony lidí.   Arakain vznikl v roce 1982. Debut Thrash The Trash kapela vydala v roce 1990, v roce 2000 získala cenu České hudební akademie Anděl. Její zakladatel a původní zpěvák Aleš Brichta se pak začal věnovat rovněž sólovým projektům; kapelu opustil v roce 2002.   Současnou sestavu souboru vedle Toužimského a jednoho ze zakladatelů Jiřího Urbana tvoří kytarista Miroslav Mach, baskytarista Zdeněk Kub a bubeník Lukáš Doksanský. Toužimský, který v Arakainu nahradil Brichtova následovníka Petra Koláře, vystupuje také v pražském divadle Milenium v hlavní roli rockové opery Oidipus Tyranus.Více informací se nachází na  www.arakain.eu .   Roman Jireš jnd  