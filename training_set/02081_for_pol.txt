 Kubánský disident Guillermo Fari&#xF1;as byl zatčen policií  Havana 27. ledna (ČTK) - Známý kubánský disident Guillermo Fari&#xF1;as byl ve středu zatčen policií, uvedly to dnes agentury AP a DPA s odvoláním na svědectví jeho matky Alicie Hernándezové. Fari&#xF1;as proslul mimo jiné svými hladovkami za propuštění politických vězňů na Kubě.   Hernándezová podle DPA sdělila, že její syn byl společně s několika dalšími lidmi zadržen policií po protestní akci v jeho rodném městě Santa Clara, které leží asi 280 kilometrů východně od Havany. Další podrobnosti k incidentu nejsou známy.   Devětačtyřicetiletý psycholog a opoziční novinář Fari&#xF1;as získal v prosinci cenu Andreje Sacharova za obhajobu lidských práv a demokracie od Evropského parlamentu.     Za své protirežimní aktivity strávil celkem 11 a půl roku ve vězení. Je znám i svými třiadvaceti hladovkami, které od roku 1995 držel za propuštění vězněných kritiků komunistického režimu a proti potírání svobody slova. Poslední hladovku zahájil loni v únoru po smrti dalšího hladovkáře, Orlanda Zapaty Tamaya. Fari&#xF1;as odmítl nabídku exilu ve Španělsku a svůj protest ukončil až počátkem července po oznámení kubánské vlády, že na svobodu bude propuštěno 52 politických vězňů. Čtyřicet z nich již vycestovalo do Španělska, jeden žije na svobodě na Kubě a 11 zbývajících je stále ve vězení, napsala agentura DPA.   hro    