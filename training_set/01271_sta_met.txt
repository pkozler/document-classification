 Nové protipovodňové zdi mají ochránit Křešice před 20letou vodou  --------------------    Ke zpravodajství: AUDIO   --------------------    Křešice (Litoměřicko) 13. května (ČTK) - Křešice na Litoměřicku se od dnešního dne nemusí obávat dvacetileté vody v Labi. Ministr zemědělství Ivan Fuksa a generální ředitel Povodí Labe tam dnes dopoledne slavnostně otevřeli 2,3 kilometru dlouhou soustavu protipovodňových zdí. Ta je podle ministra po ústeckém Střekově druhým dokončeným prvkem plánované ochrany na dolním toku Labe za 2,27 miliardy korun.   "Dnes otevřená stavba stála téměř 195 milionů korun a já doufám, že tato opatření výrazně přispějí nejen ke zlepšení života zde v Křešicích, ale také k celkovému zdokonalení ochrany na dolním Labi," řekl při slavnostním otevření Fuksa. Podle něj jsou protipovodňové stavby natolik důležité, že je neohrozí ani rozpočtové škrty na ministerstvu. Do roku 2013 má k dokončené ochraně Křešic a Střekova přibýt na dolním toku Labe také další v Děčíně, Lovosicích, Roudnici nad Labem a Mělníce.   V Křešicích začala stavba protipovodňové zdi v roce 2009, zeď má zabránit zalití obce s více než 1400 obyvatel vodou, jako se tomu stalo v letech 2002 a 2006. Ochranu vesnice tvoří betonová stěna vysoká místy až 2,95 metru. Vjezdy, přechody a přístupy na pozemky v případě povodně zahradí mobilní hliníkové zábrany.   Podle generálního ředitele Povodí Labe Tomáše Vaňka ani nová stavba nedokáže obec ochránit před následky velké vody úplně. "To bychom je museli postavit ještě asi o 2,5 metru vyšší. A to už by nedovolili ani občané, ani statika těch zdí," dodal Vaněk.   Starosta Křešic Václav Kovařík doufá, že zdi obec od nejhoršího ochrání. "Věřím snům mnoha našich občanů, že se v případě povodně budou procházet po suchém chodníku a z bezpečí pozorovat Labe," řekl na slavnostním zahájení starosta.   Z plánovaných protipovodňových staveb na Labi v Ústeckém kraji je zatím rozestavěná v Lovosicích za 712 milionů korun. Ne všichni obyvatelé ale takovou ochranu před povodní vítají, například v Děčíně proti zdi na Mariánské louce pod místním zámkem lidé protestují. Petici podepsalo 1400 lidí. Podle nich kvůli ní zbytečně padnou vzrostlé stromy a naruší se archeologické naleziště.   Děčínský magistrát proto v lednu požádal státní podnik Povodí Labe, aby projekt částečně přepracoval a zeď posunul tak, aby nebylo nutné stromy kácet. Pokud bude posunutí protipovodňové zdi možné, bude podle primátora Františka Pelanta (ČSSD) nižší a šetrnější. Povodí Labe slíbilo, že se pokusí požadavky města zapracovat.   Stavba protipovodňových opatření chránící Děčín má stát zhruba 300 milionů korun. Začne nejspíše ještě letos. Většinu stavby má platit stát. Město už svoji část zábran v blízkosti plaveckého areálu za více než 20 milionů korun vybudovalo.   Vanda Králová jpt  