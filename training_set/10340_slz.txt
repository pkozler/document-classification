 Ceny za revize komínů na jižní Moravě zřejmě stoupnou o stovky Kč  Brno 9. ledna (ČTK) - Ceny za kontroly komínů na jižní Moravě letos zřejmě stoupnou o stovky korun. ČTK to sdělil Jaromír Kubát, regionální zástupce Společenstva kominíků ČR. Podle něj si kominíci budou s největší pravděpodobností účtovat víc, protože jim v souvislosti s nově platným vládním nařízením stoupne počet administrativních úkonů. Nárůst poptávky po revizích komínů Kubát, který zároveň vlastní malou rodinnou kominickou firmu, neočekává.   Od nového roku vstoupilo v platnost nařízení o podmínkách požární bezpečnosti při provozu komínů, kouřovodů a spotřebičů paliv. Podle právní normy bude muset každý komín aspoň jednou ročně projít kontrolou.   "Lidé nemají o kontroly zájem, zanedbávají je, výrazný nárůst nečekáme," uvedl nicméně Kubát. "Čtyři telefonáty denně máme až tehdy, když se stane nějaké neštěstí, někdo se otráví a je to v médiích," dodal.   Podle něj si kominické firmy zřejmě od letoška budou účtovat víc kvůli nárůstu administrativních úkonů. Nyní prý stojí revize komínu v závislosti na firmě a rozsahu kontroly zhruba 200 až 600 korun, během roku tak zřejmě mohou náklady na kontrolu překročit tisícovku.   Na jižní Moravě podle něj působí asi 200 kominíků, v některých okresech - jako hodonínském - to prý stačí. Jinde, na severozápad od Brna, prý kominíci výrazně chybí a musí dojíždět buď z Brna nebo z Vysočiny.   Po republice podle něj existuje několik škol, kde se lidé mohou vyučit na kominíka, navíc si prý zájemci o řemeslo mohou v Praze udělat rekvalifikační kurz.   lab sap  