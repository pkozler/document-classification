 Při bombovém útoku v Nigérii zahynuli čtyři lidé  Abuja 1. ledna (ČTK) - Nejméně čtyři mrtvé a desítku zraněných si v pátek vyžádal výbuch bomby v areálu vojenských kasáren v nigerijské metropoli Abuji. Informovaly o tom dnes nigerijské úřady. Opravily tak původní informaci státní televize, které hovořila o 30 obětech   Bombu umístil neznámý pachatel v místě, kde se shromáždili vojáci k silvestrovským oslavám.   Nigérii zmítají násilnosti, při nichž zahynulo již několik desítek lidí od Vánoc. Vesměs jde o bombové útoky a krvavé střety mezi křesťany a muslimy v centrální části země.   Nigerijský prezident Goodluck Jonathan obvinil z atentátu islámskou skupinu známou dříve jako Boko Haram, která se už přihlásila k vánočním útokům.   Organizace svůj název změnila poté, co letos neznámí ozbrojenci při útoku na nigerijskou věznici osvobodili více než 700 vězňů. Podle agentury AP se nyní nazývá Organizace stoupenců učení proroka Mohameda a bojovníků islámu a svatých válek.   rv  