 Nicolas Cage se prý rolí středověkého rytíře vrátil do dětství  --------------------    Ke zpravodajství: FOTO ve Fotobance  ID foto: F201101050019301, F201101050018001   --------------------    Londýn 6. ledna (ČTK) - Role středověkého rytíře v dobrodružném filmu Hon na čarodějnice americkému herci Nicolasi Cageovi umožnila vrátit se do dětství. Herec to řekl v rozhovoru s agenturou Reuters. Dobrodružný snímek s prvky thrilleru a fantasy se odehrává v Evropě 14. století, v době morových epidemií. Cage, držitel prestižní filmové ceny Oscar za roli v romantickém dramatu Leaving Las Vegas, se v něm objevuje v roli křižáka.   "Z nějakého důvodu jsem byl nějak vtlačen do určitého moderního a soudobého stylu hraní a dramatického umění, jako Špatnej polda," zmínil se herec o jednom ze svých nejnovějších filmů, ve kterém ztvárnil detektiva závislého na návykových látkách. Hon na čarodějnice byl prý jeho první příležitostí, jak si připomenout dětství a přiblížit se tak ke "zdroji".   "Když jsem žil v Kalifornii...otec mi jako dítěti postavil dřevěný hrad a vzpomínám si, že tam jsem se setkal na svou představivostí...byl jsem čaroděj nebo rytíř a kvůli tomu hradu...budu v mysli automaticky tíhnout ke středověku," řekl herec.   Cage jako křižák Behmen a jeho kolega v podání Rona Perlmana ve filmu Dominica Seny doprovází do vzdáleného kláštera mladou dívku obviněnou z čarodějnictví, která prý morovou nákazu způsobila.   Film se natáčel mimo jiné v Maďarsku a v rakouských Alpách. To prý byl také jeden z důvodů, proč Cage roli vzal - po natáčení v amerických studiích mohl změnit prostředí.   Cage platí za jednoho z nejlépe placených herců Hollywoodu. Podle odhadů časopisu Vanity Fair jen v roce 2009 vydělal 28 milionů dolarů (téměř 530 milionů korun). Podle médií však miliony dolarů dluží na daních. Rozporuplný je pro některé výběr filmů, ve kterých se Cage objevuje; podle deníku The New York Times od oscarového úspěchu filmové role zřejmě vybírá házením šipek na zeď obloženou scénáři.   "Myslím si, že teď mohu dokázat přísloví 'nouze naučila Dalibora housti', protože jsem měl velké štěstí pracovat s některými velmi talentovanými lidmi," řekl na otázku, proč vzal tolik rolí.   Snímek bude mít v českých kinech premiéru 13. ledna, v amerických tento pátek, na kdy připadají Cageovy sedmačtyřicáté narozeniny.   kne kš  