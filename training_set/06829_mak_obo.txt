 Přebytek zahraničního obchodu Kuby se loni téměř zdvojnásobil  Havana 7. ledna (ČTK) - Přebytek zahraničního obchodu Kuby se loni téměř zdvojnásobil na 3,9 miliardy USD (73,7 miliardy Kč) z předloňských dvou miliard USD. K růstu přispěly snahy prezidenta Raúla Castra snížit dovoz. Vyplývá to z údajů, které zveřejnil kubánský statistický úřad.   Růst přebytku je pro Kubu velmi dobrou zprávou, avšak pouze prvním krokem, který má dostat zadluženou ekonomiku z nejhoršího. Země se potýká s vážnými finančními problémy od roku 2008, kdy zůstala téměř bez prostředků kvůli hurikánům, mezinárodní finanční krizi a neefektivitě domácí ekonomiky.   Vývoz z Kuby se loni zvýšil o 12,9 procenta, hlavně díky službám. Dovoz se naopak snížil o 3,3 procenta. Místní analytici odhadují, že přebytek bilance běžného účtu loni činil jednu miliardu USD.   K růstu vývozu přispěly i vyšší ceny hlavních exportních položek, mezi něž patří nikl, cukr, ropné deriváty, zdravotnické a technické služby. Až 75 procent vývozu pochází ze služeb, kam patří turistika, komunikace a vývoz lékařů a dalších profesionálů do zemí bohatých na ropu, jako Venezuela, Angola, Alžírsko a Katar.   V roce 2009 se Kuba dostala do problémů s likviditou, nebyla schopna splácet své dluhy a velká část dluhu vlády a firem byla restrukturalizována nebo nesplacena. Země kvůli problémům s likviditou zmrazila účty zahraničních společností v místních bankách, odložila výplatu dividend zahraničním partnerům ve společných podnicích a prudce snížila dovoz. V prosinci Castro oznámil, že veškeré zmrazené účty budou uvolněny do konce letošního roku. Západní diplomaté a podnikatelé uvádějí, že Kuba pozvolna uvolňuje zablokované finance, avšak současně velmi pomalu pokračuje ve splácení zahraničního dluhu a vyplácení dividend zahraničním partnerům.   Spojené státy na Kubu uvalily přísné obchodní embargo a země je vyloučena z většiny mezinárodních organizací poskytujících úvěry, které by mohly pomoci zemi z nejhorších problémů. Mnoho věřitelů je také již unaveno opakovaným přesouváním termínu splácení dluhu.   Kuba naposledy zveřejnila informace o zahraničním dluhu v roce 2007, kdy činil 17,8 miliardy USD. Většina analytiků se domnívá, že nyní dluh činí více než 21 miliard USD, což je téměř 50 procent hrubého domácího produktu a o 25 procent více, než činí hodnota vývozu, uvedla agentura Reuters.   irl vju  