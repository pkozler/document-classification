 České stavebnictví v listopadu zmírnilo pokles na 0,1 procenta  --------------------    Ke zpravodajství: GRAFIKA   Ve 3. odstavci jsme doplnili komentář analytika, ve 4. a 5. odstavci prezidenta Svazu podnikatelů ve stavebnictví.   --------------------    Praha 7. ledna (ČTK) - Tuzemská stavební výroba loni v listopadu ve stálých cenách meziročně zmírnila pokles na 0,1 procenta po snížení o 1,4 procenta v říjnu. Počet nově zahájených bytů se propadl o 27,6 procenta na necelé dva tisíce bytů. Oznámil to dnes Český statistický úřad. Ve srovnání s předchozím měsícem bylo stavebnictví v listopadu výkonnější o 0,6 procenta.   Na zmírnění meziročního poklesu stavební produkce pozitivně působil podle ČSÚ zejména program Zelená úsporám a také masivní dokončování fotovoltaických elektráren.   Ekonom společnosti Next Finance Vladimír Pikora poukázal v komentáři k novým číslům o stavebnictví na vliv nízké srovnávací základny. "Fakt, že rychlost jeho poklesu již zpomaluje, není dána ani tak tím, že by se situace lepšila, ale spíš tím, že již nemá kam dál klesat. Srovnávací základna z loňského roku je tak nízká, že opticky to vypadá na zmírnění poklesu," uvedl analytik.   Ani rok 2011 nebude pravděpodobně pro stavaře lepší než ten loňský. "Letos to nebude o stagnaci, ale o dalším propadu," řekl ČTK prezident Svazu podnikatelů ve stavebnictví Václav Matyáš. Svaz proto nedávno poslal premiérovi Petrovi Nečasovi dopis, v němž vládě nabízí možnosti řešení, které se týkají hlavně výstavby dopravní infrastruktury.   Mezi návrhy stavebních firem je například zahájení projektů na základě partnerství veřejného a soukromého sektoru, tedy projektů PPP, nebo takzvané odložené financování. To by podle Matyáše spočívalo v tom, že by firmy veřejné stavby dokončily na svůj účet a stát by zaplatil později. Šéf stavařského svazu ale zároveň připomněl, že stát v současnosti dluží stavebním firmám po lhůtě splatnosti kolem deseti miliard korun.     Produkce v pozemním stavitelství vzrostla v listopadu 2011 o 2,8 procenta a produkce inženýrského stavitelství se snížila o 5,2 procenta. Po očištění od vlivu počtu pracovních dní klesla stavební výroba o 1,3 procenta. Listopad 2010 měl ve srovnání se stejným měsícem předchozího roku o jeden pracovní den více, upozornil ČSÚ.   Průměrný počet zaměstnanců (bez agenturních pracovníků) ve velkých podnicích s 50 a více zaměstnanci se v listopadu 2010 meziročně zvýšil o 0,7 procenta, jejich průměrná měsíční nominální mzda meziročně vzrostla o 3,5 procenta na 33.180 Kč.   Počet vydaných stavebních povolení se v listopadu 2010 meziročně snížil o 2,4 procenta, stavební úřady jich vydaly 8635. Na nové stavby bylo vydáno 4993 stavebních povolení, na přestavby 3642.   Orientační hodnota staveb povolených v listopadu 2010 činila 25,9 miliardy korun a v porovnání se stejným obdobím roku 2009 klesla o 13,7 procenta. U nové výstavby statistici zaznamenali pokles orientační hodnoty stavebních povolení na 18,1 miliardy Kč, přestavbami by měly vzniknout stavby v hodnotě 7,8 miliardy korun.   Zahájila se výstavba 1973 bytů, což představuje meziroční pokles o 27,6 procenta. O více než polovinu, konkrétně o 56,3 procenta, klesla hromadná bytová výstavba, počet nově stavěných bytů v rodinných domech meziročně klesl o 3,1 procenta.   Počet dokončených bytů v listopadu 2010 naopak meziročně vzrostl o 24,4 procenta na 4434 bytů. Počet dokončených bytů v rodinných domech se zvýšil o 28,3 procenta, v bytových domech stoupl o 2,3 procenta.   Stavební produkce podle údajů Eurostatu v říjnu 2010 v EU 27 meziročně klesla po očištění od vlivu počtu pracovních dnů o 1,9 procenta. Pozemní stavitelství se snížilo o 1,3 a inženýrské stavitelství kleslo o 4,9 procenta. Údaje za listopad 2010 Eurostat zveřejní 19. ledna, informoval dnes Český statistický úřad.   kri dnv dvd  