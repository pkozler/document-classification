 MZ varuje před parfémovanými vodami bez uvedení výrobce a dovozce  --------------------    Ke zpravodajství: FOTO/aktuality   --------------------    Praha 17. ledna (ČTK) - Ministerstvo zdravotnictví dnes varovalo před používáním výrobků označovaných jako parfémované vody NC New Collection, NC New Collection Group nebo NC Collection. ČTK o tom informoval mluvčí ministerstva Vladimír Sršeň. Na obalu výrobku není uveden výrobce ani dovozce, takže při případných zdravotních problémech spotřebitele by toxikologická centra nemohla zjistit přesné složení výrobku a zvolit vhodnou metodu léčby.   Výrobky označené jako parfémované vody, tedy eau de parfum, se prodávají ve skleněných flakonech s mechanickým rozprašovačem uložených v kartonových skládačkách. Jednotlivé druhy mají různé barvy a názvy.   Na obalu je vícejazyčné označení druhu výrobku a upozornění, že vonná složka je vyrobena ve Francii. Adresa distributora New Collection Group, Kollárova 1790, 547 01 Náchod je neplatná, výrobce ani dovozce není na obalu uveden.   "Riziko pro spotřebitele spočívá v tom, že v případě vzniku zdravotních komplikací po aplikaci kosmetického prostředku nemají toxikologická centra možnost zjistit u výrobce či dovozce přesné složení výrobku a zvolit tak vhodnou metodu léčby, což může vést k ohrožení zdraví," upozornil hlavní hygienik ČR Michael Vít.   vit mal  