 HN: Holding TMR má zájem o koupi skiareálu ve Špindlerově Mlýně  Bratislava 4. května (ČTK) - Holding Tatry mountain resorts (TMR), do kterého vyčlenila finanční skupina J&amp;T aktivity v cestovním ruchu s výjimkou pětihvězdičkových hotelů, má zájem o koupi předního českého lyžařského areálu ve Špindlerově Mlýně. Napsaly to dnes slovenské Hospodárske noviny. Majoritní akcionář tamního skiareálu, Český svaz tělesné výchovy (ČSTV), reagoval, že prodej podílu v současnosti nezvažuje.   "Jednání jsou zatím jen neoficiální," řekl deníku bývalý partner skupiny J&amp;T Igor Rattaj, jenž má v TMR na starosti akvizice. Firma TMR, která kontroluje největší slovenské lyžařské areály ve Vysokých a Nízkých Tatrách, by chtěla v českém středisku získat manažerskou kontrolu. "Nemusíme to vlastnit na 100 procent, zajímá nás provoz a propojení se skupinou TMR a následně možné synergie," uvedl Rattaj.   Deník citoval partnera skupiny J&amp;T Patrika Tkáče, který pro portál motejlek.com uvedl, že TMR má zájem o koupi lanovek, sjezdovek, hotelů a restaurací nejen ve Špindlerově Mlýně, ale ovládnout by chtěl také střediska Pec pod Sněžkou a Harrachov. Rattaj dodal, že prioritou pro TMR je Špindlerův Mlýn.   Předseda ČSTV Pavel Kořan jednání o prodeji popřel. "TMR dosud neprojevila zájem o jednání, nedostali jsme ani žádnou nabídku," řekl Kořan. Dodal, že svaz v současnosti prodej podílu ve skiareálu nezvažuje. "Dostali jsme však už nabídky od jiných investorů, které jsme však zamítli. Rovněž registrujeme zájem Svazu lyžařů ČR o přednostní odkup akcií, pokud bychom se je rozhodli prodat," poznamenal šéf ČSTV.   Svaz lyžařů ČR je druhým největším akcionářem společnosti Skiareál Špindlerův Mlýn, která loni zvýšila zisk o 28 procent na 34,2 milionu Kč. Skiareál disponuje pěti lanovkami a 11 vleky s hodinovou přepravní kapacitou 20.000 lidí. Délka sjezdovek je 25 kilometrů, nejvíce v Česku.   boa dvd  