 Zaměstnanecké skupiny mají mít stejná práva jako odbory  --------------------    Ke zpravodajství: AUDIO   --------------------    Praha 11. května (ČTK) - Poslanecká sněmovna schválila návrh, který staví na stejnou úroveň odbory a jiné zástupce zaměstnanců. Úprava vychází z rozhodnutí Ústavního soudu z roku 2008, podle něhož mohou vedle sebe působit jak odborové organizace, tak i jiní zástupci zaměstnanců. Novela také zavádí do českého práva evropskou směrnici, která upravuje komunikaci s evropskými radami zaměstnanců v podnicích působících na nadnárodní úrovni.   Opozice s návrhem nesouhlasí, podle ní snižuje roli odborů. Místopředseda KSČM Stanislav Grospič dříve uvedl, že schválením novely vznikne další spor o výklad zákoníku práce.   V současnosti si mohou zaměstnavatelé vybrat, zda budou jednat se zástupci odborů nebo se zástupci jiné skupiny zaměstnanců. Podle nových pravidel by k jednacímu stolu museli pozvat všechny. Takový postup nařídil svým rozhodnutím v minulosti i Ústavní soud. Rozhodl tak na žádost skupiny senátorů a poslanců.   Novela také upravuje komunikaci s evropskými radami zaměstnanců v podnicích působících na nadnárodní úrovni v rámci Evropské unie. Vychází ze směrnice Evropského parlamentu. Cílem je mimo jiné předem vyjasnit, jak budou působit evropské rady zaměstnanců v případě podstatných změn struktury podniku, třeba při slučování.   Předloha dále upřesňuje ustanovení o důvěrných informacích. Účelem je ochrana zástupců zaměstnanců, aby jim bylo od počátku zřejmé, co zaměstnavatel považuje za důvěrné informace. Nově také zaměstnavatelé budou muset poskytovat členům evropské rady zaměstnanců nezbytné školení bez ztráty na mzdě. Předloha rovněž upravuje složení vyjednávacího výboru a výslovně mu dává právo sejít se odděleně před jednáním s ústředím i po něm a využít nezbytné komunikační nástroje.   bns pba  