 Hrozba terorismu v Rusku je prý potenciálně vyšší než v Izraeli  --------------------    Ke zpravodajství: FOTO/aktuality   --------------------    Moskva 26. ledna (ČTK) - Potenciální hrozba terorismu je v Rusku mnohem vyšší než v Izraeli a existuje riziko, že se bude dál zvyšovat. V rozhovoru, který dnes zveřejnil list Novyje Izvěstija, to tvrdí šéf ruské sekce Interpolu Vladimir Ovčinskij.   Jen na severním Kavkaze bylo podle jeho slov loni spácháno 900 teroristických útoků a 18 z nich provedli sebevražední atentátníci. "Toto číslo nemá obdoby," zdůraznil ruský generál. "Úro"Míraveň teroristické hrozby v Rusku je vyšší než v Izraeli, válka u nás je intenzivnější než mezi Izraelci a Palestinci," dodal.   Vyšetřování nejnovějšího teroristického útoku na letišti Domodědovo, který si v pondělí vyžádal nejméně 35 obětí na životech, pokračuje zatím bez konkrétních výsledků. Nikdo se k činu dosud nepřihlásil, ale ruské zdroje naplno spekulují, že za útokem s největší pravděpodobností stojí radikální islamisté z kavkazského regionu.   V Moskvě a okolí byl dnes vyhlášen smutek na památku obětí atentátu v Domodědovu.   Podle Ovčinského bude aktivita teroristů dále stoupat, a to vzhledem ke zbídačování obyvatel ruského severního Kavkazu a klanové válce, která tam zuří. Válka na Kavkaze "může trvat ještě sto let", tvrdí generál.   Po takzvané první čečenské válce z let 1994 až 1996 mezi ruskými silami a čečenskými stoupenci nezávislosti se konflikt velmi rychle islamizoval a stále více svým významem a dopadem přesahoval čečenské hranice, aby se na přelomu století zcela změnil v ozbrojené aktivní islamistické povstání, které zachvátilo celý severní Kavkaz a které má za cíl vytvořit na jihu Ruska velký islámský emirát.   Republiky tohoto regionu, hlavně Ingušsko a Dagestán, jsou v poslední době prakticky denně dějištěm ozbrojeného násilí, přestřelek, únosů a atentátů.   Podle časopisu Vedomosti od roku 1999 připravily atentáty v Rusku o život na 1400 lidí.   jf mik  