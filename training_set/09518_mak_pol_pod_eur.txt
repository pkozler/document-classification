 Nové vedení Liberce chystá analýzu projektů za 1,5 mld.Kč  Liberec 12. ledna (ČTK) - Nové vedení stotisícového Liberce chystá analýzu projektů, které mají být financovány z evropských fondů prostřednictvím tří integrovaných programů rozvoje města. Z těch může město do roku 2015 získat dotace na akce dohromady za zhruba 1,5 miliardy korun. Na základě výsledků radnice rozhodne, které projekty budou pokračovat a které zastaví, případně mohou být doplněny nové, řekl dnes novinářům primátor Jan Korytář (Změna pro Liberec).   Podle Korytáře je třeba prověřit, zda nebude projekt vyžadovat změnu územního plánu, nebo zda je v souladu se strategií rozvoje města a s programovým prohlášením koalice, která po volbách město ovládla. "Chceme také prověřit finanční náročnost ve vztahu k čerpání úvěru i to, jak byly jednotlivé záměry projednány s veřejností," doplnil primátor. Prověřovat se budou i případné technické problémy, které projekty skrývají, majetkoprávní záležitosti i to, zda daný objekt není v zástavě u bank. "To by mohlo zkomplikovat získání dotace," vysvětlil Korytář. Důležitá je ale podle něj také třeba udržitelnost objektu a provozní náklady. "Jasno bychom chtěli mít za měsíc," dodal.   Minulé vedení radnice v čele s ODS připravilo tři integrované projekty - Rochlice, Lidové Sady a Atraktivní a kvalitní život v Liberci. Dohromady jsou za více než 1,83 miliardy korun, část menších akcí se už podařilo uskutečnit v minulých letech. Nyní se připravují velké akce, jako je revitalizace a dostavba městských lázní. Ty by měly v budoucnu sloužit Oblastní galerii v Liberci, která sídlí v nevyhovujících prostorách. Na projektu spolupracuje město a Liberecký kraj, který by měl zajistit spolufinancování přestavby za zhruba 350 milionů korun.   Také další projekty mají s pomocí evropských peněz vyřešit letité problémy města. Zoologická zahrada by měla díky centru aktivního odpočinku získat i nový vstup a zázemí, dostavba areálu libereckého bazénu zase vyřeší chybějící kapacitu pro školní plavání a plavecké oddíly. V rámci integrovaných plánů se dočká úprav třeba Základní škola v Lesní ulici. S pomocí evropských peněz se také revitalizuje největší liberecké sídliště Rochlice, kde žije přes 16.000 lidí.   Bez ohledu na analýzu budou pokračovat práce, které se realizují, ujistil náměstek pro školství a kulturu Jiří Šolc (Liberec občanům). Nyní podle něj skončila například výběrová řízení na dodavatele projektů revitalizace lázní a dostavby bazénu a chystají se další. "To, co je rozpracované, bude pokračovat," řekl Šolc. Město nemůže programy zastavit, riskovalo by, že o stamiliony na dotacích přijde. Vedení města ale musí také vyřešit spolufinancování. Původně radnice počítala s tím, že jí na spoluúčast bude stačit zhruba 150 milionů korun, vláda ale loni na podzim odmítla programy krajských měst spolufinancovat, a tak bude zřejmě nakonec potřebovat téměř dvojnásobek.   Leona Vacková snm  