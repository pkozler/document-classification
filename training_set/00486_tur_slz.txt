 CzechTourism: Praha je bezpečnější než Vídeň  Praha 15. června (ČTK) - Praha je bezpečnější metropolí než její hlavní turistický konkurent Vídeň. V přepočtu na deset tisíc obyvatel v Praze v roce 2009 došlo ke spáchání 682 trestných činů, zatímco ve Vídni za stejné období bylo zaznamenáno 1032 trestných činů. Na tiskové konferenci to dnes řekl Mojmír Mikula, šéf Odboru výzkumů a statistik agentury CzechTourism.   Praha tak v bezpečnosti porazila například i Paříž, Londýn a Brusel. Přesto Česká republika nemá v zahraničí příliš dobrou pověst.   "Turisté si destinaci pro dovolené vybírají nejen podle přitažlivosti destinace a infrastruktury, ale i podle přívětivosti, bezpečnosti a mediálního obrazu," uvedl dále Mikula. Kromě kriminality jsou pro pocit bezpečí turistů významným faktorem hygienické podmínky, přírodní podmínky a v neposlední řadě přívětivost k menšinám.   Ve srovnání s evropskými metropolemi je podle počtu trestných činů Praha čtvrtá nejbezpečnější. Před ní se umístily Bratislava, Budapešť a Varšava. Nejvyšší míru kriminality vykazuje Belgie, kde je podle Mikuly počet trestných činů třikrát vyšší než v Česku. "Belgie má ale paradoxně podstatně lepší mediální obraz," řekl Mikula. Pokud nějakého turistu okradou v Praze, pravděpodobně zareaguje slovy, že to mohl čekat. Naopak okradený turista v Belgii se bude divit, jak se to mohlo stát, dodal.   Ku příkladu hygienické podmínky jsou v Česku nastaveny velice přísně, uvedl prezident Asociace hotelů a restaurací (AHR) Václav Stárek. Každý obvodní lékař musí hlásit každé průjmové onemocnění na centrální registr. Rovněž bezpečnost ve volné přírodě není podle Stárka věcí zcela běžnou. V Česku je možné se procházet i s dětmi po lese bez obav z útoku divokých zvířat, doplnil Mikula.   Dlouhodobě mediální obraz země poškozují některé chronické potíže jako jsou například nepoctiví taxikáři nebo provozovatelé směnáren, kteří neuvádí všechny povinné údaje. Podle Mikuly se ale s obdobnými nedostatky potýkají i ostatní turistické destinace.   Turistická centrála poznatků o bezpečnosti ČR hodlá využít v propagaci Česka v zahraničí. V konkurenčním boji o zákazníky obzvláště v době zotavování turistického ruchu je otázka bezpečnosti prioritní. "Rádi bychom Česko opatřili pomyslným razítkem bezpečné destinace," uzavřel Mikula.   cfr mha  