 Vítěz soutěže Gay Man ČR má šanci bodovat na Mr. Gay World  --------------------    Ke zpravodajství: FOTO ve Fotobance  ID foto: F201009120013301, F201009120013001   --------------------    Praha 18. ledna (ČTK) - Vítěz loňské soutěže Gay Man ČR Martin Goga postoupil do finále světové soutěže  Mr. Gay World , která se koná v březnu v Manile na Filipínách. "Pořadatelé ho vybrali do nejlepší patnáctky z 37 přihlášených," řekl dnes ČTK Marian Kajzer, organizátor soutěže Gay Man ČR. Goga bude mít šanci bodovat rovněž v soutěži Mr. Gay Europe, uvedl Kajzer.   Vítězstvím v české soutěži sympatie gayů, která byla loni v Česku obnovena po desetileté přestávce, si Goga vybojoval účast v evropské soutěži, která se měla konat v Ženevě. "Hotel však dva dny před začátkem finále vypověděl smlouvu. Mr. Gay Europe proto bude v Manile dodatečně jmenován nejvýše umístěný Evropan," vysvětlil Kajzer.   Šestadvacetiletý tanečník Goga pochází ze Slovenska, žije však už přes šest let v Praze. V soutěži Gay Man ČR v konkurenci sedmi dalších finalistů bodoval zejména tanečním výkonem při vlastní choreografii nazvané Metamorfóza. Do klání se mohli hlásit muži ve věku od 18 do 35 let, podmínkou bylo české občanství nebo pobyt v ČR delší než pět let.   Program soutěží krásy homosexuálů bývá obdobný jako při volbách miss. Nechybí promenády v plavkách, konverzace s porotci a zejména volná disciplína, v níž soutěžící prokazují své schopnosti a dovednosti.   Letošní ročník soutěže Gay Man ČR se uskuteční 10. září v pražském hotelu Ambassador. Soutěže krásy homosexuálních mužů jsou podle organizátorů ve světě vnímány jako součást emancipačních snah sexuálních menšin. V ČR mohli mladí homosexuálové soutěžit v letech 1992 až 2000, kdy se akce konaly pod patronátem Sdružení organizací homosexuálních občanů v ČR (SOHO). Přerušeny byly kvůli organizačním problémům.   Jiří Janda dr  