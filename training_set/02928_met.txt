 Kvůli sněhové bouři přišly statisíce lidí v USA o elektřinu  --------------------    Ke zpravodajství: FOTO/aktuality   --------------------    Washington 27. ledna (ČTK) - Statisíce lidí ve Washingtonu a jeho okolí přišly o dodávky elektřiny kvůli sněhové bouři, která se ve středu a v noci na dnešek přehnala přes severovýchod Spojených států. Kvůli sněhu bylo zrušeno přes 1000 letů. Počasí zkomplikovalo i návrat amerického prezidenta Baracka Obamy z Wisconsinu, protože nemohl použít vrtulník a jeho limuzína později uvízla v dopravní zácpě. Informovala o tom agentura AP.   V americkém hlavním městě napadlo asi 25 centimetrů mokrého sněhu, pod jehož váhou se trhalo elektrické vedení. O půlnoci místního času bylo bez proudu na 200.000 domácností a distribuční společnosti nedovedou říct, kdy budou dodávky elektřiny plně obnoveny.   Husté sněžení zkomplikovalo ve středu i Obamův program. Prezident se vrátil letadlem z jednodenní návštěvy Wisconsinu. Obvyklá cesta vrtulníkem z vojenské základny, kde Air Force One přistál, do Bílého domu ale nebyla kvůli počasí možná. Obama proto musel jet vozem, jeho kolona ale uvízla v hustém provozu, který navíc zpomalovala námraza na silnici. Místo obvyklých 20 minut jela prezidentská kolona do Bílého domu hodinu.   Sněhová kalamita zasáhla i New York, kde napadlo přes 30 centimetrů sněhu. Zdejší letiště musela omezit provoz, zrušeno zde bylo přes 1000 letů. Město vyhlásilo kvůli sněžení už podruhé během letošní zimy stav nouze. Z New Yorku je také hlášeno jedno úmrtí v souvislosti s bouří, když sněžný pluh na Long Islandu srazil ženu. Ta nehodu nepřežila.   Sněhová bouře zasáhla Spojené státy od Appalačských hor po Novou Anglii. Ve Filadelfii kvůli ní bylo zrušeno 300 letů, v několika městech Nové Anglie bylo ve středu i dnes zrušeno školní vyučování.   str hej  