 Výrobní ceny v EU v listopadu kvůli dražší energii dál rostly  Brusel 5. ledna (ČTK) - Výrobní ceny v Evropské unii vzrostly v listopadu kvůli zdražování energie stejně jako v předešlém měsíci o 0,5 procenta a v eurozóně se jejich meziměsíční růst zpomalil na 0,3 procenta z říjnových 0,4 procenta. Oznámil to dnes evropský statistický úřad Eurostat. V meziročním srovnání ceny průmyslových výrobců vzrostly v EU o 4,8 procenta a v zemích eura o 4,5 procenta.   Růst indexu byl z většiny způsoben zdražením energie v důsledku růstu cen ropy a byl v souladu s očekáváním analytiků. Bez započítání cen energie by zbytek indexu stoupl meziměsíčně jen o 0,1 procenta v eurozóně a o 0,2 procenta v EU.   Ceny energií vzrostly proti říjnu o 0,9 procenta v zemích eura a o 1,3 procenta v EU. Meziročně byly ceny v energetickém sektoru vyšší o téměř devět procent, zatímco zbylý index rostl o tři procenta, respektive 3,2 procenta.   Nejvyšší meziroční nárůst cen výrobců byl zaznamenán na Maltě, v Bulharsku a Maďarsku, kde jeho tempo překračovalo deset procent. Nejnižší růst vykázala Česká republika, kde ceny stouply o 2,7 procenta. Výjimkou ze všeobecného růstu bylo Slovensko, kde ceny naopak meziročně klesly o 1,1 procenta.   V posledním měsíci loňského roku se v eurozóně pod tlakem cen energií zřetelně zrychlil hlavní ukazatel inflace. Index spotřebitelských cen vzrostl podle úterní předběžné zprávy Eurostatu na 2,2 procenta z listopadových 1,9 procenta. Byla to nejvyšší meziroční míra inflace od října 2008 a tempo růstu překročilo dvouprocentní inflační cíl Evropské centrální banky.   hp dvd  