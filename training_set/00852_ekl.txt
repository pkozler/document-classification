 Nesehnutí v Brně ukazuje nekonvenční tipy, jak pomoci přírodě  Brno 19. ledna (ČTK) - V Brně jsou ode dneška k mání nekonvenční rady, jak prospět přírodě. Na výstavě Strom v Betonu je prezentuje Nesehnutí. Tvůrci chtějí upozornit na problémy životního prostředí, jako je ochrana zemědělské půdy a znečištění ovzduší, a také dát lidem tipy, jak by přírodě mohli sami prospět. Cílem nebylo nikoho strašit, řekl ČTK za Nesehnutí Lukáš Lyer. Panely, mají i pobavit, a lidé se tak například dozví, jak se stát guerillovým zahrádkářem.   Guerilloví zahrádkáři si vyhlédnou kus neudržované půdy a aniž by to konzultovali s majitelem, zkrášlí místo výsadbou. Volí květiny, stromy a klidně i zeleninu. "Guerrilové zahradničení je mimo jiné formou vyjádření pocitu nedostatku zeleně v městském prostoru a nesouhlasu s jeho neefektivním využitím," uvedli autoři výstavy. Přiznali, že se jedná o postup nelegální. Až na výjimky však podle nich tuto činnost nikdo netrestá.   Autoři se na výstavě věnují pojmům, jako je biodiverzita, sídelní kaše (rozlévání sídel do polí a luk) či světelné a vizuální znečištění. Do druhého jmenovaného řadí třeba výstavbu městských domů výrazných fasád na vesnicích a rozsévání billboardů kolem silnic.   Tvůrci panelů upozorňují i na předsudky a paradoxy. Uvedli, že zatímco nad kobrou a dalšími nebezpečnými exotickými zvířaty moderní člověk jásá, holub dnes nese nálepku znečišťovatele a šiřitele nemocí. Pavouk je zase nenáviděn pro svůj vzhled a pavučiny. Člověk tak prý ze svého okolí "zbytečně vyhání i druhy, které by možná zařadil do kategorie 'užitečné', kdyby byl ochoten se o nich něco dozvědět."   Výstava vyzývá, aby si lidé doma odvzdušnili radiátory a žárovky vyměnili za úsporné, nabízí ale i mnohem nekonvenčnější rady. Rodiče tak mají přestat kupovat jednorázové pleny a zkusit se vrátit k látkovým. Obdobně prý mohou množství odpadu snížit ženy, když vymění jednorázové hygienické vložky za pratelné látkové. Správná ochránkyně přírody podle výstavy také nepoužívá hormonální antikoncepci, protože hormony, které pak vylučuje v moči, mohou negativně ovlivňovat rozmnožování dalších živočichů. Prokázána je zatím neplodnost u rybích samců. Tvůrci výstavy doporučují kondomy, a to ještě jejich šetrnější variantu. "Veganské kondomy na rozdíl od svých latexových předchůdců jsou plně biologicky odbouratelné, antialergické a nejsou testovány na zvířatech."   lce mol  