 Ministerstvo kultury slibuje českým filharmonikům větší platy  Praha 24. ledna (ČTK) - Ministerstvo kultury (MK) slibuje zvýšit platy českým filharmonikům, konkrétní čísla ale zatím nechce uvádět. Mzdové tarify hráčů se podle náměstka MK a dočasného ředitele České filharmonie (ČF) Radka Zdráhala navýší, až se v ČF uskuteční reforma. Ta by měla začít s příchodem nového šéfa ČF Davida Marečka, který se svého postu ujme 1. února.   Letos na jaře začnou jednání nového vedení s odbory, s čímž souvisí i možnost úpravy smluv s hráči, kteří si měsíčně průměrně ve filharmonii vydělají 28.000 korun hrubého.   "Až se reforma uskuteční, zvýší se platy orchestru. Hráči nebudou muset chodit hrát do orchestrů KMČ (v muzikantské hantýrce označení akcí, na něž přijde zahrát, "kdo má čas")," řekl ČTK Zdráhal. Stát by se tak pravděpodobně mohlo na podzim roku 2012, kdy do ČF nastoupí budoucí šéfdirigent Jiří Bělohlávek. Zlepšení podmínek pro orchestr bylo zřejmě i jedním z jeho požadavků, o nichž s vedením ČF jednal před prosincovým podpisem své smlouvy.   Nový šéf Mareček chce již po svém nástupu transformovat technické zázemí, posílit marketing a vytvořit speciální projekty, které by ČF zviditelnily v zahraničí. ČF má podle něj ambici patřit do první světové desítky nejlepších orchestrů. Ještě před dvěma lety byla přitom podle hodnocení prestižního britského časopisu Gramophone na dvacátém místě.   Platy v ČF patří k těm vyšším, které si v tuzemsku profesionální hráči v symfonických tělesech fungujících jako příspěvkové organizace vydělají. Podobné příjmy mají jen Pražští symfonikové. Srovnávat se však nemohou se soukromým Českým národním symfonickým orchestrem, jehož někteří hráči si vydělávají až 50.000 korun měsíčně. Platy profesionálních orchestrálních hráčů v ČR jsou v porovnání se standardem západní Evropy zhruba poloviční.   Aby filharmonie navýšila hráčům výdělky, umožňuje jim oficiálně hrát na takzvaných mimoslužebních koncertech, jež se pořádají buď na zakázku, nebo v produkci filharmonie. Patří mezi ně všechny akce, kterých se hráči účastní nad rámec povinností vymezených kolektivní smlouvou. Tu podepsalo vedení ČF s odbory ještě za někdejšího ředitele Václava Riedlbaucha. Za jeho nástupce Vladimíra Darjanina pak podle Zdráhala přibylo mimoslužebních aktivit.   Pro ČF jsou však podle informací ČTK některé mimoslužební koncerty, jež filharmonie produkuje sama, finančně nevýhodné. ČF hradí provozní náklady i platí honorář orchestru, avšak nemá z těchto akcí zisk. Posledními koncerty, které se uskutečnily takzvaně mimo službu, byly dva ze tří silvestrovských koncertů. ČF na nich údajně prodělala okolo půl milionu. To připouští i Zdráhal, a proto chce do budoucna změnu. "V žádném případě to nebude tak, že ČF bude vykonávat agenturní činnost pro zaměstnance ČF," tvrdí.   ČF podle něj byla daleko víc ztrátová na jiných akcích, které souvisely spíše s dramaturgií a plánováním. Na to upozornili i auditoři, kteří loni na podzim hospodaření filharmonie za uplynulé dva roky prověřovali.   Šárka Mrázová pba  