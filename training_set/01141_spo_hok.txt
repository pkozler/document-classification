 Hokejisté Litvínova otočili ve třetí části zápas se Zlínem  --------------------    Ke zpravodajství: FOTO/aktuality   V prvním odstavci jsme opravili chybné: "...i ve třetím zápase pod vedení nového..." na správné: "...i ve čtvrtém zápase pod vedení nového..."   --------------------    Litvínov 30. ledna (ČTK) - Hokejisté Litvínova dokázali ve 46. kole extraligy otočit vývoj zápasu proti Zlínu a po výhře 3:1 se udrželi v kontaktu s týmy bojujícími o desáté místo tabulky. Severočeši vstřelili všechny své branky ve třetí třetině, i ve čtvrtém zápase pod vedení nového hlavního trenéra Vladimír Kýhose tak Benzina bodovala.   První střelu domácích si připsal až v páté minutě v přesilové hře obránce Švarný, ale Duba jeho střelu viděl a spolehlivě zasáhl. Následovala šance Trávníčka, Duba si však s jeho pokusem poradil. V polovině prvního dějství prověřil hostujícího brankáře v přesilové hře střelou Jánský, ale jeho pokus brankou neskončil a tak následoval trest na druhé straně.   Galvas našel na červené čáry číhajícího Lešku, ten si rameny rozhýbal Volkeho a poté bekhendem zasunul puk mezi betony domácího brankáře a poslal Zlín do vedení. Benzina se okamžitě snažila vyrovnat, ale Černého střelu z mezikruží Duba kryl. Na druhé straně střílel Hamrlík a dorážel Köhler, ale domácí brankář svůj tým podržel.   Na začátku druhého dějství se ocitl v šanci Ondráček, ale Volke si s jeho střelou poradil. Dubu na druhé straně ohrozil Černošek, ale jeho povedená střela těsně minula levou tyčku. Ve 27. minutě zblízka prověřil zlínského brankáře Kracík, Duba si ale poradil jak s jeho střelou, tak s dorážkou Černého. Poté mohli zlínští pojistit své vedení, jenže Kubiš a střílející Sivák nevyřešili úplně nejlépe situaci dva na jednoho.   V polovině utkání přihrál Hanzl rybičkou do úniku Majdanovi, ten však Dubu nepřekonal a v nadějné pozici selhal i Gerhát, který bekhendem zblízka poslal puk mimo tři tyče. Ve 35. minutě hosté okopírovali brankovou situaci Lešky, jenže bez gólového efektu. V oslabení ujel Důras, zvolil stejné zakončení jako jako zlínský kapitán, ale Volke si tentokrát poradil a příložníkem zakročil.   V závěru druhé periody napřáhl na modré reprezentant Rachůnek, ale poté perfektně našel před brankou volného Lešku, který pohotově vypálil, ale Volke fantastickým zákrokem lapačkou chytil jeho pokus. Do třetí třetiny vstoupili lépe domácí, když ve 43. minutě využili po 11 vteřinách přesilovou hru. Od modré pálil Černošek a Jánský bekhendem dorazil puk do sítě.   O tři minuty později se domácí fanoušci radovali podruhé. Hübl přihrál Kubinčákovi a ten rychlou svižnou střelou z mezikruží poslal Benzinu do vedení. V polovině závěrečné třetiny mohl zvýšit skóre domácí kapitán Vopat, ale jeho bekhendovou střelu Duba chytil. Na druhé straně domácí hráči zapomněli na volného Hamrlíka, ten však v dobré šanci vyrovnání svému týmu nepřinesl. Hosté v závěru utkání odvolali brankáře, ale k vyrovnání jim to nepomohlo, naopak potřetí inkasovali.   čer rte    Hlasy trenérů po utkání:   Jiří Kučera (Litvínov): "Jsme rádi, že jsme poprvé v sezoně porazili Zlín. První gól jsme dostali v naší přesilovce, poté měli ještě hosté nějaké šance, ale nedali. Do třetí třetiny jsme přeskupili formace, což se ukázalo jako vítězný tah."   Rostislav Vlach (Zlín): "Bylo to vyrovnané utkání. Za stavu 1:0 jsme měli dvě tutové šance, kdybychom dali gól, utkání by vypadalo jinak. Bohužel závěr jsme nezvládli. Spravedlivá by byla dělba bodů."   čer rte   