 Česká pozice: Dobeš chce podruhé změnit náměstka pro vysoké školy  Praha 27. května (ČTK) - Ministr školství Josef Dobeš (VV) chce údajně vyměnit svého náměstka pro vysoké školy. Jana Kouckého by měl ve funkci vystřídat rektor Masarykovy univerzity Petr Fiala, uvedl dnes server Česká pozice s odvoláním na vlastní zdroje. Koucký i Fiala ale informaci nepotvrdili. Během necelého roku Dobešova působení v úřadu by šlo už o druhou změnu ve funkci náměstka pro vysoké školství.   Koucký by měl v úřadě skončit ke konci května. "No comment," odpověděl na dotaz České pozice. Informaci o možném angažmá končícího rektora MU na ministerstvu popřela mluvčí univerzity Tereza Fojtová. Hlavním úkolem náměstka pro vysoké školy je nyní příprava reformy vysokých škol. Ta se chystá už několik let, školy ji ale pokaždé odmítly.   Dobeš už náměstka pro vysoké školy vyměnil hned po svém nástupu do úřadu loni v létě. Na tuto pozici si přivedl Kryštofa Hajna, který dříve pracoval v bezpečnostní agentuře ABL. Na Hajna však podala trestní oznámení Vysoká škola technická a ekonomická, protože se údajně při schůzce se zástupci školy dopustil trestného činu zneužití pravomoci úřední osoby a vydírání. Ministr jej proto v říjnu odvolal a nahradil Kouckým. Toho si zástupci vysokých škol vesměs chválili, jako náměstek ministra školství Koucký působil už v 90. letech.   kli rot  