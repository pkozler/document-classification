 ČOI objevila nedostatky u části prodejců na výstavě Flora Olomouc  Doplnili jsme vyjádření vedení Výstaviště Flora v 1. a 4. odstavci.   --------------------    Olomouc 5. května (ČTK) - Více než polovina prodejců, které zkontrolovali na přelomu dubna a května na mezinárodní výstavě květin Flora Olomouc pracovníci České obchodní inspekce (ČOI), pochybila. Zákazníky například řádně neinformovali o ceně výrobků. Na pokutách inspektoři na výstavě vybrali 17.200 korun. ČTK o tom dnes informovala mluvčí ČOI Miloslava Fléglová. Vedení Výstaviště Flora, pořadatel výstavy, k výsledkům kontroly uvedlo, že za dodržování předpisů ve stáncích neodpovídá.   Inspektoři zkontrolovali podle mluvčí na výstavišti 21 prodejců. Na nedostatky narazili ve 12 případech, což znamená, že chybovalo 57 procent kontrolovaných. Spotřebitelům například neposkytli informace o výrobku v českém jazyce, nevydali jim na žádost doklad o zakoupení zboží se všemi stanovenými náležitostmi, použili k vážení váhy bez platného úředního ověření a nabízeli nebezpečné výrobky - zapalovače neobvyklého typu.   Inspektoři uložili podle mluvčí na místě deset pokut. Dva případy předali ke správnímu řízení. Pracovníci ČOI dále vydali zákaz používání pěti neověřených měřidel a prodeje 215 výrobků neodpovídajících požadavkům zvláštních právních předpisů, a to v celkové hodnotě 18.660 korun.   Vedoucí výstavnického úseku Výstaviště Flora Ludmila Grecmanová ČTK řekla, že za dodržování norem ve stáncích nesou odpovědnost prodejci, nikoliv pořadatel výstavy. "K tomu, že budou dodržovat veškeré předpisy, se prodejci zavazují při podpisu smlouvy o pronájmu plochy. Pokud ustanovení poruší, je to jejich pochybení," uvedla Grecmanová.   Letošní jarní etapa výstavy květin Flora Olomouc se konala od 28. dubna do 1. května. Expozice se zúčastnilo více než 500 vystavovatelů a prodejců z Česka, Rakouska, Nizozemska, Polska a Slovenska.   orv mol  