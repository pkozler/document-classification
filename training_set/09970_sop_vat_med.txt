 Polský historik a novinář Michnik obdržel občanskou cenu  --------------------    Ke zpravodajství: FOTO/aktuality   --------------------    Praha 25. ledna (ČTK) - Polský historik a novinář, šéfredaktor polského deníku Gazeta Wyborcza, ale i bojovník za lidská práva Adam Michnik (64) dnes na polském velvyslanectví obdržel Občanskou cenu Hanno Ellenbogenové. Tato cena se každoročně uděluje mezinárodně významné osobnosti jako projev uznání za její činnost v mezinárodních vztazích. Michnik ji dnes převzal z rukou ředitele Pražské společnosti pro mezinárodní spolupráci Marca Ellenbogena, za přítomnosti bývalého českého prezidenta Václava Havla a polského velvyslance Jana Pastwy.   Michnik novinářům řekl, že ocenění vnímá jako velikou čest vzhledem k tomu, že tuto cenu před ním obdržela například Madeleine Albrightová nebo dalajlama. Tato cena je důležitá i tím, že má sloužit sbližování mezi národy. Vyzdvihl, že ji přijímá v Praze, se kterou je spojen skrze své české přátele.   Na dotaz novinářů se také vyjádřil k aktuální politické situaci. Loňská letecká katastrofa ve Smolensku podle něj již dlouho nebude strašit polskou společnost. Podle něj toto neštěstí zneužívá opoziční strana Právo a spravedlnost, která z ní obviňuje premiéra Donalda Tuska a ruského premiéra Vladimira Putina. Toto obvinění je však podle něj absurdní. Domnívá se také, že současná vládní koalice udrží moc a opozice ji naopak nepřevezme. Udělení ceny Michnikovi přivítal například přítomný ministr obrany Alexandr Vondra. "Cen je mnoho, Michnik je jen jeden," řekl Vondra novinářům.   Havel tuto cenu obdržel již v roce 2003. Jeho přítel Michnik byl příslušníkem někdejší polské demokratické opozice a byl také za své názory řadu let vězněn. S Havlem se osobně poznal v roce 1978, kdy se rok po vzniku Charty 77 setkali na česko-polské hranici nedaleko Sněžky.   Na konci 80. let se Michnik účastnil diskusí s tehdejším vládnoucím režimem. Diskuse u kulatého stolu zajistily pokojný konec starého režimu. "Nikomu se ani nesnilo, že Polsko vyjde z komunismu tak snadno, bez násilí, bez jediné exekuce, bez šibenic," komentoval to v minulosti Michnik.   Již v roce roce 2008 obdržel Michnik v Olomouci cenu Pelikán udělovanou časopisem Listy za politickou kulturu a občanský dialog. Kromě toho je i držitelem Řádu Tomáše Garrigua Masaryka třetí třídy za vynikající zásluhy o demokracii a lidská práva.   nlm pba  