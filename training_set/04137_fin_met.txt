 Pojišťovny evidují z loňska nejvíc kalamitních škod od roku 1997  Praha 13. ledna (ČTK) - Loňský rok byl pro tuzemské pojišťovny co do počtu kalamitních škod nejhorší od roku 1997, kdy Moravu zasáhly katastrofické povodně. Rozmary přírody způsobily jejich klientům loni přes 100.000 škod, jejichž celkový objem byl několik miliard korun. Vyplývá to z ankety ČTK mezi největšími pojišťovnami. Nejvíce škod vzniklo v zimě následkem tíhy sněhu, o další se podělila květnová a červnová velká voda, srpnové bleskové povodně, následné krupobití a povodně na svátek svatého Václava.   Rok 2010 postihl klienty České pojišťovny jedním z nejvyšších množství kalamitních škod v historii, uvedl mluvčí pojišťovny Tomáš Zavoral. Pokud se loňské přírodní pohromy sečtou dohromady, přesahuje počet pojistných událostí škody ze záplav v roce 2002, kterých bylo 53.000. Za rok 2010 se počet kalamitních škod vyšplhal k 55.000 a pojistné plnění za čtyři kalamity překračuje 2,3 miliardy Kč. Polovina jich vznikla kvůli tíze sněhu nebo námraze, o zbývající polovinu se zhruba stejným dílem dělí krupobití, povodeň a záplava, dodal.   Loňský rok lze bezesporu nazvat rokem kalamit, souhlasil mluvčí Generali Jiří Cívka. Vedle povodní, vichřice a krupobití se na celkovém výčtu škod podílel podle něj výraznou měrou sníh. Sněhová pokrývka a její tání způsobily klientům Generali dvakrát více škod než v roce 2009. Zatímco předloni jich registrovala 3000 za celkem 109 milionů korun, účet loňského sněhu, který ještě poroste, se zatím zastavil na 5700 škodách za více než 162 milionů korun.   Na loňských číslech se podílelo několik kalamit, doplnil mluvčí Allianz Václav Bálek. Začalo to podle něj tíhou sněhu s téměř 3000 škodami za 83 milionů Kč, poté následovaly květnové záplavy na Moravě, z nichž klienti nárokovali škody za 20 milionů korun. Další povodně udeřily v srpnu, tentokrát na severu Čech, kde velká voda odnesla majetek poškozených za 120 milionů Kč. Největší pojistnou událostí loňského léta bylo u Allianz srpnové krupobití, které napáchalo škody zejména v Praze a okrajových částech hlavního města za téměř 350 milionů korun.   Klientům Kooperativy způsobily živelní katastrofy v loňském roce přes 44.000 škod za celkem dvě miliardy korun. V roce 2009 přitom Kooperativa evidovala 24.500 takovýchto škod za 800 milionů Kč, upozornil mluvčí pojišťovny Milan Káňa. Největším škůdcem u Kooperativy byla v roce 2010 velká voda, která celkově způsobila 7700 škod za 810 milionů korun, z toho 370 milionů na majetku občanů a 440 milionů Kč na majetku podnikatelů a velkých průmyslových areálech, vyčíslil.   Filip Dušek dvd  