 Počet dlužníků v registru Solus loni stoupl o desetinu  Praha 6. ledna (ČTK) - Počet dlužníků v registru fyzických osob sdružení Solus, kteří mají nebo měli v uplynulých třech letech problémy se splácením závazků, vzrostl v roce 2010 o deset procent na 951.290. Sdružení o tom dnes informovalo ČTK v tiskové zprávě. Solus předpokládá, že letos bude evidovat více než milion klientů, kteří aktuálně mají nebo v posledních třech letech měli problém se splácením závazků.   Registr o dlužnících vede téměř 1,8 milionu záznamů. Poměr mezi počtem záznamů a počtem dlužníků roste, na dvacet závazků po splatnosti tak připadá jen jedenáct dlužníků. "Počet dlužníků po splatnosti rok od roku stoupá, nicméně vnímáme zpomalování tohoto trendu. Registr se co do počtu klientů zcela nepochybně přiblížil hranici své naplněnosti," komentoval situaci tajemník sdružení Jan Stopka.   Celková dlužná částka po splatnosti, kterou spotřebitelé členským společnostem sdružení neuhradili, vzrostla loni meziročně o třetinu a blíží se 31 miliardám Kč. Na osobu pak připadá průměrná dlužná částka po splatnosti 32.557 Kč. Nárůst evidovaných dluhů po splatnosti v registru však není způsoben jen zhoršenou finanční situací u spotřebitelů, ale také rozšiřováním členské základny sdružení. Každý nový člen nahrává zpětně do registru klienty, u kterých má souhlas," upřesnil Stopka.   Registry Solus působí podle Stopky preventivně. V loňském roce svůj dluh po splatnosti uhradilo téměř 370.000 lidí. "Přibližně pětina z nich byla mimo vší pochybnost motivována snahou uzavřít další smluvní závazek, neboť splacení v krátké době předcházel, a poté následoval dotaz jiného člena sdružení do registru," vysvětlil Stopka.   Registry Solus evidují vedle spotřebitelů také firmy a podnikatele s dluhy. Počet podnikatelských subjektů evidovaných v Registru IČ vzrostl meziročně o třetinu na téměř 60.000, záznamů po splatnosti je u podnikatelských subjektů přes 80.000. Dlužná částka po splatnosti vzrostla o 69 procent na 3,5 miliardy Kč.   Sdružení Solus má 34 členů, z toho 17 nebankovních finančních společností, osm bank, tři stavební spořitelny, čtyři mobilní operátory, jednu energetickou společnost a jeden velkoobchodní řetězec.   Členství ve sdružení Solus umožňuje přístup nejen k informacím o klientech, kteří čelili nebo čelí potížím se splácením svých závazků, ale také k databázi odcizených a neplatných dokladů a k insolvenčnímu registru. Členská společnost se na základě dotazu do databáze dozví pouze informaci o existenci dluhu klienta, případně o jeho úhradě. Ta je v registru uchována tři roky. Data se v databázi shromažďují pouze se souhlasem zákazníků. Sdružení vzniklo v létě 1999.   fd dvd  