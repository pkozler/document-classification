 Zemědělci z Olomouckého kraje pokračují v redukci chovů prasat  Olomouc 16. května (ČTK) - Farmáři z Olomouckého kraje pokračují v redukci chovů prasat. Na začátku dubna jich zemědělské podniky z regionu chovaly 111.408, což představuje meziroční pokles o více než 11 procent. Stavy prasat se meziročně snížily i v celém Česku, klesly o 8,4 procenta na 1,75 milionu kusů. Vyplývá to z údajů Českého statistického úřadu.   Meziroční pokles v počtu chovaných prasat statistici hlásí ve všech krajích s výjimkou Ústeckého a Pardubického. Redukce souvisí podle odborníků s tím, že výroba vepřového je nerentabilní. Chovy snižují podle Agrární komory zejména podniky, které nemají možnost kompenzovat výrobu vepřového jinou zemědělskou produkcí.   Největšími domácími chovateli prasat jsou farmáři ze Středočeského kraje, Vysočiny a Jihomoravského a Jihočeského kraje. Jejich chovy dohromady čítají více než polovinu celostátního počtu prasat. Zemědělské podniky z Olomouckého kraje se na chovu prasat v zemi podílejí 6,4 procenta.   orv snm  