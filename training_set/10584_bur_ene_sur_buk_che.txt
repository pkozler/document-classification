 Cena ropy Brent po více než dvou letech vystoupila nad 100 dolarů  Ve 2. odstavci a v tabulce jsme aktualizovali ceny, ve 4., 7. a 9. odstavci jsme doplnili komentáře analytiků, další informace a souvislosti v celém textu.   --------------------    Londýn/New York 31. ledna (ČTK) - Cena severomořské ropy Brent dnes vystoupila nad 100 dolarů za barel, kde byla naposledy v říjnu 2008. Analytici vidí hlavní příčinu růstu cen ropy v nepokojích v Egyptě a v riziku, že by se demonstrace mohly přenést na další arabské země. Suezský průplav, přes který tankery vozí ropu z Perského zálivu do Evropy, zůstává v provozu.   Kolem 18:15 se nejbližší termínový kontrakt na ropu Brent s dodáním v březnu prodával za zhruba 100,60 USD a proti předchozímu závěru v New Yorku byla jeho cena vyšší o více než jedno procento. Cena přitom ráno vystoupila na 99,97 USD a během dne oslabovala. Barel americké lehké ropy West Texas Intermediate (WTI) zdražil na 91,10 USD.   Na obnovený růst cen ropy měl patrně vliv i pokles kurzu dolaru. Ten začal vůči euru oslabovat v reakci na statistiku, která ukázala, že roste míra inflace v zemích eurozóny.   "Tím důvodem byl už v pátek Egypt, ta situace by mohla ohrozit plynulost dodávek. Pokud tam bude konzervativnější vláda, mohl by to být problém pro Saúdskou Arábii i pro Spojené státy," řekl podle agentury Reuters hlavní analytik makléřské společnosti Lind-Waldock Richard Ilczyszyn. "Já si myslím, že každá cena, která je nad 90 dolary, začíná mít negativní dopady na ekonomiku," dodal.   Egyptem od začátku minulého týdne zmítá vlna nepokojů a demonstrace za odstoupení prezidenta Husního Mubaraka, který zemi vládne 30 let. Protesty o víkendu přerostly v násilnosti a rabování, což negativně ovlivní ekonomiku i turistiku. Podle analytiků je ale největší riziko v tom, že by vlna nepokojů mohla vést k islámskému radikalismu.   Brent je referenčním kontraktem pro většinu typů ropy, která se těží v Evropě, Africe a na Blízkém východě. Od loňského srpna, kdy byl Brent na zhruba 70 dolarech za barel, jeho cena vytrvale roste. Vliv má oživení ekonomiky a s tím spojený růst poptávky po energiích. Brent byl na rekordu v červenci 2008, kdy přechodně vystoupil nad 147 dolarů za barel. Nicméně kvůli krizi cena ještě do konce roku 2008 spadla ke 30 dolarům.   "Teď se obchoduje podle intenzity strachu. Minulý týden trh evidentně dosáhl určitého dna, pátek už byl ale dnem strachu a paniky a obchodníci začali před víkendem své pozice více chránit," podotkl makléř společnosti BNP Paribas Commodity Futures Tom Bentz. "Trend směřuje nahoru, obchodníci nakupují při každém poklesu ceny," řekl.   Brent se zpravidla prodává levněji než WTI, což ale v posledních měsících neplatí. Nejenže je Brent dražší, cenová přirážka se navíc pohybuje kolem deseti dolarů, což je blízko rekordu. Ceně americké lehké ropy v růstu brání vysoké zásoby v terminálu Cushing v Oklahomě. Z něj se dodává ropa určená k plnění kontraktů uzavřených na burze Nymex. Vliv má ale i pokles těžby v Severním moři.   "Těžba v Severním moři v posledních dvou letech údajně klesla ze čtyř milionů na tři miliony barelů denně. Takže pokles dodávek na fyzickém trhu začal ten cenový rozdíl zvyšovat i na papírovém trhu," řekl hlavní analytik investiční společnosti Strategic Energy Research &amp; Capital Mark Kellstrom. "Za druhé, my bychom pochybovali o tom, že vývoj zásob bude mít bezprostřední vliv na ceny. V zemích Organizace pro hospodářskou spolupráci a rozvoj, a především v Evropě, jsou nyní zásoby ropy mnohem napjatější," dodal analytik.   Analytici doporučují více sledovat vývoj cen ropy z produkce Organizace zemí vyvážejících ropu (OPEC). Průměrná cena ropy členů OPEC je nyní kolem sedmi dolarů nad cenou WTI a nesnižuje se.      Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  březen  100,67  99,42     New York - Nymex  WTI  březen  91,06  89,34     spr mha dvd  