 Korejské námořnictvo osvobodilo zajatou loď a zabilo osm pirátů  Soul 21. ledna (ČTK) - Jihokorejské námořnictvo osvobodilo nákladní loď zajatou minulý týden v Indickém oceánu. Všech 21 členů posádky je v pořádku, při zásahu bylo zabito osm somálských pirátů, oznámil dnes jihokorejský prezident I Mjong-bak. Zároveň pohrozil, že Jižní Korea tvrdě zasáhne proti jakýmkoli případům námořní kriminality.   Posádku jihokorejského plavidla Samho Jewelry tvoří osm Jihokorejců a 13 námořníků z Indonésie a Barmy. Loď byla zajata 15. ledna ve vodách mezi Ománem a Indií.   Jihokorejské námořnictvo pronásledovalo unesené plavidlo několik dní a pro osvobozovací akci se rozhodlo dnes v časných ranních hodinách. Při zásahu byl postřelen kapitán plavidla, který byl ihned převezen do nemocnice. Podle Mjong-baka ale jeho zranění nejsou vážná. Osm pirátů bylo zastřeleno a pět jich bylo zatčeno.   Námořní lupiči i přes přítomnost mezinárodních flotil napadají lodě v Adenském zálivu i v Indickém oceánu. Na výkupném za unesená plavidla inkasují ročně miliony dolarů. Podle statistiky Reuters zadržují v současnosti 29 větších plavidel s více než 700 námořníky.   drk ank  