 Čtvrtletní zisk Hondy výrazně klesl, firma čeká zlepšení  Tokio 31. ledna (ČTK) - Japonské automobilce Honda Motor v posledním čtvrtletí podle očekávání výrazně klesla ziskovost, firma však zlepšila výhled pro celý finanční rok do konce března. Zisky všech japonských automobilek nyní sráží ukončení vládních subvencí úsporným vozů a následný propad domácího prodeje, zatímco export podkopával silný kurz jenu.   Honda dnes sdělila, že její čistý zisk ve třetím čtvrtletí do konce prosince klesl meziročně o 40 procent na 81,1 miliardy jenů (17,6 miliardy Kč). Provozní zisk firmy se snížil o 29 procent na 125,7 miliardy jenů a o více než 15 miliard jenů překonal odhady analytiků. Tržby společnosti klesly o šest procent na 2,11 bilionu jenů.   Svůj výhled celoročního provozního zisku však Honda zvýšila na 620 miliard jenů z dosavadních 500 miliard. Analytici podle agentury Thomson Reuters v průměru čekají celoroční zisk 594 miliard JPY.   Zlepšení čeká Honda díky silným prodejům v zahraničí a zejména oživujícímu americkému trhu. Japonské automobilky se snaží překonávat dopad silného jenu vůči dolaru a vyšších cen surovin a materiálů snižováním fixních nákladů a posilováním efektivnosti produkce.   hp jw    