 Automobilka Saab si zajistila peníze, chce obnovit výrobu  Doplnili jsme podrobnosti o získaných financích a obnovení produkce v 1. a 2. odstavci a další informace ve 4. a 5. odstavci.   --------------------    Amsterodam 2. května (ČTK) - Ztrátová švédská automobilka Saab si zajistila krátkodobé finanční prostředky v hodnotě 59,1 milionu eur (1,4 miliardy Kč). Do týdne hodlá obnovit výrobu, kterou začátkem minulého měsíce přerušila kvůli nedostatku peněz na platby dodavatelům. Oznámil to dnes podle agentur AP a Reuters její nizozemský majitel Spyker.   "Saab Automobile hodlá obnovit výrobu během týdne v závislosti na dohodách o termínech dodávek s dodavateli," sdělila nizozemská společnost. Generální ředitel Spykeru Victor Muller se za výpadky ve výrobě omluvil. "Učiníme vše, co je v naší moci, abychom co nejdříve obnovili důvěru v náš podnik," dodal.   Saab nadále pracuje na tom, aby si zajistil dlouhodobější finanční prostředky. Podle jednoho z vedoucích pracovníků by během několika dnů mohla být v Číně uzavřena dohoda, jež by pomohla automobilce přežít, napsala agentura Reuters.   Muller minulý týden připustil, že plánovaný prodej 80.000 vozů v letošním roce je nyní nereálný. V prvním čtvrtletí se prodej Saabu téměř zdvojnásobil na 9400 vozů z 4900 vozů před rokem.   Spyker se začátkem loňského roku po vleklých jednáních dohodl s americkou automobilkou General Motors, že koupí její ztrátovou divizi Saab za 400 milionů dolarů (zhruba 6,5 miliardy Kč) v hotovosti a akciích. Dohoda o prodeji zachránila švédskou značku před postupným ukončením činnosti, o kterém rozhodla GM.   Mnoho odborníků se ke spojení podniků Spyker a Saab staví skepticky. Saab vyrábí automobily od roku 1949 a součástí GM se stal v roce 1989, od té doby je však téměř nepřetržitě ztrátový. Spykeru se ještě nikdy nepodařilo vykázat zisk a se ztrátou počítá i v letošním roce.   pmh vju    