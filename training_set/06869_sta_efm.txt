 Miliardář Vítek se stal oficiálně jediným akcionářem skupiny CPI  Praha 5. ledna (ČTK) - Jediným akcionářem tuzemské realitní skupiny CPI se stal miliardář Radovan Vítek. Hodnota holdingu se pohybuje kolem 30 miliard korun. Společnost to dnes oznámila ČTK v tiskové zprávě. Dosud byla oficiální majitelkou společnosti Vítkova matka Milada Mladá.   Vítek je v posledních týdnech v popředí pozornosti hlavně jako největší věřitel loterijní společnosti Sazka. Celková Vítkova pohledávka vůči Sazce činí 950 milionů korun. V současnosti jedná s J&amp;T Bankou o koupi další pohledávky ve výši 500 milionů korun, polovina je už podle CPI po splatnosti.   Vítkova firma byla v roce 2010 také největším investorem do podnikatelských nemovitostí v Česku. Podle dnes zveřejněných čísel realitní poradenské společnosti King Sturge loni skupina v Česku investovala do realit 292 milionů eur (asi 7,3 miliardy korun), což je 44 procent z celkového objemu transakcí. Kupovala například obchodní centra, kancelářské budovy i výrobní haly.   Po společnosti RPG Byty finančníka Zdeňka Bakaly je CPI druhým největším vlastníkem nájemních bytů v Česku. Vlastní kolem 13.000 bytů na severu Čech i na Moravě. Skupina vlastní a spravuje 300.000 metrů čtverečních obchodních ploch, 56.000 čtverečních metrů kanceláří a 17 hotelů.   dnv vju  