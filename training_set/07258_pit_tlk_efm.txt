 Česká pozice: GTS koupila za 610 milionů korun český Sitel  Praha 12. ledna (ČTK) - Nizozemská skupina GTS, do níž patří i celonárodní telekomunikační operátor GTS Czech, koupila provozovatele největšího nezávislého internetového uzlu v Česku, společnost Sitel. S odvoláním na zdroje z telekomunikačního a bankovního trhu o tom informoval server Česká pozice. Cena za prodej společnosti by se podle něj měla pohybovat kolem 25 milionů eur (zhruba 610 milionů Kč).   "Informaci zatím nemůžeme komentovat," uvedla mluvčí společnosti GTS Czech Lucie Řeřichová s tím, že případné oznámení nelze očekávat v řádu dní.   Serveru naopak zprávu potvrdil ředitel Sitelu Jan Novák. Dodal, že do oficiálního zveřejnění komuniké o spojení obou firem nebude žádná ze stran samostatně poskytovat jakoukoli oficiální informaci.   Společnost Sitel vznikla v roce 1991. Od počátku se zaměřuje zejména na montáž technologií z celého telekomunikačního spektra, především datových a optických sítí. V jejím datovém centru v Praze 10 se nachází důležitý uzel, který propojuje jednotlivé operátory mezi sebou a zároveň se zahraničím.   Podle názoru některých odborníků telekomunikačního odvětví lze nyní očekávat paušální zdražení služeb, upozornil server s tím, že ceny Sitelu jsou v porovnání s okolní Evropou nižší a zdražení by zřejmě přišlo, i kdyby získal Sitel někdo jiný.   cfr vju  