 Lékařskou fakultu v Olomouci povede děkan Milan Kolář  Olomouc 17. května (ČTK) - Lékařskou fakultu Univerzity Palackého v Olomouci povede v příštích čtyřech letech Milan Kolář z Ústavu mikrobiologie LF UP. Ke zvolení při dnešních volbách potřeboval celkem 19 hlasů, ve druhém kole pro něj hlasovalo 21 z 35 přítomných členů akademického senátu. Vystřídá dosavadního děkana Zdeňka Koláře, který stál včele fakulty dvě funkční období a znovu kandidovat nemohl.   Nový děkan si před sebe staví tři základní priority. "Je to kvalitní výuka na naší fakultě, podpora vědecko-výzkumné činnosti a spolupráce s fakultní nemocnicí a ostatními zdravotnickými zařízeními. Všechny musí být vyvážené a jenom to zaručí zdravý, úspěšný vývoj naší fakulty," řekl krátce po zvolení ČTK Milan Kolář.   O místo děkana se dnes kromě něj utkali i bývalá proděkanka Ivana Oborná z Porodnicko-gynekologické kliniky LF UP, která vypadla v prvním kole volby. Kolář uvedl, že s ní počítá na místo proděkanky pro zahraničí. Třetím kandidátem byl Tomáš Papajík z Hemato-onkologické kliniky LF UP, který od roku 2008 stojí v čele Akademického senátu LF UP. Ve druhém kole voleb získal o sedm hlasů méně než Kolář.   Akademický senát volil nového děkana už 19. dubna, tehdy ho ale nevybral. Kandidovali přitom stejní lidé jako při dnešní volbě. Děkana musí jmenovat rektor UP, funkce se má ujmout od 1. června.     Lékařská fakulta je jednou z osmi fakult Univerzity Palackého. Poskytuje magisterské studium všeobecného a zubního lékařství, doktorské studijní programy a také celoživotní vzdělávání včetně programu Univerzity třetího věku.   srd snm  