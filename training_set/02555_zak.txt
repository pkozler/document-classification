 Pohřešovaná jednapadesátiletá žena z Hradce nalezena mrtvá  Hradec Králové 13. ledna (ČTK) - Pohřešovaná jednapadesátiletá žena z Hradce Králové, po které policie na konci prosince vyhlásila pátrání, byla v úterý nalezena mrtvá v lese u Čeperky na Pardubicku. Po předběžném ohledání nic nenasvědčuje tomu, že by žena zemřela cizím zaviněním. ČTK to dnes řekla mluvčí pardubické policie Markéta Janovská. Další okolnosti úmrtí policie vyšetřuje.   Žena byla pohřešována od odpoledne 21. prosince, kdy údajně odešla z domova na Benešově třídě do obchodu Lidl na Brněnské ulici v Hradci Králové. Po nákupech žena měla údajně navštívit svoji kamarádku v Palachově ulici. Domů se ale nevrátila a nepodala o sobě žádnou zprávu. Policejní pátrání však nepotvrdilo, že by žena v obchodě a u kamarádky byla. Bezúspěšné bylo i pátrání v nemocnicích a železničních nádražích.   ry sap  