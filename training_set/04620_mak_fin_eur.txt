 Řecký ministr navrhuje, aby EU a MMF prodloužily splatnost úvěru  Paříž/Atény 2. května (ČTK) - Řecký ministr financí Jorgos Papakonstantinu navrhuje, aby Evropská unie a Mezinárodní měnový fond daly Aténám více času na splacení záchranného úvěru a žádaly i nižší úrok, než na jakém se Řecko původně dohodlo. Řecko by tak podle ministra mělo šanci dostat se z nynější dluhové krize. Papakonstantinu zároveň odmítl myšlenku, aby Řecko požádalo o restrukturalizaci dluhu.   Papakonstantinu se tak v rozhovoru s francouzským deníkem Libération stal prvním řeckým činitelem, který nastolil myšlenku dalšího zmírnění podmínek záchranného úvěru v objemu 110 miliard eur (asi 2,7 bilionu Kč). Na něm se Atény dohodly loni v květnu s tím, že úvěr budou čerpat postupně po dobu tří let a po průběžném plnění podmínek.   Rozhovor s Papakonstantinem francouzské noviny otiskly pouhý den před příjezdem inspekce, která je složena z věřitelů Řecka. Evropská unie zemi snížila úrok a změnila splátkový kalendář už v březnu, aby Aténám poskytla prostor k nadechnutí. Řecko podle ministra žádnou restrukturalizaci dluhu neplánuje, i když trhy s ní částečně počítají.   "Bylo by lepší, kdybychom ještě víc prodloužili splatnost toho úvěru v objemu 110 miliard eur, který nám poskytli naši partneři, a kdybychom také snížili úrok. V takovém případě bychom mohli splatit i další splátky," řekl ministr.   spr jw  