 Aktivisté v Saúdské Arábii prosazují volební právo žen  Rijád 17. ledna (ČTK) - Skupina aktivistů v Saúdské Arábii zahájila kampaň za právo žen kandidovat v nadcházejících obecních volbách. Informovala o tom agentura AP. Jeden z nejkonzervativnějších režimů na světě patří mezi posledních pět zemí, kde je volební právo žen omezeno, nebo je jim odepřeno zcela.   Kampaň s názvem Moje země je propagovaná prostřednictvím sociálních sítí a dopisů rozeslaných obecním radám, do nichž se volí.   Od roku 1937 do 70. let se místní volby konaly ve velkých městech na západě země a postupně byly zavedeny i do dalších měst včetně Rijádu. V roce 2005 byly volby poprvé celostátní, ale ženy neměly právo hlasovat. To by se mělo podle saúdskoarabského tisku změnit. Ve druhých obecních volbách, které jsou naplánovány na letošní duben, umožní prý režim ženám volit, avšak nikoliv kandidovat.   Obecní volby před šesti lety skončily jasným vítězstvím islamistů. Jejich vítězství hrozilo i ve druhých obecních volbách plánovaných na rok 2009, proto byl termín voleb o dva 2 roky posunut.   Případné rozšíření volebního práva na ženy by mohlo být dalším z pokusů o reformu absolutní monarchie; zatím však nechávají absolutní moc panovníka de facto nedotčenu.   V obecních volbách se volí pouze polovina členů 178 obecních rad, druhá polovina je jmenována. V zemi nejsou politické strany ani parlament.   jzk sva hej  