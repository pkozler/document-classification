 Veletrh Tourism Expo se zaměří na dovolené pro rodiny i samotáře  Olomouc 20. ledna (ČTK) - Dovolené pro vyznavače sportu, poznávání, dovolenkáře dávající přednost pohodlí, rodinné typy, ale také pro samotáře nabídne letošní veletrh cestovního ruchu Tourism Expo, který bude hostit na konci ledna olomoucké Výstaviště Flora. Dosud se na něj přihlásilo zhruba šest desítek vystavovatelů, kromě českých přijedou i zástupci sousedního Slovenska, řekla dnes novinářům manažerka veletrhu Jana Jirovská.   Na tradiční výstavě cestovního ruchu a volného času, která bude mít letos motto Cestování pro všechny, se budou prezentovat zástupci cestovních kanceláří, agentur, hotelů, lázeňských center nebo firem nabízejících nejrůznější rekreační či kulturní programy.   "Protože se v posledních letech stále zvyšuje poptávka po tuzemských rekreacích, se veletrh zaměří na lokality okolních regionů. Své stánky na výstavě budou mít regiony střední a severní Moravy, východních Čech, Vysočiny a Královéhradeckého kraje s velmi přitažlivými mikroregiony," uvedla Jirovská.   Doplnila, že v rámci doprovodného programu se mohou návštěvníci těšit například na fotografické výstavy nebo besedy s cestovateli, festival lidových řemesel, závod v parkovém orientačním běhu Olomoucký kufřík, barmanské show, módní přehlídky, ukázky účesové módy, masáží a povídání o alternativní medicíně.   Veletrh Tourism Expo se letos v Olomouci uskuteční už pošestnácté. Výstaviště Flora jej bude hostit od 28. do 30. ledna. Loni veletrh navštívilo zhruba 4500 lidí.   orv sap  