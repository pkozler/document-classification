 Před 10 lety zemřela česká undergroundová legenda "Mejla" Hlavsa  --------------------    Ke zpravodajství: FOTO ve Fotobance  ID foto: FO01295549, FO00459020, FO00285370, FO00221949, FO00220109   --------------------    Praha 4. ledna (ČTK) - Začátek nového tisíciletí začal pro českou rockovou muziku smutně - 5. ledna 2001 zemřel jeden ze symbolů českého undergroundu a spoluzakladatel skupiny The Plastic People of the Universe (PPU) Milan "Mejla" Hlavsa (49). Necelý rok před svou smrtí podstoupil operaci rakoviny plic, ze které se dokázal zotavit, nemoc však nakonec byla silnější, než jeho vůle k životu.   Baskytarista Hlavsa se narodil 6. března 1951 na pražském Břevnově. Prošel řadou skupin a v roce 1968 spoluzaložil PPU. V 70. letech byla undergroundová hudba vystavena perzekuci ze strany normalizačního režimu - přišel zákaz vystupování, Hlavsa byl vyhozen od zeměměřičů a živil se lepením igelitových pytlů. V té době se také dostal do kontaktu se špičkou disentu okolo Václava Havla.     Koncem 80. let se PPU prakticky rozpadli a Hlavsa hrál v kapelách Garáž a Echt!. Založil také hudební skupinu Půlnoc a po jejím rozpadu Fiction. Po listopadu 1989 si mimo jiné zahrál společně s Lou Reedem z Velvet Underground u příležitosti setkání prezidentů Václava Havla a Billa Clintona v americkém Bílém domě. V roce 1999 vydal své sólové album Šílenství, na kterém experimentoval s prvky elektronické hudby.   tom ped  