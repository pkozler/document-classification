 ČSA se s odbory dohodly na společné části kolektivní smlouvy  Praha 31. ledna (ČTK) - České aerolinie se dohodly se zástupci všech devíti odborových centrál na společné části kolektivních smluv. Ty zaměstnancům skupiny České aerolinie garantují dosavadní výši mezd a benefitů, příspěvek na penzijní připojištění a stravování. O dohodě na první části kolektivní smlouvy, která je pro všechny profesní odborové organizace společná, dnes ČTK informovala mluvčí ČSA Hana Hejsková.   Prezident Českého sdružení dopravních pilotů (CZALPA) Filip Gaspar dohodu vítá. "Pro specifické profese je však důležité uzavřít jednotlivé kolektivní smlouvy," zdůraznil Gaspar. Společná část kolektivní smlouvy totiž vstoupí v platnost teprve tehdy, když bude u některé z profesních odborových centrál uzavřena kolektivní smlouva jako celek. V současnosti ČSA zaměstnávají zhruba čtyři tisíce lidí, z nich asi desetina jsou piloti.   CZALPA je v současné době s vedením společnosti ve sporu kvůli propuštění 17 pilotů v minulém týdnu. Sdružení pilotů nesouhlasilo s výběrem konkrétních osob, které společnost propustila. Odvolávalo se na takzvaný princip seniority, který služebně starším pilotům přednostně zaručuje udržení zaměstnání. Vedení ČSA však požadavky na zrušení výpovědí odmítlo právě s poukazem na vypršení loňské kolektivní smlouvy, která princip seniority garantovala, a neexistenci smlouvy nové.   ČSA se předloni potýkaly s hrozbou ukončení provozu a vykázaly ztrátu 3,8 miliardy korun. Procházejí proto ozdravnou kůrou, jejíž součástí je kromě propouštění také výrazné snížení počtu letadel. Hospodaření firmy by mělo stabilizovat její propojení s dlouhodobě ziskovým Letištěm Praha, vznik Českého Aeroholdingu už schválila vláda.   cfr dvd  