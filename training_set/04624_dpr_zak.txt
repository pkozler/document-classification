 Při nehodě v Jablonném v Podještědí se vážně zranily dvě ženy  Jablonné v Podještědí (Liberecko) 29. ledna (ČTK) - Dvě ženy se vážně zranily při nehodě dvou osobních aut, která se dnes stala u Jablonného v Podještědí na Liberecku. Poraněnou cizinku musel do nemocnice přepravit vrtulník. ČTK to řekli mluvčí policie a záchranářů. Na silnici číslo 13 nehoda dočasně omezila provoz.   Podle mluvčí krajské záchranné služby Lenky Markovičové utrpěla cizinka narozená v roce 1983 velmi vážné poranění hlavy. Vrtulník ji přepravil na traumatologii do Liberce. Se zraněným hrudníkem tam skončila i o tři roky starší žena. Zraněné museli z havarovaného auta vyprostit hasiči.   Nehoda se stala kolem 09:00, krátce před 11:00 byl podle informací na webových stránkách policie v úseku průjezd obnoven. "Viník dopravní nehody nedal přednost v jízdě," řekla ČTK policejní mluvčí Ludmila Knopová.   jem pba  