 ADRA na obnovu Haiti dala zatím polovinu z vybraných 22 milionů  Praha 6. ledna (ČTK) - Rok po ničivém zemětřesení investovala česká pobočka humanitární organizace ADRA zhruba polovinu z 22 milionů, které věnovali čeští dárci, do pomoci obyvatelům Haiti. Čtvrtinu částky použila v první fázi humanitární pomoci, kdy bylo potřeba distribuovat balíčky první pomoci nebo čističky vody. Přibližně stejný podíl finanční pomoci pak vložila do spuštění vzdělávacího projektu, který má Haiťanům pomoci zlepšit zemědělství, řekl na tiskové konferenci ředitel organizace Jan Bárta.   "Těsně po zemětřesení bylo potřeba zajistit první pomoc raněným, přísun pitné vody a potravin. Poté jsme stavěli přístřešky a nyní se chceme zaměřovat na rozvoj zemědělství," řekl ČTK koordinátor projektu Lukáš Laube.   Projekt na zlepšení zemědělství připravují Češi společně se svými kolegy z kanadské pobočky organizace ADRA. Finančně přispívají rovným dílem, uvedl Laube. Protože je velká část Haiťanů negramotná, probíhá výuka zemědělských metod formou obrázků. "Díky tomu je vhodná i pro žáky základních škol. Na ty bychom se nyní rádi zaměřili, protože základní škola je často jediné vzdělání, které obyvatelé Haiti v životě získají, a proto je dobré, aby si z ní odnesli nějaké praktické znalosti a dovednosti" dodal Laube.   Kromě humanitární pomoci a rozvoje zemědělství Češi v uplynulém roce také opravili vodní zdroj, který zásobuje vodou zhruba 3000 rodin. Právě na obnovu vodních zdrojů by se ADRA ráda zaměřila v dalších letech, kdy na Haiti bude působit. "Díky rekonstrukci zdrojů pitné vody se daří radikálně snížit počet nemocí, jako je například cholera," řekl Laube.   V karibské zemi dlouhodobě působí tři čeští odborníci. Další dva je podporují z České republiky. S Čechy přímo na Haiti spolupracuje desítka místních obyvatel. Najít v zemi zemědělské odborníky prý není problém. "Těžší ovšem je, aby nám neutekli. Mají totiž vysoké požadavky na platy a klidně odejdou pracovat pro jinou organizaci," vysvětlil Laube.   Haiti zasáhlo zemětřesení 12. ledna 2010, podle seizmologů dosáhlo síly 6,2 stupňů Richterovy stupnice. Epicentrum se nacházelo v blízkosti hlavního města Port-au-Prince. Následkem katastrofy se zhroutilo množství budov v metropoli i na venkově. Počet lidských obětí se odhaduje na 200.000. Celkové škody byly vyčísleny na 11 bilionů amerických dolarů.   tmn vit  