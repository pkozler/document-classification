 Praha bude šetřit na stavbách kolem tunelu Blanka  Praha 11. května (ČTK) - Praha bude šetřit na stavbě tunelu Blanka. Odloží proto možná například zkrášlení výdechových objektů a opravu bastionu na Prašném mostě, nepostaví zatím asi ani takzvaný baldachýn nad parkovištěm u Letenských sadů. Město naopak v rámci stavby opraví Letenské náměstí. Novinářům to po dnešním kontrolním dnu na stavbě tunelu řekl náměstek primátora Karel Březina (ČSSD).   Jaké stavby, které jsou naplánovány nad rámec původní zadávací dokumentace, město nakonec vybuduje, rozhodne rada v příštích týdnech. "Ze stavby jsme vyndali věci, které jsou nadstandardní," řekl Březina. Navrhovat bude, aby výdechové objekty, které vyvádějí vzduch z tunelového komplexu, prozatím nedostaly zkrášlující opláštění.   Z rozpočtu by se podle něj neměl také stavět baldachýn, který má podle projektu zakrýt parkoviště nad podzemní křižovatkou na Letné a má oddělit zelený prostor sadů od budoucího tunelu. Jeho stavba se nelíbí některým místním obyvatelům, podle kterých bude zbytečně drahý a nefunkční. Pokud se město podle Březiny rozhodne stavbu vybudovat, zaplatí ji v budoucnosti z jiných prostředků než z rozpočtu tunelu Blanka.   Opraven by také v současné době neměl být ani bastion na Prašném mostě. Praha se pokusí získat peníze na tuto akci například z fondů Evropské unie.   Součástí rozpočtu tunelového komplexu by naopak měla být kompletní rekonstrukce Letenského náměstí. Březina dále slíbil, že do konce roku bude zprovozněna Patočkova ulice, a bude tak zrušena objízdná trasa po Myslbekově ulici. "Přináší to určité vícenáklady, ale uleví se místním obyvatelům," poznamenal náměstek.   Praha by také měla uvolnit peníze na změnu technologií podle požadavků Technické správy komunikací, odboru krizového řízení, ministerstva vnitra a hasičů. "Technologie morálně zastarávají mnohem rychleji. To, co bylo vyprojektováno v dokumentaci na začátku minulého desetiletí, je teď již zastaralé," řekl Březina.   Radě chce nyní předložit materiál, který doporučí, co by mělo město postavit a co ne. Následovat bude jednání o ceně těchto opatření. Z nich vzejde další dokument, kterým by se mělo zabývat červnové zastupitelstvo. Určí termín zprovoznění tunelu i odhad celkové ceny.   Tunel Blanka měl původně stát včetně DPH 21,2 miliardy korun za stavební část a 4,2 miliardy Kč za technologie. Dalších 1,58 miliardy korun měly podle smluv stát průzkumy nebo inženýrská a projektová činnost. Vedení města ale zjistilo, že má za stavbu zaplatit téměř 38 miliard korun. Zvýšení má na svědomí inflace, dražší technologie, ale i takzvané vícepráce, tedy objednávky nad původní rozsah stavby.   Karel Čapek pba  