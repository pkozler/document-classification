 Švýcarsko postupně vyřadí z provozu všechny jaderné elektrárny  Curych 25. května (ČTK) - Švýcarská vláda rozhodla, že postupně vyřadí z provozu všech pět jaderných elektráren v zemi. Žádnou z nich ale nebude odstavovat předčasně. Poslední reaktor by tak měl přestat dodávat energii do sítě v roce 2034, uvedla dnes švýcarská agentura SDA.   Důvěra veřejnosti v jadernou energetiku utrpěla po havárii jaderné elektrárny v japonské Fukušimě, kterou počátkem března způsobila vlna cunami při rozsáhlém zemětřesení. Jaderné elektrárny přitom vyrábějí 40 procent elektřiny ve švýcarské síti.   V březnu švýcarská vláda pozastavila schvalovací proces pro tři nové jaderné elektrárny. A o víkendu protestovalo proti jaderné energetice ve Švýcarsku zhruba 20.000 lidí. Byla to největší taková demonstrace od 80. let minulého století.   Nové reaktory, až staré elektrárny doslouží, už se ve Švýcarsku nebudou stavět. Nejstarší reaktory by po 50 letech provozu měly být odstaveny v roce 2019. Opozice ale volala po rychlejším ústupu od jaderné energetiky.   Vládní rozhodnutí zřejmě potěší podniky z odvětví, které varovaly, že by předčasné odstavení reaktorů zvýšilo ceny elektřiny a negativně by poznamenalo zpracovatelský průmysl. Radost z rozhodnutí zřejmě nebudou mít ekologové, kteří chtěli nechat zavřít reaktory dříve.   Švýcarská energetika s mnoha vodními elektrárnami v letech s vysokým stavem vody zásobuje elektřinou i sousední státy. V suchých letech ale musí energii dovážet.   Sousední Německo bude rozhodovat o načasování ústupu od jaderné energie začátkem června. Předpokládá se, že země odstaví všechny reaktory zhruba během dekády, napsaly agentury Reuters a AP.   pok mha  