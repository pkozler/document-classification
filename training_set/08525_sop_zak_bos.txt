 Němci zabavili zásilku marihuany pašované Turky z ČR  Drážďany (Německo) 7. ledna (ČTK) - Drogy v hodnotě asi 100.000 eur (téměř 2,5 milionu korun) pašované z České republiky tureckými dealery zabavili tento týden němečtí celní vyšetřovatelé. Tři mladí Turci převáželi přes česko-německé hranice asi čtyři kilogramy marihuany do Saska, kde drogu chtěli zřejmě prodat nebo jinak distribuovat. Oznámil to na svých webových stránkách úřad celního vyšetřování v Drážďanech.   Vyšetřovatelé zatkli tři mladé Turky ve věku 23, 26 a 28 let v úterý časně ráno nedaleko saského podkrušnohorského města Plavno (Plauen). Drogu převáželi ve voze, u sebe měli dále zbraně jako například vystřelovací nůž či obušek, což německé zákony zakazují.   Při domovní prohlídce bytu podezřelých našli vyšetřovatelé dalších šest kilogramů marihuany, k tomu asi 500 gramů syntetické drogy crystal meth a hotovost ve výši 10.000 eur (asi 246.000 korun), která patrně pochází z obchodu s narkotiky. Na zadržené muže byl již vydán zatykač. Vyšetřování pokračuje, proto policie k případu nesdělila další podrobnosti.   Především kvůli potírání obchodu s drogami, ale také kvůli krádežím aut, provádí i další německá spolková země Bavorsko ve svém příhraničním pásmu namátkové kontroly řidičů, které nahradily prohlídky na hranicích. Také Češi se s nimi setkávají od vstupu své země do schengenského prostoru bez hraničních kontrol na konci roku 2007 a desítky si jich stěžovaly na údajně nepřiměřený postup bavorských policistů. Ti mohou kontrolovat i osobní věci pasažérů. Češi kvůli tomu opakovaně obvinili německé orgány ze šikany, ty to ale odmítají. V roce 2009 měli Češi podle bavorské policejní statistiky mezi cizinci největší podíl na pašování drog.   hro šeb  