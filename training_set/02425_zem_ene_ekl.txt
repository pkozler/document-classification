 O zvládání záplav pohovoří v Brně exstarosta New Orleans Nagin  --------------------    Ke zpravodajství: GRAFIKA   --------------------    Brno 20. května (ČTK) - O krizovém managementu při záplavách bude na Mezinárodním vodohospodářském a ekologickém veletrhu Watenvi přednášet i Ray Nagin, extarosta New Orleansu zasaženého v roce 2005 katastrofálními záplavami po hurikánu Katrina. Novinářům to dnes sdělil manažer veletrhu Radim Tichý. Na veletrh, který se bude příští týden konat v Brně, podle něj přijedou i další severoameričtí odborníci na řízení povodňových rizik.   Vodohospodářský veletrh, který tvoří Mezinárodní vodohospodářská výstava Vodovody - kanalizace a Mezinárodní veletrh technologií pro tvorbu a ochranu životního prostředí Envibrno, se koná od úterka do čtvrtka. Na akci, která představí novinky ve vodním a odpadovém hospodářství a ochraně životního prostředí, bude téměř 200 vystavovatelů z 13 zemí.   Kromě Nagina přijede i bývalý šéf neworleanské policie Waren Riley a bývalý velitel Mississippské říční komise Robert Crear.   Právě protipovodňová ochrana je jedním z doprovodných témat veletrhu, který bude informovat i o plnění požadavků EU v nakládání s odpadními vodami nebo nejnovější legislativě v otázkách vodního hospodářství. "Očekáváme, podobně jako v minulých letech, asi 8000 návštěvníků," uvedl Tichý.   Americké státy Louisianu a Mississippi postihl hurikán Katrina před šesti lety, v oblasti zabil na 1800 lidí. U New Orleansu se protrhly ochranné hráze a město zcela zaplavila voda z oceánu a blízkého jezera Pontchartrain. Ekonomická ztráta po jedné z největších přírodních katastrof USA dosáhla desítek miliard dolarů.   Oblast i v současnosti trápí záplavy kvůli rozbouřené Mississippi. Úřady řeku odvádějí do méně osídlených oblastí, aby nezatopila velká města Baton Rouge a New Orleans   lab hj  