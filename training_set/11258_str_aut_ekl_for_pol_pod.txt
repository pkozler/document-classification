 Odpadové povinnosti výrobců aut zřejmě Senát zmírní  Praha 19. ledna (ČTK) - Povinnosti výrobců a dovozců automobilů podle zákona o odpadech zřejmě Senát zmírní. Například sběrné místo pro vraky aut nebude muset být v každé větší obci. Počítá s tím senátorská novela zákona o odpadech, který dnes doporučil horní komoře podle očekávání definitivně schválit její výbor pro veřejnou správu a životní prostředí.   Senátoři za ODS, ČSSD a TOP 09 novelu předložili kvůli tomu, že poslední úprava zákona o odpadech byla podle nich přísnější než rámcová směrnice EU o odpadech, kterou převáděla do českého právního řádu. Proti novele protestovalo také Sdružení automobilového průmyslu.   Parlament loni na jaře současnou úpravu schválil kvůli tomu, aby se její projednávání neprodlužovalo. Rychlé přijetí bylo nutné kvůli postoji Evropské komise, která podle tvůrců novely vedla s Českou republikou už tři řízení kvůli absenci směrnice v českém právním řádu.   Výrobci a dovozci automobilů musejí podle platné úpravy poskytovat zpracovatelům vraků podrobnější údaje o automobilech, třeba o jejich demontáži a skladování, a informovat je o možnostech recyklace automobilů. Podle senátní novely se z okruhu v souladu se směrnicí výslovně vyjmou informace, které jsou předmětem obchodního tajemství, či práv průmyslového vlastnictví výrobců.   Předloha horní komory dále ruší povinnost výrobců a dovozců aut zřídit nejméně jedno sběrné místo pro vraky vozidel v každém obvodu obce s rozšířenou působností. Místo toho má být zavedena povinnost zajistit "přiměřeně dostupnou" síť sběrných míst pro vraky. Senátoři argumentují tím, že v Česku je nyní přes 500 takových míst, z nich asi 370 funguje. Požadavky směrnice by tedy byly splněny.   mhm vju  