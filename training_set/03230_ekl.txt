 Záchranná stanice v Bartošovicích má nové zázemí za 17,5 milionů  Bartošovice (Novojičínsko) 14. května (ČTK) - Záchranná stanice pro volně žijící živočichy v Bartošovicích na Novojičínsku, která poskytuje pomoc zraněným zvířatům, má nově zrekonstruované prostory. Opravy se týkaly především zázemí. Projekt nazvaný Rekonstrukce a dostavba chovatelských a účelových zařízení si vyžádal náklady 17,5 milionu korun. Hrazeny byly z programů Evropské unie a příspěvků dárců.   Stavební práce skončily v těchto dnech a dnes jejich výsledek pracovníci stanice poprvé prezentovali veřejnosti. Jednou z nových staveb je například rehabilitační voliéra pro středně velké ptáky. "Jde o zařízení, které nám citelně chybělo. Kapacita původních voliér byla už nedostačující," uvedl šéf stanice Petr Orel.   Projekt ale podle něj zahrnoval i výstavbu zimoviště, objektů pro krátkodobé držení šelem a dalších druhů zvířat. Součástí bylo i nové materiálně-technické vybavení nezbytné pro činnost ošetřovny i zásahy a práci v terénu. "V konečném efektu nové či nově zrekonstruované zařízení vytvoří optimální podmínky pro úspěšnou rehabilitaci a přípravu zvířat na vypuštění do volné přírody," upřesnil Orel.   Záchrannou stanici v Bartošovicích provozuje občanské sdružení Český svaz ochránců přírody v Novém Jičíně. Stanice funguje od roku 1983 a během její existence v ní azyl našlo víc než 11.000 živočichů z 210 druhů. V posledních letech zařízení poskytne pomoc více než 1000 zraněným či jinak handicapovaným zvířatům.   Stanice je také jedním z hlavních iniciátorů ochrany ptactva před úrazem elektrickým proudem na území Česka. I díky jejich intervenci začala Skupina ČEZ osazovat na sloupy elektrického vedení ochranné prvky. Vhodné a prioritní trasy pro ně vybrali právě pracovníci stanice. "Každoročně energetici spolu s ornitology vytyčují prioritní oblasti, kde zabezpečí svá vedení. Cílem je zabránit zranění a úhynu ptáků způsobeného jejich dosednutím na elektrické vedení či při vzletu," řekla mluvčí společnosti ČEZ pro střední a severní Moravu Alice Lutišanová.   Dodala, že jen loni bylo na severu Moravy a ve Slezsku osazeny ochranné prvky na 614 podpěrných bodů vedení vysokého napětí, což představuje zabezpečení trasy o délce téměř 54 kilometrů. "Náklady ČEZ na realizaci těchto opatření se v loňském roce vyšplhaly na více než pět milionů korun," řekla.   dvc snm  