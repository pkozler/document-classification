 Průzkum: Dovolenou plánuje letos stejně jako loni 65 pct Čechů  Praha 9. června (ČTK) - Letos v létě se chystá na dovolenou stejně jako loni 65 procent Čechů. Polovina z nich pojede do zahraničí, zatímco v roce 2010 jich trávilo dovolenou v cizině 46 procent. Vyplývá to z průzkumu, který pro Citibank Europe uskutečnila v květnu mezi tisícovkou respondentů agentura Ipsos Tambor.   Nejvíce Čechů (35 procent) plánuje letos za letní dovolenou utratit mezi 5000 až 10.000 Kč. Více než pětina oslovených (22 procent) utratí maximálně 5000 Kč. Celkem 10.000 až 15.000 Kč chce vydat 18 procent respondentů, 15.000 až 20.000 Kč 11 procent, 20.000 až 30.000 Kč sedm procent a více než 30.000 korun plánují za dovolenou dát čtyři procenta lidí. Čtvrtina Čechů také prohlašuje, že letos nebude na dovolené nijak šetřit.   Více než polovina (53 procent) lidí v Česku si pořídí letošní dovolenou přes internet, pouhých 14 procent navštíví kamennou pobočku cestovních kanceláří. Ti, kteří si svůj rozpočet musejí hlídat a plánují vyjet do zahraničí, chtějí využít převážně slev zájezdů a nabídek zájezdů na poslední chvíli "last moment".   Lidé v mnoha případech chtějí omezit výdaje v rámci samotné dovolené. Proto si celých 40 procent oslovených chce brát na dovolenou vlastní jídlo, na kterém lze podle nich výrazně ušetřit. Necelá čtvrtina plánuje zakoupit polopenzi, 14 procent plnou penzi, čtyři procenta jenom snídani a 12 procent se hodlá stravovat mimo ubytovací zařízení.   Z výsledků průzkumu dále vyplynulo, že téměř tři čtvrtiny Čechů (71 procent) se chystají na dovolenou automobilem. Letadlem se tam chce dopravit 24 procent lidí, autobusem 21 procent, vlakem 15 procent, dvě procenta lodí.   Překvapením nebyla v průzkumu odpověď, že celých 70 procent Čechů si jede na dovolenou odpočinout a relaxovat, a zvolí si proto pobytový typ zájezdu. Na poznávací dovolenou letos plánuje vyrazit 37 procent turistů, za sportem se jich chystá necelá pětina (17 procent).   Téměř polovina lidí (47 procent) bude výdaje na dovolené hradit platební kartou, nejčastěji lidé používají platební karty na nákup potravin (74 procent), pohonných hmot (70 procent) a na úhradu ubytování (45 procent). Vedle toho bude více než třetina (36 procent) Čechů platit letos platební kartou také za nákup oblečení, návštěvy restaurací (35 procent) a nákup suvenýrů (23 procent).   fd dvd  