 Pražská ČSSD volí vedení a vybírá favorita na předsedu  Praha 8. ledna (ČTK) - Za zavřenými dveřmi dnes pražští sociální demokraté hodnotí nedávné komunální volby a vznik koalice s ODS na radnici hlavního města. Delegáti konference si zvolí vedení na další dva roky, očekává se i diskuse o tom, kterého z kandidátů na předsedu celé ČSSD pražská organizace podpoří na blížícím se volebním sjezdu.   O místo předsedy pražské ČSSD na krajské konferenci usiluje dosavadní šéf sociálních demokratů v metropoli Petr Hulinský i lídr loňských říjnových voleb Jiří Dienstbier mladší, který se po nich distancoval od vzniku koalice ČSSD a ODS na magistrátu. Očekává se, že Hulinský svou funkci obhájí.   Na žádost Hulinského nemohou být na konferenci média, a to ani v prostorách přiléhajících k jednacímu sálu.   Na krajskou konferenci přijeli i oba kandidáti na funkci předsedy ČSSD - poslanec a úřadující šéf sociálních demokratů Bohuslav Sobotka a předseda asociace krajů a hejtman Michal Hašek. Souboj o vrcholný stranický post svedou na březnovém sjezdu, dnes se v Praze budou ucházet o hlasy z hlavního města. Nominace pražské organizace pro sjezd je plánována jako jeden z posledních bodů zasedání, které má skončit vpodvečer.   Nominaci na předsedu pražské ČSSD dostal z obvodních organizací kromě Hulinského také náměstek primátora Karel Březina, předseda obvodní organizace v Praze 3 Michal Kucián a místostarosta Prahy 4 Jiří Bodenlos. Dienstbier nominaci nemá, může jej ale navrhnout kterýkoliv účastník dnešní konference.   Podle některých členů pražské ČSSD bude spíše než volba předsednictva zajímavá diskuse o výsledku říjnových voleb a povolebním vyjednávání. Některým sociálním demokratům se totiž nelíbí to, že ČSSD na pražské radnici nakonec uzavřela koalici s ODS. Hulínský to naopak vidí jako zásadní úspěch. "Nikdy před tím, i když jsme již byli v koalicích, jsme nedokázali tak zásadním způsobem prosadit svůj volební program," stojí v jeho zprávě pro delegáty konference.   rem snm  