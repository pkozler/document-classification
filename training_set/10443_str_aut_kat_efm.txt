 Honda v srpnu vrátí výrobu v Severní Americe na běžnou úroveň  Detroit 26. května (ČTK) - Japonská automobilka Honda Motor plánuje v srpnu vrátit svou výrobu v Severní Americe na běžnou úroveň s výjimkou produkce vozů Civic. Oznámila to dnes firma. Honda musela minulý měsíc výrobu v severoamerických továrnách snížit na polovinu kvůli nedostatku součástek po březnovém zemětřesení v Japonsku.   Automobilka uvedla, že situace v dodavatelském řetězci se nadále zlepšuje. Upozornila však, že stále nemá dostatek klíčových součástek pro výrobu vozů Civic, která proto zůstane na poloviční úrovni.   Ničivé zemětřesení v březnu poškodilo továrny na výrobu automobilových součástek v severovýchodní části Japonska. Nedostatek součástek pak spolu s výpadky elektřiny přiměl všechny japonské automobilky k přerušení či omezení produkce v domácích montážních továrnách. Problémy s dodávkami japonských součástek se projevily také v zahraničí.   Provozní zisk Hondy se kvůli poklesu výroby po březnovém zemětřesení ve čtvrtém finančním čtvrtletí meziročně propadl o 52 procent na 46,21 miliardy jenů (zhruba deset miliard Kč). Tržby se ve čtvrtletí do konce března snížily téměř o tři procenta na 2,21 bilionu jenů.   pmh dvd    