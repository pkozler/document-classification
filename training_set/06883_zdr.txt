 Bulharskou Starou Zagoru trápí žloutenka A, za týden 236 případů  Stara Zagora (Bulharsko) 6. ledna (ČTK) - Okolí středobulharského města Stara Zagora se v posledních dnech potýká s epidemií žloutenky typu A. V noci na dnešek místní úřady zaregistrovaly 32 nových případů. Za poslední týden bylo v oblasti s touto nemocí diagnostikováno 236 lidí, napsal zpravodajský server The Sofia Echo.   Od propuknutí nákazy již onemocnělo přes 270 lidí, z nichž 214 muselo být hospitalizováno. Bulharský ministr zdravotnictví Stefan Konstantinov ve středu označil problém virové žloutenky ve městě a okolí za zveličený. Představitelé města jsou však jiného názoru. Konstantinov dodal, že zatím není důvod pro všeobecný poplach a že příčina nákazy bude zjištěna.   Virus žloutenky A se vylučuje stolicí, je vysoce infekční a odolný. Při pokojové teplotě dokáže přežít několik týdnů, zmrazený dokonce několik let. Nejčastěji se přenáší pozřením kontaminovaného jídla či nápoje. Chrání proti němu očkování.   zpt mik  