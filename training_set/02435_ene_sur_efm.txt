 Americká Arch Coal koupí International Coal za 3,4 miliardy USD  New York 2. května (ČTK) - Americká uhelná společnost Arch Coal se dohodla na koupi menšího domácího konkurenta International Coal Group za 3,4 miliardy USD (55,3 miliardy Kč). Arch Coal se tím stane druhým největším americkým producentem koksovatelného uhlí k výrobě oceli a jedním z pěti předních globálních uhelných skupin.   Arch dnes sdělila, že zaplatí za akcii International Coal 14,60 dolaru, což proti páteční závěrečné ceně na burze představuje prémii 32 procent. Akcie International Coal tak dnes vyskočily o 31,5 procenta na 14,50 dolaru, zatímco akcie Arch Coal klesly o více než dvě procenta.   Arch se dohodnutou akvizicí dostane mezi největší uhelné společnosti světa a její roční objem dodávek dosáhne téměř 180 milionů tun. Zhruba 30 procent z uhelných rezerv International Coal v objemu 1,1 miliardy tun tvoří metalurgické uhlí a celkové zásoby Arch Coal se tak dostanou na 5,5 miliardy tun. Globální lídři v produkci metalurgického uhlí jsou nyní skupiny BHP Billiton a Teck Resources.   Dohoda na převzetí International Coal je zatím poslední v sérii transakcí v sektoru těžby uhlí v Severní Americe. V poslední době společnost Alpha Natural Resources podala nabídku na koupi Massey Energy za 6,6 miliardy dolarů a Walter Energy plánuje koupit kanadskou Western Coal za 3,3 miliardy USD.   hp vju    