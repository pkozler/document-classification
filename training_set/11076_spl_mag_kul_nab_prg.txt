 Na Vltavu u Karlova mostu se po roce vrací benátské gondoly  --------------------    Ke zpravodajství: FOTO/aktuality;    --------------------    Praha 13. května (ČTK) - Plavbu barokních benátských gondol po Vltavě, koncerty a světelnou show nabízí třetí ročník vodních slavností na počest svatého Jana Nepomuckého nazvaných Svatojánské Navalis. Součástí akce bude letos poprvé procesí s barokními kočáry a kladrubskými hřebci. Oslavy začínají dnes večer spuštěním prvních gondol na hladinu Vltavy a pokračují do neděle.   V sobotu se mohou zájemci přijít ke Karlovu mostu podívat na regatu benátských lodí. Gastronomii historického přístavního města připomene Benátské odpoledne v Čertovce, kdy mohou lidé ochutnat jídlo a vína z tohoto italského regionu.   Hlavní část třídenních Navalis přichystali organizátoři na neděli. Vltavu mají opět křižovat historická plavidla a přes Karlův most projde procesí, do něhož se zapojí zdobené barokní kočáry, nosiči pochodní a hřebci z Kladrub. Vrcholem se stane večerní představení, kdy na Vltavě poplují za zvuků barokní hudby a pod svitem ohňů benátské gondoly. Chybět nebude ani ohňostroj, který osvětlí jednu z ikon slavností - skleněnou sochu sv. Jana Nepomuckého, patrona všech lodníků a plavců a ochránce mostů, na jehož počest se akce pořádá.   phg dr  