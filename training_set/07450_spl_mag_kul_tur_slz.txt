 Vítkův Hrádek zahájí sezonu šermíři a svatbou purkrabího  --------------------    Ke zpravodajství: ilustrační FOTO ve Fotobance  ID foto:  FO01294946    --------------------    Sv. Tomáš (Českokrumlovsko) 19. května (ČTK) - Šermířská vystoupení, vyprávění o strašidlech nebo reprízu historické svatby purkrabího připravili na zahájení sezony na Vítkově hrádku na Českokrumlovsku. Program začíná v sobotu v 11:00, kdy bude návštěvníky vítat purkrabí, hlavním bodem programu bude v 15:00 koncert skupiny Nezmaři v kostele sv. Tomáše, řekl ČTK předseda sdružení Vítkův hrádek Miroslav Kovačičín.   Spisovatel Hynek Klimek bude za bílého dne dětem číst o strašidlech, po setmění bude vyprávět pověsti o Šumavě a o strašidlech dospělým. Purkrabí bude zájemcům číst osud z jejich Knihy života, moudrosti a hříchů.   Nejvýše položená zřícenina gotického hradu byla veřejnost po 60 letech znovu zpřístupněna v roce 2005. Sdružení Vítkův hrádek si ji pronajalo od obce Přední Výtoň a sedm let pracovalo na její obnově. Hrad udržuje a opravuje dál. Podle Kovačičína se stále musí přezdívat a dozdívat, protože vápenná malta vlivem počasí eroduje a kameny by se mohly uvolnit.   "V současné době pracujeme na opravě bastionů, to jsou visuté obranné části v hradbách, a máme zpracované projekty a studii na zastřešení konírny," uvedl. S pracemi by chtěli začít ještě letos na podzim. Peníze na opravy, údržbu a provoz sdružení získává ze vstupného, z prodeje občerstvení a suvenýrů. Loni a předloni památku navštívilo na 30.000 lidí.   Vítkův hrádek byl založen v polovině 13. století Vítkem z Načeradce z krumlovské větve rodu Vítkovců. Leží na jižním šumavském hřebeni nad osadou Svatý Tomáš ve výšce 1053 metrů nad mořem. Vítkův hrádek bývá také nazýván Vítkův kámen, podle vrchu, na kterém stojí. Byl to strážní hrad na solné stezce.   kpe vsj  