 Klasické encyklopedie v posledních letech bojují s internetem  --------------------    Ke zpravodajství: FOTO ve Fotobance  ID foto: F200911200900601, FO02034386   --------------------    Washington/Praha 12. ledna (ČTK) - Výběr známých světových encyklopedií od 18. století (řazeno podle data vzniku):     Encyklopedie neboli Racionální slovník věd, umění a řemesel - osmadvacetisvazkový slovník vydali v letech 1751 až 1772 Denis Diderot a Jean Babtiste d'Alembert. Na tvorbě hesel se podílel výkvět osvícenských vědců a umělců zvaných encyklopedisté, mezi nimi Montesquieu, Helvétius, Rousseau a Voltaire. Posláním slovníku bylo shrnout dosavadní lidské vědění a podat "celkový obraz úsilí lidského ducha u všech národů a ve všech dobách". Dílo sehrálo významnou světonázorovou úlohu v přípravě Velké francouzské revoluce v roce 1789.     Encyclopaedia Britannica - nejznámější a největší tištěná encyklopedie na světě, dodnes vycházející a aktualizovaná. První vydání vyšlo v letech 1768 až 1771 ve Skotsku ve třech svazcích. Má za sebou již několik desítek vydání, to současné obnáší 32 svazků. Od 90. let je převedena do elektronické podoby a je také zpřístupněna za poplatek na internetu (verze z let 1910 až 1911 je k dispozici zdarma).     Encyklopedie Brockhaus (Brockhaus Enzyklopädie) - největší německá encyklopedie. V prvním vydání v letech 1796 až 1808 měla čtyři svazky, poslední 21. revidované vydání z roku 2005 má 30 dílů. Historický Brockhaus byl vzorem pro Ottův slovník naučný. Uživatelům je rovněž k dispozici v digitálním provedení, v posledních letech svádí boj zejména s Wikipedií, podobně jako další tradiční encyklopedické projekty.     Larousse - nejvýznamnějším dílem nakladatelství lexikografa Pierra Larousse byl Velký všeobecný slovník XIX. století - Velký Larousse, vyšel v 17 svazcích v letech 1866 až 1877. Dnes je nakladatelství známé zejména řadou encyklopedických slovníků řady Larousse ve 20. století, jedním z nich je desetidílný Velký encyklopedický Larousse (Grand Larousse encyclopédique, původně 1960 až 1964). Má i multimediální podobu a od května 2008 je k dispozici internetová verze.     Ottův slovník naučný - dosud největší česká encyklopedie byla ve své době také jednou z nejlepších světových, co do počtu hesel a ilustrací hned za uznávaným dílem Encyclopaedia Britannica. Jeho 28 svazků vyšlo v letech 1888 až 1908. Doplnil ho Ottův slovník naučný nové doby, což bylo 12 svazků vydávaných v letech 1930 až 1943. Celá encyklopedie včetně dodatků znovu vyšla jako reprint původního vydání v letech 1996 až 2003. "Oťas" má digitální verzi na CD, dostupný je i online.     Velká sovětská encyklopedie - nejúplnější ruská encyklopedie vydaná v bývalém Sovětském svazu. První vydání z let 1926 až 1947 mělo 65 svazků a jeden doplňkový díl. Poslední třetí vydání z let 1969 až 1978 se sice zmenšilo objemově jen na 30 svazků, ale obsahově bylo mnohem bohatší. Od roku 2001 je také na CD, o čtyři roky později začalo vycházet nové vydání, a to již jako Velká ruská encyklopedie.     Encatra - multimediální encyklopedie od společnosti Microsoft přišla na trh v roce 1993, původně byla založena na encyklopedii nakladatelství Funk and Wagnalls, časem podstatně rozšířeném a doplněném. Kromě Encarty vydávané na CD (kromě anglické se objevila i varianta německá, francouzská nebo španělská) exitovala i verze dostupná za několikadolarový měsíční poplatek na internetu. V roce 2009 ale Microsoft oznámil konec Encarty, podle pozorovatelů zejména kvůli konkurenci bezplatné Wikipedie.     Wikipedia - bezplatná internetová encyklopedie, která se objevila v lednu 2001. Původně měla jen podporovat jiný projekt nazvaný Nupedia, tradičněji pojatou encyklopedii, tvořenou profesionály a přístupnou zdarma na internetu. Nakonec se ale ukázalo, že projekt, který netvoří placený redakční tým, ale články a jejich úpravy jsou dílem uživatelské komunity, má větší potenciál. Wikipedia dnes obsahuje na 17 milionů hesel ve více než 250 jazycích včetně češtiny.   ipo pvl rmi  