 Zajatci podezřelí z terorismu jsou na Guantánamu už devět let  --------------------    Ke zpravodajství: FOTO ve Fotobance   --------------------    Guantánamo/Praha 10. ledna (ČTK) - Před devíti lety, 11. ledna 2002, dopravily Spojené státy na americkou vojenskou základnu Guantánamo na Kubě první skupinu zajatců podezřelých z terorismu. Jednalo se převážně o osoby podezřelé z příslušnosti k teroristické síti Al-Káida a islamistickému hnutí Taliban, zatčené během americké invaze v Afghánistánu a Iráku.   Až do léta 2006 nepřiznala administrativa prezidenta George Bushe vězňům na Guantánamu status válečných zajatců podle ženevské konvence a označovala je za "nepřátelské bojovníky", což podle interpretace USA umožňovalo zadržovat je bez soudu a bez přístupu k právníkům. Podle organizací na ochranu lidských práv byli vězni též mučeni a vystaveni nelidskému zacházení.   Nynější americký prezident Barack Obama po nástupu do funkce slíbil věznici do konce ledna 2010 uzavřít. Její uzavření se ale zdržuje kvůli problému s umístěním některých vězňů, kteří jsou podle amerických bezpečnostních expertů příliš nebezpeční na to, aby mohli být propuštěni na svobodu.   Věznicí od ledna 2002 prošlo na 770 lidí, dosud je tam zadržováno asi 170 osob. Prvním vězněm z Guantánama, jenž byl shledán vinným z podpory terorismu, se stal v roce 2007 Australan David Hicks, který byl s rozsudkem devíti měsíců vězení poslán domů. Domnělé teroristy chtějí USA v budoucnu soudit jak u vojenských tak civilních soudů.   fjf ped  