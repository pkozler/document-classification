 José Barroso vítá ochotu Maďarska pozměnit mediální zákon  --------------------    Ke zpravodajství: FOTO/aktuality   --------------------    Budapešť 7. ledna (ČTK) - Předseda Evropské komise José Manuel Barroso dnes uvítal slib maďarského premiéra, že jeho země pozmění nový mediální zákon, pokud to Evropská unie bude považovat za nutné. Tento kontroverzní právní předpis, který v Maďarsku začal platit od Nového roku, se dostal do palby kritiky kvůli obavám, že omezí svobodu tisku.    Barroso na tiskové konferenci v Budapešti, která byla uspořádána u příležitosti zahájení půlročního maďarského předsednictví EU, řekl, že unie věří v demokracii v Maďarsku.   "Opravdu vítám skutečnost, že premiér je připraven změnit tento zákon, pokud se při jeho uplatňování v praxi ukáže, že jsou v něm nějaké problémy a že by se mohly naplnit některé obavy," řekl Barroso. Kritizovaný právní akt silně rozšiřuje pravomoc státu nad kontrolou médií a maďarská média podle něho mohou být od ledna pokutována až 200 miliony forintů (přes 18 milionů korun) za "nevyvážené zpravodajství".   Maďarský premiér Viktor Orbán ujistil, že chce rozptýlit politické napětí vyvolané novým mediálním zákonem, aby tento konflikt nepoškodil maďarské předsednictví. Připustil, že kvůli mezinárodnímu pobouření očekává "bouřlivou schůzku" v Evropském parlamentu 19. ledna, kdy Maďarsko předloží šestiměsíční program.   ko mik  