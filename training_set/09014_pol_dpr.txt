 Japonsko propustilo kapitána korejské rybářské lodi  Soul 14. ledna (ČTK) - Japonsko dnes propustilo kapitána jihokorejské rybářské lodi, která byla ve čtvrtek zadržena pobřežní stráží v Japonském moři. Informovala o tom agentura AP.   Korejské plavidlo o výtlaku 29 tun začaly pronásledovat čtyři hlídkové čluny japonské pobřežní stráže poté, co kapitán nereagoval na rozkaz loď zastavit.   Stalo se tak ve vodách 67 kilometrů jihovýchodně od ostrůvků Tokdo, v místě, které leží uvnitř japonské výlučné ekonomické zóny. Zóna, kterou Japonsko vyhlásilo v roce 1996, mu dává výhradní právo na rybolov a těžbu nerostných surovin do vzdálenosti 370 kilometrů od břehu, nikoliv však právo vykázat kohokoli z oblasti silou.   Za neuposlechnutí rozkazu dostal kapitán pokutu 250.000 jenů (57.000 korun). Podle závěrů rychlého vyšetřování, které společně provedly námořní policie obou států, však v japonských vodách nelovil nelegálně.   Japonsko a Jižní Korea se dlouhodobě přou o vytýčení svých zón. Útesy Tokdo o rozloze 18 hektarů, které se nacházejí ve stejné vzdálenosti 240 kilometrů od břehů obou zemí, má pod kontrolou Jižní Korea, ale Japonsko na ně vznáší nárok.   K incidentu došlo dva dny před sobotním jednáním japonského ministra zahraničí Seidžiho Maehary s jeho jihokorejským protějškem Kim Song-hwanem v Soulu. Obě strany záležitost bagatelizovaly.   jzk mik        