 Výrobci luxusních vozů BMW a Audi v dubnu zvýšili prodeje  Frankfurt nad Mohanem 9. května (ČTK) - Největší světový výrobce luxusních automobilů BMW v dubnu zvýšil prodej meziročně o 18 procent na 137.183 vozů díky silnému růstu poptávky v Číně. Prodej konkurenta Audi stoupl o 13 procent na 109.400 vozů. Oznámily to dnes firmy.   Prodej BMW v Číně vzrostl o více než dvě třetiny na 20.800 vozů. "V dubnu jsme zvýšili odbyt téměř ve všech regionech a trzích. Německo, USA a Čína jsou našimi třemi největšími trhy," uvedl šéf podniku Ian Robertson. Údaje o prodeji automobilky BMW zahrnují značky BMW, Mini a Rolls-Royce.   V Číně se dařilo rovněž společnosti Audi, která na tomto rychle rostoucím trhu zvýšila prodej o více než pětinu na 23.766 vozů. Audi je stejně jako Škoda Auto součástí největší evropské automobilky Volkswagen.   Společnosti BMW a Audi již dříve předpověděly, že v celém letošním roce prodají rekordní množství vozů.   pmh dvd  