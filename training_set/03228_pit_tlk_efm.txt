 Šéf Applu kvůli zdravotnímu stavu předal pravomoci svému zástupci  --------------------    Ke zpravodajství: FOTO/aktuality   Doplnili jsme reakce analytiků ve 4., 6. a 7. odstavci, aktualizovali jsme kurz akcií v 5. odstavci, další informace v celém textu, upravili jsme.   --------------------    New York/Frankfurt 17. ledna (ČTK) - Ředitel americké technologické společnosti Apple Steve Jobs (55) kvůli zdravotnímu stavu opět přechodně opouští firmu. Zůstává sice šéfem podniku, vedením každodenních činností ale pověřil provozního ředitele Tima Cooka. Akcie Applu ve Frankfurtu po zprávě prudce spadly a ztrácely kolem devíti procent. O Cookovi už se v minulosti několikrát hovořilo jako o možném Jobsově nástupci.   "Na mou vlastní žádost mně správní rada udělila zdravotní volno, abych se mohl věnovat svému zdraví," stojí ve zprávě, kterou dostali zaměstnanci a ze které citují agentury. "Ve funkci výkonného ředitele ale zůstávám a budu také u hlavních strategických rozhodnutí, která bude třeba učinit," oznámil Jobs. Ten měl přitom v posledních deseti letech zdravotní problémy už víckrát, v roce 2004 se vyléčil z rakoviny slinivky.   Cook už firmu vedl před dvěma lety, kdy Jobs podstoupil transplantaci jater a zdravotní volno měl asi půl roku. Jeho absence tehdy velmi nepříznivě zasáhla akcie firmy, protože na trhu se hojně spekulovalo, že se Jobs nakonec bude muset svého místa vzdát, a firma tak přijde nejen o svého spoluzakladatele, ale především o vizionáře.   "V krátkodobém a střednědobém výhledu bude Apple fungovat normálně. Tim Cook je vysoce respektovaný a nové produkty, které firma představí v létě, už jsou zřejmě také dohodnuty. Takže to neznamená, že by se během příštích šesti měsíců všechno zhroutilo," reagoval analytik společnosti Enders Benedict Evans.   Zpráva o dalších zdravotních problémech, s nimiž se Jobs musí vypořádat, silně zasáhla kurz akcií firmy i nyní. Ve Spojených státech se kvůli státnímu svátku neobchoduje, takže akcie mohou reagovat až v úterý, podnik má ale své akcie na více burzách. V německém Frankfurtu se kurz po zprávě zřítil asi o sedm procent a po velmi krátké stabilizaci začal pokles ještě prohlubovat až ztráta dosáhla asi devíti procent. Akcie se tak prodávaly za zhruba 237 eur.   "Úloha, kterou pan Jobs zastává, je vedoucí poslední instance. On je tím, kdo se podívá na výrobek a řekne 'to ještě není ono, budete to ještě muset vylepšit'. Jeho usměrňování a kontrola kvality výrobků, které firma posílá na trh, je pro úspěch Applu naprosto zásadní. Takže Apple byl začal jeho absenci pociťovat v horizontu dvou, tří nebo čtyř let," podotkl Evans k možným dopadům Jobsova odchodu z firmy.   "To nikdo nečekal. Investory v Applu to překvapí a zcela jistě to uškodí akciím firmy," uvedl analytik akciového trhu ve finanční společnosti Exane Alexander Peterc. Stejně jako většina jiných analytiků si ale myslí, že by Jobsův odchod alespoň krátkodobě neměl podniku příliš ublížit. Problémy se ale mohou vyskytnout, pokud bude Jobs nemocný dlouho.   Apple je s charismatickým Jobsem spojován velmi úzce. Jobs stál u zrodu firmy, v polovině 80. let ji ale kvůli sporům opustil a podnik v dalších letech málem zkrachoval. Po více než deseti letech se Jobs do Applu vrátil a od té doby ji vede. Vrátil se přitom v době, kdy byla stále v krizi a mnozí jí předpovídali zánik.   Apple se na konci 90. let vrátil na výsluní a vedle počítačů Macintosh se prosadil výrobou digitálních přehrávačů iPod, mobilních telefonů iPhone a nejnověji tabletů iPad. Loni tržní hodnota Applu převýšila tržní hodnotu jejího úhlavního rivala, jiné americké společnosti Microsoft.   spr mha  