 MŽP: Emisní povolenky teplo v příštích letech výrazně nezdraží  Praha 16. ledna (ČTK) - Systém nakupování emisních povolenek teplárnami by českým domácnostem v příštích letech neměl přinést prudké zdražení tepla. Vyplývá to z vyjádření ministerstva životního prostředí (MŽP), které růst cen tepla v letech 2013 až 2020 odhaduje na pět až deset procent. Uhelné teplárny podle MŽP obdrží bezplatné emisní povolenky, byť jich bude méně než u plynových tepláren.   Od roku 2013 budou muset část emisních povolenek nakupovat všechny spalovací zdroje s příkonem nad 20 megawatt, tedy i všechny teplárny, ať spalují uhlí či plyn. Množství bezplatně přidělených povolenek pro rok 2013 bude podle ředitele Teplárenského sdružení Martina Hájka odvozeno od zdrojů spalujících zemní plyn. Ty spalují méně škodlivých emisí, a plynové zdroje tak dostanou více povolenek než uhelné.   Výjimka však platí pro uhelné teplárny dodávající teplo domácnostem. U nich budou přidělovány povolenky na základě historických emisí a dostanou tak více povolenek zdarma. Jednotlivé tuzemské domácnosti by tím podle odhadu MŽP mohly ušetřit zhruba 1000 korun ročně. Výjimku si v Bruselu vyžádala Česká republika společně s jinými novými členskými státy EU, které jsou závislé na uhlí, jako například Polsko.   Podle MŽP dostala také řada tepláren v letech 2008 až 2012 více povolenek, než potřebovala, a mohou je uplatnit v období 2013 až 2020.   "Záleží především na chování samotných energetických společností, zda a jak budou zvyšovat ceny tepla. Pokud všechny přebytečné povolenky prodají, pak budou muset více nakupovat, a to se samozřejmě odrazí i v ceně pro konečné odběratele," uvedla Michaela Jendeková z tiskového oddělení MŽP.   "Od 1. ledna 2013 ke zdražení tepla vlivem nákupu povolenek dojde, určitě to ale nebude 40 procent," sdělil Hájek. O 40 procentech hovoří některé odhady. Výše zdražení bude podle něj záležet na palivovém mixu a účinnosti technologie jednotlivých tepláren. "Bude záviset na tržní ceně povolenky, která se dost rychle mění, a také na detailních pravidlech, která zatím nebyla schválena, a v neposlední řadě také na aktuální ceně tepla," dodal Hájek.   Mnohem výrazněji než povolenky se podle odborníků v příštích letech do cen tepla promítnou rostoucí ceny uhlí. Některé těžařské společnosti v následujících dvou letech totiž počítají s několikaprocentním poklesem těžby hnědého uhlí zejména kvůli platným těžebním limitům.   lko jw  