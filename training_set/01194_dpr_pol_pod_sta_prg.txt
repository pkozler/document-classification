 Skoro dvě třetiny metra jsou bez bariér, výtah má Národní třída  --------------------    Ke zpravodajství: GRAFIKA; FOTO/aktuality   --------------------    Praha 6. května (ČTK) - Stanice metra Národní třída má ode dneška nový výtah, který umožní bezbariérový vstup tělesně postiženým i rodičům s kočárky. Stavba stála Prahu 185 milionů korun. Pražské metro tak má v současnosti z 57 stanic bezbariérově přístupných 36. V dalších letech by měly přibýt i další výtahy pro bezbariérové zpřístupnění stanic Můstek, I. P. Pavlova a Anděl.   Do výtahů stanice Národní třída se vstupuje z ulice Magdalény Rettigové za barokním kostelem Nejsvětější Trojice. Bezbariérový přístup do metra tvoří dvě dvojice na sebe navazujících výtahů, které propojuje chodba. Výtah, který ústí v jednosměrné ulici za kostelem, by se podle magistrátu kvůli svému umístění mohl stát snadným terčem vandalů. V jeho blízkosti totiž není žádná bezpečnostní kamera. Radní i vedení pražského dopravního podniku proto vyjednávají o zřízení policejní kamery, řekl při dnešním slavnostním otevření ředitel Dopravního podniku hlavního města Prahy Martin Dvořák.   Na nový výstup z metra by měla v příštím roce navázat rekonstrukce přilehlé tramvajové zastávky Lazarská tak, aby vozíčkáři mohli při svých cestách plynule přestupovat do tramvají. Navíc zřejmě letos na podzim začne také celková přestavba stanice Národní třída, kvůli které bude stanice i nový výtah mimo provoz.   Rekonstrukce stanice souvisí mimo jiné s plánovanou výstavbou rozsáhlého multifunkčního objektu Copa centrum, které vyroste nad ní. V budově za zhruba čtyři miliardy korun budou byty, kanceláře, pasáže s obchody či parkoviště pro 250 aut. Stavba a s ní i plánovaná rekonstrukce stanice se ale zpožďuje.   Pro tělesně postižené má výtah na Národní třídě velký význam, protože na trase B jsou dosud v centru města nejbližšími stanicemi přístupnými pro handicapované Florenc B a Smíchovské nádraží. Podle sdružení Asistence, které tělesně postiženým v Praze pomáhá, žije v hlavním městě asi 200.000 lidí se zdravotním postižením, z toho 33.500 lidí má těžké postižení pohybového ústrojí. Bariéry v MHD ale mohou být problémem i pro desítky tisíc seniorů a rodičů s kočárky.   jhr dvd  