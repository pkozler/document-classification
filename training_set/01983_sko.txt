 Dobeš chce vyhodit dalších 50 úředníků, už začal s propouštěním  Praha 6. května (ČTK) - Ministr školství Josef Dobeš (VV) chce do konce roku vyhodit dalších 50 úředníků, ušetří tak prý 15 milionů korun. Úspory má přinést slučování organizací a ústavů spadajících pod ministerstvo, od července se mají spojit tři instituce. Podle serveru Novinky.cz už začal ministr odvolávat vedení, kvůli zeštíhlování úřadu přišla o místo šéfka Ústavu pro informace ve vzdělávání Pavla Zielencová.   "V tuto chvíli je na ministerstvu školství obsazeno 409 pracovních míst. Pan ministr by jich do konce roku chtěl mít 360," sdělil ČTK mluvčí ministerstva Patrik Kubas. Ministerstvo má nyní pod sebou 17 přímo řízených organizací, od července by se měly sloučit Výzkumný ústav pedagogický, Institut pedagogicko-psychologického poradenství a Národní ústav odborného vzdělávání. Nástupnickou organizací se stane právě posledně jmenovaný ústav, šéfku pedagogického ústavu Stanislavu Krčkovou a ředitelku psychologických poraden Janu Zapletalovou už Dobeš odvolal.   Kvůli dalšímu chystanému zeštíhlování úřadu dnes Dobeš odvolal také ředitelku Ústavu pro informace ve vzdělávání (ÚIV) Zielencovou. "Celý ÚIV přechází pod Českou školní inspekci a bude ho řídit ústřední školní inspektorka Olga Hofmannová," citovaly Novinky.cz Lucii Kubovičovou z ministerstva. Od července se také sloučí Národní institut dalšího vzdělávání spolu s učebním střediskem Richtrovy boudy a vzdělávacím a konferenčním centrem v Telči.   Dobeš už dal loni výpověď 18 procentům zaměstnanců. Mimo jiné udělal personální čistku i v sekci pro čerpání evropských fondů, prý proto, že se zde pracovalo neefektivně. Nyní ale kvůli pomalému čerpání dotací hrozí, že peníze určené na vzdělávání budou převedeny pod ministerstvo práce. Ministr chce proto najmout soukromou firmu, která by s vyřizováním eurodotací pomohla.   kli mal  