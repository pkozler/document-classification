 Díky otevření pracovního trhu se zvyšuje zájem o výuku němčiny  --------------------    Ke zpravodajství: AUDIO   --------------------    Plzeň 16. května (ČTK) - Nárůst zájmu o výuku němčiny hlásí jazykové školy v Plzeňském kraji. Důvodem je plné otevření německého a rakouského pracovního trhu od 1. května. Právě jazyková bariéra je stále určitě největší překážkou práce v Německu, řekla ČTK vedoucí oddělení zahraniční zaměstnanosti ministerstva práce a sociálních věcí Věra Kolmerová.   "Tím, že nám Německo od roku 2004, kdy jsme vstoupili do EU, zavřelo trh, dali lidé přednost angličtině a anglicky mluvicím zemím. Skutečně i naše generace, dokonce i mladá, dává přednost jiným jazyků a němčina je až na třetím čtvrtém místě," dodala.   "Zaznamenáváme mírný nárůst zájmu o němčinu, hlavně od lidí, kteří se němčinu už učili a chtějí se zlepšit. Zájem je hlavně o konverzaci, ale i o obchodní němčinu," řekla Dana Burešová z plzeňské Anglické školky Eufrat, která se hodně specializuje na její výuku.   Podle ředitele Úřadu práce Plzeň-sever Vladimíra Čady bude trvat ještě několik měsíců, možná let, než se české školy znovu více zaměří na výuku němčiny; většina českých studentů je orientována na anglický jazyk. "Šlo by posílit motivace stávajících učitelů. Běžný zaměstnavatel požaduje základní znalosti němčiny u každého zaměstnance z ČR. Otevření hranic vyvolá zvýšenou poptávku po němčině," dodal.   Podle zástupce ředitele Krajského úřadu v Plzni Bohuslava Borovanského bude kraj v tripartitě propagovat vzdělávání v němčině, podporovat výměnné pobyty škol a vábit do Čech rodilé mluvčí. "Angličtina je populární, ale my se musíme soustředit na němčinu právě kvůli té blízkosti a velmi slibně se rozvíjející se spolupráci s bavorskými regiony," dodal. Podle něj nejde středním školám a učilištím v příhraničí, které spravuje kraj, výuku němčiny nařídit. Velmi obtížné je také nalákat rodilé mluvčí.   "K učení němčiny hodně motivují naše výměnné pobyty. Možnost uplatnění za hranicemi má nyní mládež velikou," řekl ředitelka domažlického učiliště Zdeňka Buršíková. Zatímco ve studijních oborech preferují žáci angličtinu, v učilišti už se nyní žáci učí více němčinu. "Nařídit jim to nemůžeme, ale nové možnosti pracovního trhu budou více motivovat v zájmu a přípravě na hodiny," uvedla. Otevření pracovního trhu umožňuje také Čechům studovat a vyučit se v Německu i Rakousku.   Také Mezinárodní letní jazyková škola Západočeské univerzity, největší v Česku, eviduje letos nárůst přihlášených studentů. "V minulých letech zájem o němčinu propadal, i loni," řekla Jana Jánská Lonská.   "Zvýšení zájmu je zcela logický krok. Doufám, že otevření pracovního trhu bude motivovat žáky i studenty, ale i pedagogy, aby se snažili je k němčině více přimět," uvedl Václav Vrbík z centra Bavaria Bohemia v německém Schönsee, jehož cílem je kulturní spolupráce Čechů a Němců. Podle něj za minulých 20 let němčina v regionu hodně ztratila a nyní je paradoxně větší snaha učit se česky v německém příhraničí, podporovaná bavorskou vládou i kraji.   Propagace němčiny na českých školách v příhraničí ale funguje, řekl Vrbík. Sám by uvítal zavedení povinné výuky němčiny v příhraničí, tak jako mají například Němci na francouzsko-německém pomezí povinnou výuku francouzštiny. "Pokud bude tato povinnost spojena s osvětou a logickým zdůvodněním, proč je důležité se ten jazyk učit, tak si myslím, že touto direktivou by to mohlo jít," dodal.   Václav Prokš mol  