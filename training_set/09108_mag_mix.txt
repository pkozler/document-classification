 Přehlídky pánské módy v Paříži se nesou opět ve volnějším stylu  --------------------    Ke zpravodajství: FOTO/aktuality   --------------------    Paříž 20. ledna (ČTK) - Před poněkud prořídlejším publikem, alespoň té mužské části, začaly dnes v Paříži přehlídky pánské módy pro podzim a zimu 2011 až 2012. Podle agentury AFP se jim přitom díky modelům doplněným šálami namísto kravat a s několikadenním porostem na tváři naskytla opět příležitost zjistit, jak pojímat módu bez komplexů a podle toho rozšířit svůj šatník.   "Muži věnují stále větší pozornost tomu, co nosí. Odstup mezi přehlídkami a tím, co se následně nosí v ulicích, se neustále zmenšuje," řekl návrhář David Duval, který se účastní desítek módních přehlídek denně.   Podle módního stylisty Géralda Tessona z obchodního domu s módou Bon Marché je znát, že muži se více věnují nákupům, o co méně je doprovázejí ženy. "Co se týče jejich těla a pravidel odívání, jsou zbavení komplexů," podotkl.   Tradiční obleky s kravatami, které měly jistou tendenci začít se vytrácet, jsou ve velkých oděvních obchodech opět v kurzu. "Zase to začíná být příjemné nosit, když už to přestává být povinnou uniformou ve světě práce," upozornil Tesson. Úspěch amerického televizního seriálu Mad Men, v němž herci nosí dobře střižené obleky, tak tomuto druhu oblečení skýtá naději na dobrou budoucnost.   Co ovšem začíná převládat, je oddělování sak od kalhot, které začínají být jiného druhu. Objevují se vlněná nebo tvídová saka sportovnějšího střihu. Vzácností už nejsou smokingová saka v kombinaci s luxusními džíny.   V pánské módě, která je mnohem méně dána v plen fantazii návrhářů než v případě dámské módy, se více klade důraz na detaily. Dominantní roli hrají knoflíky, které se v současnosti ustálily na počtu dvou. S jedním se dál klade důraz na mladické šviháctví a zatímco tři byly skoro pasé, už si opět vydobývají místo na slunci.   Jestliže pařížské módě udává v posledních pěti letech tón Dior, který klade důraz na štíhlou postavu, už se od ní začíná mezi stylisty upouštět. V ulicích jsou ještě ovšem často vidět přiléhavé kalhoty, krátká sáčka, úzké límce košil a úzké kravaty. Pomalu se ale znovu prosazují elegantní šály a šátky ve stále odvážnějších barvách. Svetry s véčkovými výstřihy porazily ty s oblými, u spodního prádla přiléhavé boxerky nahradily slipy.   Muži v posledních letech stále více investují do bižuterie a kožených doplňků, někteří se vracejí ke kloboukům i beranicím. Podle Duvala se zejména ti mladí nebojí odvážnějších kousků, baví je poutat pozornost a nevadí jim tolik to, že budou považováni za metrosexuály nebo homosexuály.   Přehlídky pánské módy v Paříži potrvají do neděle.   rv kš     