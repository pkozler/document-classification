 Hokejisté Sparty už považují účast v play off za pouhou teorii  --------------------    Ke zpravodajství: FOTO/aktuality; AUDIO   --------------------    Praha 25. ledna (ČTK) - Velkým rozčarováním skončil pro Spartu boj o naději na účast ve vyřazovacích bojích, kterou měli její hokejisté vykřesat v dohrávaném utkání 35. kola s Litvínovem. Zatímco hráči připustili, že s vidinou účasti alespoň v předkole play off se mohou definitivně rozloučit, kouč Miloslav Hořava jen těžko vstřebával, po jak špatném výkonu k tomu došlo.   "Každý zápas je důležitý, ale my jsme si už nemohli dovolit zaváhat. Musíme být soudní, už je to opravdu jen hodně teoretická naděje. Určitě budeme bojovat dál a budeme chtít vyhrát, ale tímto zápasem jsme to hodně a hodně pokazili," řekl novinářům útočník Petr Ton. "Navíc realisticky vzato - když se ta úspěšná série neudělala celou dobu, jen sotva se povede v těch zbývajících osmi zápasech," dodal.   Právě zkušený útočník byl smutným hrdinou zápasu. Za bezbrankového stavu neproměnil trestné střílení a pak krátce po vyrovnání Sparty na 1:1 pomohl velkou hrubkou soupeři znovu do vedení. "Ten zápas se nám nepodařil. Rozhodla asi ta druhá třetina, kdy jsem tam nedal trestné střílení, pak za stavu 1:1, když jsme vyrovnali, jsem devět vteřin před koncem udělal chybu. Hodně mě to mrzelo," potvrdil Ton.   Jen těžko hledal slova další zkušený člen sestavy Pražanů Jiří Vykoukal. "Udělali jsme nějaké chyby, které Litvínov potrestal, nevyužili jsme přesilovku pět na tři, trestné střílení i další šance, kterých jsme si navíc vytvořili málo. Dali jsme jen jeden gól, a když nejsou góly, nejsou body," shrnul lakonicky Vykoukal.   I on zůstává nohama na zemi a zjevně příliš nevěří na zázrak, kterým by postup Sparty do předkola play off za současné situace byl. "Asi každý si to dokáže spočítat a každý si na otázky ohledně našich nadějí dokáže odpovědět sám. Takhle to prostě je," uvedl Vykoukal.   Velké zklamání z výkonu svých svěřenců netajil kouč Miloslav Hořava. "Přiznám se, že nevím, jak se tohle může stát. Kdybych vám tady začal říkat nějaké nesmysly, tak byste hned poznali, že si prostě vymýšlím. Já to nevím, proto je to pro mě velké zklamání, že jsme se o to neporvali," prohlásil Hořava na tiskové konferenci po utkání.   "Neberu jako výmluvu nějakou únavu, to je pro všechny stejné. Nemám žádný důvod, který bych mohl říct a při němž bych mohl to mužstvo obhajovat. Prostě to bylo špatné, velice špatné," doplnil Hořava.   Zoufalý výkon Sparty podtrhla přesilovka pět na tři, kdy Sparta za stavu 0:1 ve druhé třetině nedokázala během 96 vteřin nijak výrazně ohrozit litvínovského gólmana Martina Volkeho. "To byl obraz našeho zmaru v celém tom utkání, v němž bylo všechno špatně. Inkasované góly po chybách, které byly hrozné," připomněl Hořava.   vov gi  