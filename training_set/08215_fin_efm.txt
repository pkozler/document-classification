 Češi loni s platebními kartami Visa utráceli více  --------------------    Ke zpravodajství: FOTO/aktuality   --------------------    Praha 26. ledna (ČTK) - Celkové výdaje držitelů platebních karet Visa v ČR, tedy platby za zboží i výběr z bankomatů, stouply za rok končící zářím 2010 o více než tři procenta na 20 miliard eur (zhruba 482 miliard Kč). Od roku 2005 se objem transakcí zdvojnásobil, uvedl na dnešní tiskové konferenci regionální manažer asociace Visa Europe pro Českou republiku Miroslav Kozler. Konkurenční karetní asociace MasterCard výsledky za loňský rok zatím nezveřejnila.   Celkový počet všech transakcí kartami Visa v ČR stoupl meziročně o desetinu na zhruba 235 milionů. Z toho u obchodníků Češi provedli zhruba 130 milionů transakcí za 4,9 miliardy eur. V meziročním srovnání tak v obchodech kartami Visa utratili o 13 procent více peněz.   "Vývoj posledních let jednoznačně dokazuje, že se výrazně zrychluje tempo přechodu k bezhotovostním platbám," uvedl Kozler. To podle něj potvrzuje i vývoj průměrné částky jedné transakce u obchodníků, která se meziročně snížila o pět procent na necelých 38 euro.   V celé Evropě asociace Visa vydala více než 419 milionů platebních karet. V Česku Visa vydala dosud 5,6 milionu platebních karet. Poměr zneužití platebních karet činil v ČR 0,008 procenta celkového objemu tržeb. Průměr v Evropě pak podle představitelů Visa činí 0,049 procenta.   V celé Evropě loni objem všech transakcí kartami Visa stoupl o 13 procent na 1,5 bilionu eur. Počet transakcí u evropských obchodníků stoupl meziročně o 17 procent na 20 miliard. Objem těchto transakcí pak stoupl o 16 procenta na jeden bilion eur.   Příjmy karetní asociace Visa v loňském finančním roce stouply o téměř čtvrtinu na 879 milionů eur. Asociace tak vykázala hrubý zisk 76 milionů eur oproti předchozím 54 milionům eur.   Visa Europe vznikla v červenci 2004. V říjnu 2007 se stala nezávislou na nové organizaci Visa Inc. s exkluzivní a trvalou licencí na provoz v rámci Evropy. Je členskou asociací vlastněnou a provozovanou 4500 evropskými členskými bankami.   sos mha  