 Albánská vláda se s opozicí obviňují za krvavou demonstraci  Doplnili jsme o Berishovu výzvu k demonstraci na jeho podporu v 1., 4. a 5. odstavci.   --------------------    Tirana 22. ledna (ČTK) - Albánská socialistická opozice obvinila konzervativní kabinet premiéra Saliho Berishi za smrt tří lidí, kteří byli zastřeleni na páteční protivládní demonstraci. Berisha naopak prohlásil, že dav se jeho vládu pokusil svrhnout, a vyzval k tomu, aby se uspořádala manifestace pro změnu na jeho podporu. Organizace Amnesty International, která hájí lidská práva, vyzvala albánské úřady, aby události vysvětlily, napsala dnes agentura DPA.   Demonstrace, která byla nejkrvavější za posledních několik let, se vyhrotila poté, co se několik set protestujících pokusilo probojovat do Berishova úřadu. Kromě třech zastřelených, které podle APA zřejmě zabily policejní kulky, utrpělo zranění přes 150 aktivistů i policistů.   Opoziční předák a starosta metropole Edi Rama obvinil ministra vnitra Lulzima Bashe za zneužití pravomocí a vyzval k jeho zatčení. Také řekl, že politickým osnovatelem násilností je Berisha. Ten však na kritiku zareagoval prohlášením, ve kterém uvedl, že demonstranti včetně kriminálních gangů, banditů, překupníků a teroristů se ho pokusili zbavit moci "tuniským stylem". Zmínil tak protirežimní demonstrace v Tunisku, které si za poslední dny vyžádaly desítky obětí.   Dnes večer pak Berisha vyzval "všechny Albánce", aby se shromáždili na podporu jeho vlády v centru Tirany ve středu. "Vyzývám Albánce, aby demonstrovali proti násilí. To bude velká manifestace proti násilí," řekl Berisha na tiskové konferenci.   Prohlásil přitom, že se s výzvou neobrací jen na své stoupence, ale na všechny občany. Ovšem také upozornil opozici a "násilné živly", že narazí na pořádkové síly, pokud se opováží se "dotknout" státních institucí.   Policie získala kontrolu nad situací asi po třech hodinách, k rozehnání demonstrace použila slzný plyn, střelbu z gumových projektilů a vodní děla. Dav převrátil a zapálil nejméně patnáct policejních aut a proti zasahujícím jednotkám házel dlažební kostky a zápalné lahve. Protestů se na počátku akce zúčastnilo asi 20.000 lidí, později bylo podle organizátorů v ulicích až 300.000 lidí. Policie žádnou statistiku k účasti nezveřejnila.   Trojice byla podle tiranské nemocnice zastřelena zblízka, dva byli zasaženi do hrudi a jeden do hlavy. Prokuratura přislíbila jejich smrt vyšetřit.   Prezident Bamir Topi a starosta Rama ještě v pátek vyzvali obyvatelstvo ke klidu. Později se k nim přidalo se společným prohlášením velvyslanectví Spojených států, zastoupení Evropské unie a Organizace pro bezpečnost a spolupráci v Evropě (OBSE).   Za nepokoji stojí volby z června 2009, které Berishova Demokratická strana Albánie podle socialistů vyhrála podvodem. Od té doby opozice organizuje protesty odborářů v Tiraně. Zástupci OBSE nicméně označili hlasování většinou jako spořádané. Příští řádné volby se mají konat v roce 2013.   S protesty provázenými střelbou má tato balkánská země z předchozích let špatnou zkušenost. V roce 1997 přišlo o život přes 1300 osob při násilných protestech okradených střadatelů, kteří ztratili životní úspory po krachu firem, které fungovaly na principu pyramidových her. Chaos v zemi ukončil až zásah Mnohonárodních ochranných sil (MPF).   Albánie, která je jednou z nejchudších evropských zemí, je od dubna 2009 členem Severoatlantické aliance. V současné době usiluje o integraci do Evropské unie.   rv zpt  