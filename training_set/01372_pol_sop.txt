 V Tunisu po nočních střetech rozmístěna armáda  Tunis 12. ledna (ČTK) - V tuniském hlavním městě byla dnes po nočních střetech mezi demonstranty a policií v západní části metropole rozmístěna armáda. Informovala o tom agentura AFP. Převážně mladí lidé v zemi již čtyři týdny protestují proti vysoké nezaměstnanosti a nedostatku pracovních míst pro absolventy.   V tuniské metropoli se objevili ozbrojení vojáci v obrněných vozech, armádní džípy a nákladní vozy. Armádní posily obsadily křižovatky v centru hlavního města a střeží silnice vedoucí do čtvrti At-Tadaman, která byla dějištěm nočních střetů. Ozbrojené hlídky stojí také u tuniské katedrály a u budovy francouzského velvyslanectví. Vidět prý byly také u budovy, odkud vysílá televize a rozhlas.   Doprava ve městě podle AFP narušena nebyla, bez větších změn pokračuje také vysílání státních a soukromých rozhlasových stanic.   Nepokoje v Tunisku trvají od poloviny prosince, kdy se šestadvacetiletý mladík pokusil o sebevraždu upálením poté, co mu úřady zakázaly provozovat prodejní stánek, k němuž prý neměl povolení. Popáleninám minulý týden podlehl. V hlavním městě Tunisu demonstranti v úterý rabovali obchody, zapálili banku a střetli se s policií.   Nepokoje v Tunisu i v dalších částech země si podle vlády vyžádaly zatím 20 obětí, podle aktivistů je počet vyšší.   kne hej  