 Oprava silnice u Moravských Budějovic bude stát 136 mil. Kč  Moravské Budějovice (Třebíčsko) 30. ledna (ČTK) - U Moravských Budějovic na Třebíčsku se začne v dubnu opravovat krajská silnice druhé třídy, která směřuje na Znojemsko. Odstraňovat se budou deformace a trhliny na úsecích měřících dohromady skoro 11 kilometrů. Rekonstrukce za 136 milionů korun bude provedena do konce letošního října, sdělil ČTK mluvčí kraje Jan Nechvátal. Řidiče čekají uzavírky.   Zakázku získala firma Eurovia CS. Pořadí nabídek ve výběrovém řízení schválili krajští radní v tomto týdnu. Na rekonstrukci by chtěl kraj získat evropskou dotaci. Žádost již byla předložena do Regionálního operačního programu.   Podle starosty Moravských Budějovic Vlastimila Bařinky se silnice neopravovala léta a je ve špatném stavu. Největší zatížení je na této trase během léta. "Přejíždějí tudy rekreanti k Vranovské přehradě," vysvětlil.   Rekonstrukce silnice II/411 je rozdělena do čtyř úseků. Odstraňovat se budou deformace vozovky, příčné a podélné trhliny. Opravy budou provedeny tak, aby se zvýšila únosnost vozovky a aby se zlepšilo její odvodnění. Během stavebních prací bude na těchto úsecích úplná uzavírka. Objížďky budou vedeny po silnicích II. a III. třídy v oblasti Moravských Budějovic, Jemnice a Vysočan.   Kraji Vysočina patří skoro 4600 kilometrů komunikací II. a III. třídy. Na investice do silnic je v letošním krajském rozpočtu kolem 200 milionů korun a dalších 125 milionů je vyčleněno na souvislé opravy vozovek. Objem prostředků na vylepšení své silniční sítě by chtěl kraj zvýšit dotacemi. V letošním roce by měly pokračovat opravy silnice II/602. Připravují se kupříkladu stavby obchvatů u obce Jamné a u Salačovy Lhoty.   vst dp                