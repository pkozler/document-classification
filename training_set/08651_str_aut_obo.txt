 Dovoz ojetých vozů na Slovensko loni klesl na 66.000 aut  Bratislava 18. ledna (ČTK) - Individuální dovoz ojetých osobních a malých nákladních vozidel na Slovensko loni meziročně klesl zhruba o šestinu na 66.248 aut. Slováci tak stejně jako v roce 2009 před importem staršího modelu upřednostňovali koupi nového automobilu. Těch se v minulém roce zaregistrovalo 70.951. ČTK o tom dnes informovalo slovenské Sdružení automobilového průmyslu.   Průměrný věk dovážených osobních a malých nákladních automobilů loni přesáhl sedm let. "Až 28,28 procenta loni dovezených ojetých vozidel uvedených kategorií mělo přes deset let a 2805 z nich bylo více než 15letých," uvedla Mária Nováková ze sdružení.   Nejžádanějšími byly v minulém roce ojeté vozy značky Volkswagen s 14,22procentním podílem na trhu. Druhá v pořadí skončila česká Škoda s tržním podílem 11,11 procenta a za ní třetí Ford.   Individuální dovoz ojetých těžkých nákladních vozidel naopak o necelou pětinu převýšil prodej nových modelů, jichž se v minulém roce zaregistrovalo 2364 kusů.   prl dvd  