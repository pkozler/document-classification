 Tahanice kolem toaletních vod se jménem Michaela Jacksona  --------------------    Ke zpravodajství: FOTO ve Fotobance  ID foto:  F201105170508101 ,  F201105170508201    --------------------    Washington 14. června (ČTK) - V Las Vegas na poslední chvíli zkrachovala prezentace dámské a pánské toaletní vody nesoucí jméno zesnulého amerického zpěváka Michaela Jacksona. Zpěvákův otec Joe Jackson se totiž nepohodl s francouzským voňavkářem Franckem Rouasem, který byl do projektu zapojen. Navíc pak americká společnost Bravado, která má obchodní práva na výrobky prodávané pod jménem Michaela Jacksona, podala na oba žalobu pro nezákonné využívání značky. Informovala o tom agentura AFP.   Dámská toaletní voda Jackson's Legend a pánská Jackson's Tribute měly být oficiálně předvedeny minulý týden ve čtvrtek v hotelu Caesars v Las Vegas za přítomnosti několika členů Jacksonovy rodiny a známé obrážečky podobných podniků Paris Hiltonové. Dvaaosmdesátiletý Joe Jackson, kterého v tom podpořila jeho dcera LaToya, ale náhle řekl, že se s Rouasem nechce setkat.   "Nelíbí se mi, jak věci dělá," zdůvodnil to v rozhovoru pro AFP. "Ale vytvořit tuto řadu parfémů byl můj nápad a projekt pokračuje," dodal.   Zároveň bagatelizoval zákonné problémy související s obchodním využíváním synova jména. Jde o velmi lukrativní značku, která patří Michaelovým dědicům, mezi něž ale podle Michaelovy závěti nepatří. "Mohou říkat, co chtějí, já jsem otec. A on byl můj syn, takže já mohu rozhodovat, co mám dělat na jeho počest," řekl.   Kdy budou toaletní vody uvedeny na trh, však v Las Vegas nebylo oznámeno a i Joe Jackson řekl, že neví, kdy se tak stane.   Osmatřicetiletý podnikatel z Nice Franck Rouas, který stojí v čele francouzské voňavkářské společnosti Julian Rouas Paris, s ním podepsal dohodu o vytvoření kosmetické řady nesoucí zpěvákovo jméno začátkem letošního roku. AFP řekl, že Joe Jackson se na něho zlobí, protože "někdo zveřejnil naši smlouvu na internetu, ale já jsem to nebyl".   Podle něj se parfémy budou "velmi brzy" prodávat ve Spojených státech a v září také ve Francii. Padesátimililitrový flakon by měl stát v USA 40 dolarů (670 korun) a ve Francii asi 40 eur (970 korun).   Michael Jackson zemřel v necelých 51 letech před dvěma lety v Los Angeles na selhání srdce.   pz dr  