 V Ostravě druhým dnem stávkují řidiči MHD za vyšší mzdy  --------------------    Ke zpravodajství: AUDIO; FOTO/aktuality;    Zprávu jsme v celém rozsahu aktualizovali.   --------------------    Ostrava 2. června (ČTK) - Pracovníci Dopravního podniku v Ostravě (DPO) druhý den stávkují za vyšší mzdy. Dopoledního protestního pochodu od ředitelství firmy k magistrátu se zúčastnilo na 600 demonstrantů, tedy dvakrát více než ve středu. Pomalým přecházením po přechodech pro chodce protestující blokovali tramvaje a trolejbusy, jejichž řidiči se do stávky nezapojili. Demonstranty usměrňovala policie. Městská hromadná doprava i dnes jezdí v omezeném rozsahu jako v neděli, ale například nejdůležitější tramvajové linky častěji.   Odborový předák Ivo Protivínský hned na počátku vyzval protestující, aby nevyvolávali konflikty a nebyli agresivní vůči řidičům, kteří nestávkují, a také, aby v žádném případě nepili alkohol. "Je jasné, že to je emoční záležitost, ale nechceme, aby se lidi mezi sebou napadali. Ti, co nestávkují, jsou taky pod tlakem, mnozí by se třeba chtěli připojit, ale nemůžou si to dovolit z finančních důvodů," vysvětlil Protivínský.   Průvod protestujících způsobil v centru města mnohem větší problémy než o den dřív. Jednak bylo účastníků více, ale také se lépe zorganizovali, šli pomalu a vzorně v dvojstupu, takže se roztáhli do mnohem větší délky. Zatímco se policejní hlídce podařilo uvolnit pro průjezd tramvají jeden přechod pro chodce, průvod už v té chvíli zablokoval další tři.   Automobily demonstranti přes přechody pouštěli, rozhořčení tak vyvolávali především u cestujících v zablokovaných tramvajích. Policii se po příjezdu posil podařilo demonstranty usměrnit, a tak problémů s průjezdy vozů MHD ubylo. Průvod šel delší trasou než předešlý den, zastavil se například u vozovny trolejbusů a před magistrát dorazil až za dvě hodiny.   Někteří kolemjdoucí lidem v průvodu nadávali nebo nahlas vyjadřovali se stávkou nesouhlas. "Kdyby se líp učili, mohli dělat něco jiného a nemuseli se hádat o peníze," komentovala průvod skupinka studentů. Další lidé účastníkům stávky dávali najevo sympatie. "Kde vzít peníze na zvýšení platů? Ať si uberou ti nahoře a těm dole to rozdají," navrhovala mladá žena spěchající z tramvaje do práce. Také prodavačka z obchodu s potravinami, kolem kterého průvod procházel, řekla, že si myslí, že důvody stávky jsou správné. "Zvýšení mezd o jedno a půl procenta je úplně směšné, to je nic," řekla.   Ředitel DPO Roman Kadlučka ČTK řekl, že nálady se přiostřují. "Z jedné i z druhé strany je to emocionálně velmi, velmi vypjaté a je potřeba to udržet v rámci rozumných vztahů," sdělil. Obě strany se vzájemně začaly obviňovat z nátlaku.   Odboráři uvedli, že ve středu ráno stávku zahájilo 388 zaměstnanců DPO, z toho 206 řidičů a 182 dělníků. Počty lidí, kteří se ke stávce přidali odpoledne a dnes, zatím neznají. Podle DPO stávkovala ve středu ráno necelá polovina řidičů. Odbory věří, že stávkujících bude přibývat. "Dnes je nás tu skoro 600, zítra nás třeba bude přes 1000," řekl před radnicí odborový předák Protivínský.   Stávka je neomezená, její účastníci ale vyjadřovali naději, že skončí úspěšně a brzy. Stávku odboráři vyhlásili minulý týden. Během kolektivního vyjednávání se nedohodli na růstu tarifních mezd. Požadují navýšení o pět procent. Vedení společnosti ale tvrdí, že nemá peníze. Nabízí 1,5 procenta a stejný nárůst garantuje i na příští rok. To je podle Protivínského nepřijatelné.   Vlastimil Vyplel mol  