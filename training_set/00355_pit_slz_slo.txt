 Tržby z prodeje počítačových her stouply o 17 pct na 2,2 miliardy  Praha 10. května (ČTK) - Tržby prodejců počítačových her v Česku a na Slovensku loni vzrostly o 17 procent na rekordních 2,19 miliardy korun. Nejprodávanějším herním titulem byla Mafia II. Uvedla to dnes Asociace herního průmyslu.   Nově publikované obraty herního průmyslu v ČR a SR opět prokazují, že toto perspektivní odvětví zábavního průmyslu zaujímá v našich končinách stále výraznější pozici. Téměř sedmnáctiprocentní růst v roce 2010 na celkovou částku 2,189 miliardy korun zařadil herní průmysl po bok filmové branže," uvedl prezident asociace Michal Valkoun. Negativní vliv na vývoj trhu mělo podle něj softwarové pirátství.   Do výsledného čísla se započítávají tržby z prodeje her pro osobní počítače, herní konzole PlayStation 2, PlayStation 3, Wii a Xbox 360 a kapesní konzole DSi a PSP, stejně tak jako z prodeje samotných herních zařízení s výjimkou PC. Prodeje samotných her se na celkovém obratu podílejí přibližně z jedné třetiny.   V roce 2011 chystá asociace aktivity k dalšímu rozvoji herní scény. "Hodláme přijmout nové členy z řad dalších herních distributorů a vývojářů, nadále spolupracujeme s organizacemi ISFE a PEGI na osvětě v oblasti věkového hodnocení her a v červnu budeme publikovat studii o stavu herní scény a o samotných hráčích," dodal viceprezident asociace Martin Bach.   Asociace herního průmyslu České a Slovenské republiky je občanským sdružením, které sdružuje největší společnosti z řad importérů a distributorů interaktivního softwaru působící v České republice a na Slovensku.     Nejprodávanější herní tituly vydané v roce 2010 v ČR a SR       1.  Mafia II (PC, PlayStation 3, Xbox 360)     2.  Battlefield: Bad Company 2 (PC, PlayStation 3, Xbox 360)     3.  FIFA 2011 (PC, PlayStation 3, Xbox 360, Wii, PSP, DS, PlayStation 2)     4.  Call of Duty: Black Ops (PC, PlayStation 3, Xbox 360, Wii)     5.  Starcraft II: Wings of Liberty (PC)     6.  World of Warcraft: Cataclysm (PC)     7.  Medal of Honor (PC, PlayStation 3, Xbox 360)     8.  Aliens vs Predator (PC, PlayStation 3, Xbox 360)     9.  Formula 1 2010 (PC, PlayStation 3, Xbox 360)     10.  Assassin’s Creed 2 (PC, PlayStation 3, Xbox 360)     zdroj: GfK Czech   jsa mha  