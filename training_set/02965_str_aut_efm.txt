 Hyundai Motor Group letos hodlá investovat 200 miliard Kč  Soul 5. ledna (ČTK) - Největší jihokorejská automobilka Hyundai Motor Group letos hodlá investovat 12 bilionů wonů (200 miliard Kč). Uvedl to dnes mluvčí firmy. Podle jihokorejských médií to představuje nárůst o 15 procent oproti loňskému roku.   Hyundai Motor Group zahrnuje společnosti Hyundai Motor a Kia Motors. Skupina je pátým největším výrobcem automobilů na světě a působí rovněž v České republice. V loňském roce zvýšila prodej automobilů o 24 procent na 5,75 milionu vozů a letos počítá s nárůstem o deset procent na 6,33 milionu vozů.   Hyundai v listopadu 2008 oficiálně zahájila sériovou produkci osobních aut v Nošovicích na Frýdecko-Místecku. Kia spustila v prosinci 2007 sériovou výrobu osobních vozů u slovenské Žiliny.   Hyundai Motor Group je druhou největší podnikatelskou skupinou v Jižní Koreji. Její součástí je kromě automobilek Hyundai a Kia rovněž producent oceli Hyundai Steel, upozornila agentura Reuters.   Největší jihokorejský konglomerát Samsung Group dnes oznámil, že hodlá v letošním roce zvýšit investice o 18 procent na rekordních 43,1 bilionu wonů (asi 717 miliard Kč). Firma chce rovněž přijmout 25.000 nových zaměstnanců. Klíčovou součástí skupiny je společnost Samsung Electronics. Ta je největším výrobcem paměťových čipů a televizorů s plochou obrazovkou na světě. Je rovněž světovou dvojkou v produkci mobilních telefonů.   pmh dvd  