 Stovky lidí si v Ostravě prohlédly Petřkovickou venuši  --------------------    Ke zpravodajství: FOTO/aktuality; VIDEO;    --------------------    Ostrava 1. května (ČTK) - Stovky lidí dnes využily jedinečné příležitosti spatřit v Ostravě na vlastní oči 23.000 let starou sošku Petřkovické venuše. Tuto možnost dostali během Dne strojařů v areálu Landek Park v ostravské části Petřkovice.   Soška byla za přísných bezpečnostních opatření převezena do Ostravy z Archeologického ústavu AV ČR v Brně. Její hodnotu odhadují organizátoři výstavy ze společnosti Vítkovice na 50 milionů eur, podle mnohých názorů je však její cena nevyčíslitelná.   Běžně bývá soška vystavována vleže, oproti tomu ji lidé v Ostravě mohli vidět ve svislé poloze a otáčející se ze všech stran. Kvůli tomu se ale otevření trochu zpozdilo. "Chystali jsme to podle kopie, ale zjistili jsme, že originální soška má úplně jinde těžiště. Museli jsme ji dobře vyvážit, aby ji lidé mohli vidět ze všech stran. Je to úžasné umělecké dílo," řekl generální ředitel a předseda představenstva skupiny Vítkovice Machinery Group Jan Světlík.   Lidé před kompresorovnou čekali v dlouhé frontě. Pracovníci ochranky je dovnitř pouštěli po deseti lidech. Soška veliká 46 milimetrů byla vystavena na pódiu ve vitrínce, za kterou se promítaly její záběry na veliké plátno. Na pódium mohli lidé vystoupit pouze po třech, mnozí z nich si sošku fotografovali nebo natáčeli mobilními telefony.   Petřkovické venuši se říká také Landecká. Před 58 lety ji na vrchu Landek našel archeolog Bohuslav Klíma. Jde o torzo ženy bez hlavy vyrobené z krevele. "Krevel se tady nikde netěží, dostal se k nám s nějakým ledovcem ze Skandinávie. Zřejmě jej nalezl nějaký lovec mamutů a kupodivu neudělal takovou tu typickou venuši, jak známe třeba Věstonickou, ale je to moderní žena, která má moderní proporce," řekl ředitel Světlík.   Vyrobit sošku z takového extrémně tvrdého materiálu byl podle něj s tehdejšími technickými prostředky velký kumšt. "Dá se říct, že na to byly použité první špičkové know-how technologie," řekl Světlík. Dodal, že je to velká symbolika dnešní strojírenské Ostravy.   Během dnešního Dne strojařů mohli lidé navštívit provozy strojírenských Vítkovic nebo si prohlédnout například umělecké smalty ze sympozia Smalt Art 2011. Do areálu Landek Park dorazilo několik tisíc lidí.   Vlastimil Vyplel jpt  