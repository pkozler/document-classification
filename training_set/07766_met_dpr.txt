 Silnice na jihu Čech jsou sjízdné se zvýšenou opatrností  České Budějovice 20. ledna (ČTK) - Hlavní silnice v jižních Čechách jsou po chemickém ošetření sjízdné se zvýšenou opatrností. Na vozovkách nižších tříd většinou leží vrstva ujetého nebo rozbředlého sněhu.   Teplota se na jihu Čech v pátek ráno pohybuje v rozmezí od minus dvou stupňů v Českých Budějovicích po minus sedm stupňů Celsia na Churáňově na Prachaticku. Na silnicích nižších tříd se na Českokrumlovsku tvoří náledí, na Prachaticku na nich leží až sedmicentimetrová vrstva nového sněhu.   Přes den má být na jihu Čech oblačno až zataženo, na horách se vyskytnou sněhové přeháňky. Meteorologové očekávají teploty od minus čtyř do minus jednoho stupně Celsia.   rek jpt  