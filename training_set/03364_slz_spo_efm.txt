 Aktuálně: Valná hromada Bestsportu odvolala celé představenstvo  Praha 6. května (ČTK) - Valná hromada společnosti Bestsport, provozovatele a majitele O2 arény, odvolala celé představenstvo firmy, včetně místopředsedy Aleše Hušáka. Uvedl to dnes server Aktuálně.cz. Hušáka ve funkci nahradí Petr Bernátek, jediný, který v novém vedení Bestsportu není přímo spojen se sportovními svazy, ale má blízko ke KKCG miliardáře Karla Komárka.   Bestsport je stejně jako loterijní společnost Sazka, kde je Hušák generálním ředitelem a předsedou představenstva, v úpadku. Bestsport je vlastněn Občanským sdružením Zelený ostrov (OSZO), které má stejné majitele jako Sazka, tedy sportovní svazy. Bestsport sám na sebe podal insolvenční návrh 31. března.   Hušákův nástupce v představenstvu Bestsportu Bernátek je podle serveru bývalým policejním důstojníkem, později byl konkurzním správcem. V době, když už nebyl v policejních službách, měl jeho tým dva klienty známých jmen - Jiřího Čunka a Stanislava Grosse. Prvnímu pomáhal v době, kdy byl podezřelý z korupce, expremiérovi Grossovi zase v době, kdy musel opustit politické funkce, napsal server.   Kvůli problémům se splácením výstavby O2 arény se Sazka dostala do insolvence. Bestsport, který arénu postavil, dostával od Sazky peníze přes Občanské sdružení Zelený ostrov. Sazce je pak odváděl, aby mohla splácet dluhopisy. Bestsport je také mezi věřiteli Sazky, přihlásil pohledávku ve 23 milionů korun.   Většinovým držitelem dluhopisů Sazky je finanční skupina KKCG prostřednictvím svých firem společně s investiční skupinou PPF. V pátek soud obdržel dosud největší pohledávku za Sazkou, od OSZO za celkem 8,128 miliardy Kč. Valná hromada občanského sdružení OSZO v úterý ale přijala usnesení, podle kterého sdružení tuto pohledávku nepodalo. Nyní existují další dvě pohledávky v totožné výši, a to od kyperské firmy Alfa Capital Holding a lichtenštejnské Oldeira Anstalt.   Soud vyzval věřitele Bestsportu, aby své dosud nepřihlášené pohledávky přihlásili ve lhůtě 30 dnů ode dne rozhodnutí o úpadku u Městského soudu v Praze. Přezkumné jednání k přihlášeným pohledávkám stanovil na 20. července. Insolvenční správkyni soud uložil, aby nejpozději do 5. července předložila soudu seznam přihlášených pohledávek a do 13.července předložila soudu zprávu o hospodářské situaci dlužníka.   Insolvenční správce Sazky Josef Cupka považoval Sazku a Bestsport za koncern. Soud tak mohl insolvenční řízení se Sazkou a jí spřízněnou firmou Bestsport sloučit. Sazka byla proti tomu. Cupka ve svém vyjádření pro soud argumentoval například personálním propojením obou firem a finančními toky, které mezi loterijní firmou a Bestsportem fungovaly či fungují.   vrk jw  