 V Mexiku nalezeno šest spálených obětí drogového kartelu  Monterrey (Mexiko) 31. ledna (ČTK) - Šest lidských těl spálených k nepoznání našla mexická policie u města Monterrey na severu země. Těla jsou ohořelá do té míry, že se zatím vyšetřovatelům nepodařilo zjistit ani jejich pohlaví. Předpokládají ale, že jde o další oběti drogových kartelů, které v této oblasti bojují o kontrolu lukrativních pašeráckých cest do sousedních USA. Informovala o tom dnes agentura AP.   Mluvčí prokuratury státu Nuevo León potvrdila, že policie těla našla na prašné cestě severně od Monterrey v neděli ráno. Dodala, že místní kartely často těla svých obětí spálí, aby zabránily jejich identifikaci a zároveň aby zastrašily znepřátelené kartely.   Místní úřady uvedly, že jen od začátku letošního roku bylo ve státě Nuevo León zabito více než sto lidí, včetně nejméně 20 policistů.   Drogové kartely v Mexiku bojují mezi sebou i proti bezpečnostním silám o kontrolu lukrativních pašeráckých cest do Spojených států. Od roku 2006, kdy mexický prezident Felipe Calderón vyhlásil válku obchodu s drogami, si tato "narkoválka" vyžádala už více než 34.600 obětí.   dk mik  