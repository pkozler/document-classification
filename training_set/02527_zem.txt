 Farmáři na Vysočině letos udrželi prvenství ve výrobě vepřového  Jihlava 23. května (ČTK) - Farmáři na Vysočině udrželi v letošním prvním čtvrtletí prvenství v zemi ve výrobě vepřového masa. Z jejich chovů plynulo na trh 10.560 tun, v meziročním porovnání o procento více. Produkce vepřového masa se přitom podle zjištění Českého statistického úřadu v celém Česku snížila skoro o pět procent. Výroba hovězího masa na Vysočině v prvním čtvrtletí klesla.   Od ledna do konce března plynulo z chovů na Vysočině 2350 tun hovězího a telecího masa, oproti loňskému prvnímu čtvrtletí méně o 12,4 procenta. Mezi kraji to byl největší propad, přesto Vysočina udržela v této produkci druhou příčku. Vyšší dodávky měli jen chovatelé v Pardubickém kraji. V celém Česku se výroba hovězího masa (včetně telecího) meziročně zvýšila o 1,6 procenta na 18.096 tun.   Dodávky skopového masa jsou na Vysočině stále nízké. V prvním čtvrtletí to bylo podobně jako loni jen kolem jedné tuny. Chov ovcí sice pomalu stoupá, Vysočina ale pořád patří mezi kraje s nejmenšími ovčími stády.   Živočišná výroba má dlouhodobě významné místo v zemědělských podnicích kraje. Letos na jaře bylo na Vysočině chováno 210.900 kusů skotu, největší počet v zemi. Prasat bylo 280.900 kusů. Hospodáři se víc věnují i dříve opomíjenému chovu koz; na jaře jich měli kolem 2800. Vysočina se tak v chovu koz zařadila mezi tři nejvýznamnější regiony.     vst snm  