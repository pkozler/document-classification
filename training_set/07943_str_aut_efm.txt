 Volkswagen podá nabídku na převzetí výrobce nákladních vozů MAN  Doplnili jsme informaci o hodnotě celého podniku na základě plánované nabídky v 1. odstavci, aktualizovali cenu akcií ve 2. odstavci a přidali vyjádření analytika a další podrobnosti v posledních třech odstavcích.   --------------------    Frankfurt nad Mohanem 9. května (ČTK) - Největší evropská automobilka Volkswagen zvýšila svůj podíl v německém výrobci nákladních vozů MAN nad 30 procent a chystá se předložit nabídku na převzetí celého podniku. Oznámila to dnes firma. Jejím cílem je podle agentury DPA vytvořit velkého producenta užitkových aut, který by měl kromě značek VW a MAN zahrnovat rovněž švédskou společnost Scania. Nabídka ohodnotí celý MAN na zhruba 20 miliard dolarů (336 miliard Kč).   Předložení nabídky na převzetí je podle německých zákonů po překročení 30procentního podílu povinné. Volkswagen plánuje nabídnout 95 eur (2300 Kč) za každou kmenovou akcii společnosti MAN, kterou dosud nevlastní. Akcie firmy MAN po tomto oznámení posílily o více než dvě procenta na zhruba 98,5 eura, napsala agentura Reuters.   Pokud nabídka získá souhlas úřadů, bude pravděpodobně vyhlášena nejpozději do konce května. "Načasování nabídky je neočekávané, ale bylo jasné, že tato nabídka časem přijde," uvedl analytik Marc-Rene Tonn ze společnosti MM Warburg. Volkswagen dosud vlastnil 29,9 procenta firmy MAN, nyní již ale kontroluje 30,47 procenta jejích kmenových akcií, napsala agentura DPA.   Společnosti Scania a MAN již v listopadu oznámily, že jednají o možném spojení. Volkswagen vlastní ve firmě Scania více než 70procentní podíl. V minulosti dal opakovaně najevo, že hodlá posílit spolupráci mezi firmami MAN a Scania a svou vlastní divizí užitkových automobilů. MAN vyrábí kromě nákladních vozů rovněž autobusy, naftové motory a turbiny.   Volkswagen, jehož součástí je česká Škoda Auto, se chce do roku 2018 stát největším výrobcem automobilů na světě. Firma již pracuje na převzetí německého výrobce sportovních vozů Porsche.   pmh dvd  