 Shakira se po jedenáctiletém vztahu dočasně rozešla s přítelem  --------------------    Ke zpravodajství: FOTO ve Fotobance  ID foto: FO01244805, F201101040039001, F201012210064601   --------------------    Bogotá 11. ledna (ČTK) - Kolumbijská zpěvačka Shakira oznámila, že se po jedenáctiletém romantickém vztahu dočasně rozešla se svým argentinským přítelem Antoniem de la Rúem. Rozešli se už v srpnu, ale zprávu o tom se partneři rozhodli zveřejnit až nyní. Oba ale ujistili, že budou nadále spolupracovat.   "Na rozchod se díváme jako na dočasný, jako na období individuálního růstu. V profesionální oblasti ale zůstaneme párem," uvádí se na stránce Shakira.com ve zprávě, kterou podepsali oba.   "Jedenáct let jsme se měli hluboce rádi, starali jsme se jeden o druhého. Byly to nejlepší roky našeho života, během nichž díky lásce a vzájemnému respektu se nám dařilo být párem a výjimečnými společníky. Ale v srpnu jsme se po vzájemné dohodě dočasně rozešli," napsala třiatřicetiletá Shakira a její přítel, syn bývalého argentinského prezidenta Fernanda de la Rúi (1999-2001).   V oznámení dále uvádějí, že budou nadále profesionálními partnery, budou společně vyvíjet další projekty, budou pokračovat v úzké komunikaci a budou pracovat ruku v ruce.   Podle listu El Pais problémy páru částečně souvisí s pověstmi o vztahu Shakiry s fotbalistou FC Barcelona Gerardem Piquéem. Fotbalista se podle listu objevil na videozáznamu hymny fotbalového mistrovství světa 2010 v Jihoafrické republice, kterou zpěvačka zpívala v doprovodu jihoafrické skupiny Freslyground.   ko kš  