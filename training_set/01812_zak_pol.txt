 Rahm Emanuel se vrací do hry o starostu Chicaga  Chicago (USA) 28. ledna (ČTK) - Nejvyšší soud amerického státu Illinois ve čtvrtek zvrátil rozhodnutí soudu nižší instance, který bývalému šéfu poradců amerického prezidenta Baracka Obamy Rahmu Emanuelovi nepovolil kandidovat na starostu Chicaga. Soud to zdůvodnil tím, že ve městě neměl po dobu jednoho roku před hlasováním trvalé bydliště.   Výrok nejvyššího soudu vrací Emanuela do hry o vedení chicagské radnice. Politik žil po dva roky ve Washingtonu, kde pracoval pro Obamu. Do Chicaga se vrátil loni v říjnu, aby se ucházel o post starosty města. Trvá na tom, že ve Washingtonu žil jen dočasně, na výslovnou žádost hlavy státu.   Emanuelovi právníci argumentovali tím, že soud nižší instance si kategorii bydliště vyložil přiliš úzce. Soudy státu Illinois údajně nikdy po žádném kandidátovi na veřejnou funkci nevyžadovaly, aby byl ve svém státě trvale fyzicky přítomen.   Jedenapadesátiletý Emanuel z funkce hlavního Obamova poradce odešel po necelých dvou letech loni v říjnu. Před nástupem do služeb amerického prezidenta byl členem Sněmovny reprezentantů za Demokratickou stranu. V minulosti radil i někdejšímu prezidentovi Billu Clintonovi.   jas  