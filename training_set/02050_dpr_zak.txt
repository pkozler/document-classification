 Senior v Brně čekal tři dny na podlaze svého bytu na pomoc  Brno 30. ledna (ČTK) - Bezmála tři dny čekal bezmocně na pomoc na podlaze ve svém bytě třiaosmdesátiletý senior z Brna-Starého Lískovce, jehož dnes zachránila sousedka společně se strážníky. Dopoledne totiž zaslechla ze sousedního bytu úpěnlivé volání, řekla ČTK mluvčí městské policie Denisa Kapitančíková.   Dvaatřicetiletá žena neprodleně přivolala strážníky. Ti se snažili s důchodcem komunikovat přes vstupní dveře. Protože měli obavy o jeho život, dostali se dovnitř násilím. Uvnitř našli v pokoji na podlaze seniora, který nebyl schopen vstát.     Strážníci přivolali sanitku, která muže následně převezla do nemocnice. Podle dostupných informací je již mimo ohrožení života. Na zem upadl v pátek kvůli zdravotním potížím.   Loni zachránili strážníci obdobným způsobem život 30 Brňanům, kteří se ocitli v nouzi a zůstali bez pomoci ve svých bytech.   V těchto případech šlo vždy o situace, kdy bylo nutné se dostat okamžitě do bytu k ohroženým osobám, a umožnit tak přístup lékařům. V pěti dalších případech strážníci neuspěli a v bytech našli již lidi bez známek života.   Vladimír Klepáč pba  