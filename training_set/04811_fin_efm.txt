 Pobočky ČSOB upravují provozní dobu, další banky tak už učinily  Praha 3. ledna (ČTK) - Více než polovina poboček ČSOB od ledna letošního roku změnila otevírací dobu. Jednotlivé pobočky mají nyní možnost upravit pracovní dobu podle potřeb klientů, banka zároveň od února spustí na jedné pobočce víkendový provoz. Banka to oznámila ČTK v tiskové zprávě. Ostatní tuzemské banky podle ankety ČTK již delší dobu přizpůsobují otevírací dobu poloze pobočky a prodlužují otevírací dobu. Na vybraných obchodních místech mají rovněž otevřeno i o víkendu.   Jednotlivé pobočky ČSOB mají nyní možnost upravit pracovní dobu tak, aby lépe vyhovovala zvykům a potřebám místních klientů. Pro všechny pobočky platí, že budou mít otevřeno minimálně 40 hodin týdně. Zároveň platí, že v pondělí a středu mají otevřeno nejméně do 17 hodin, v ostatní dny minimálně do 15 hodin.   Víkendový provoz bude mít od února pobočka ČSOB v pražském obchodním centru Černý Most. V sobotu a neděli bude mít otevřeno od 10:00 do 18:00, od pondělí do pátku bude služby zákazníkům nabízet o hodinu déle už od 9:00.   Nejednotnou otevírací dobu mají již také pobočky České spořitelny. Vytížené pobočky mají podle Kláry Pačesové z tiskového oddělení banky otevřeno bez polední přestávky. Otevírací doba poboček se pohybuje v rozmezí od 8:30 do 18:00, přičemž záleží na lokalitě a vytíženosti pobočky. Víkendový provoz na některých obchodních místech začala spořitelna zavádět již koncem 90. let, v současnosti takto v Česku provozuje celkem 25 poboček.   Také pobočky Raiffeisenbank mají různou provozní dobu v závislosti na umístění a vytížení pobočky, zpravidla otevírají mezi osmou až devátou a zavírají v 18:00. "Máme zhruba deset poboček s víkendovým provozem, převážně v obchodních centrech nebo na frekventovaných místech. Tyto pobočky jsou otevřeny celý týden včetně víkendů, zpravidla od 9 do 20 hodin," uvedl mluvčí bank Tomáš Kofroň.   U UniCredit Bank se běžná otevírací doba poboček pohybuje nejčastěji od 8:30, případně od 9:00 do 17:00 s výjimkou kratší otevírací doby v pátek. Ve středu pak mají pobočky otevřeno do 18:00. "Novinkou je víkendový provoz na nově otevřených pobočkách franšízového typu, které klient může navštívit také v sobotních dopoledních hodinách od 9 do 11 hodin. Víkendový provoz nabízí také pobočka v nákupním centrum na Floře v Praze, která je otevřená v sobotu i v neděli od 10 do 20 hodin," uvedl mluvčí banky Tomáš Pavlík.   I otevírací doby GE Money Bank byly upraveny podle lokality. "Tam, kde je preference ranního provozu, jsou některé pobočky na jeden či dva dny v týdnu otevřeny od osmi hodin, naopak v místech, kde zákazníci navštěvují pobočky po zaměstnání, byla otevírací doba prodloužena do 18 hodin, v nákupních centrech i do 20 hodin. Po celý víkend mají otevřeno všechny naše pobočky umístěné v nákupních centrech," uvedl mluvčí banky Pavel Zúbek.   Většina standardních poboček Komerční banky otevírá v 8:30. Ty mají také většinou v pondělí a ve středu i prodlouženou otevírací dobu až do 18:00.   sos dvd  