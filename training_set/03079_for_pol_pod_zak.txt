 Vláda projedná návrh na zavedení přímé volby prezidenta  Praha 29. ledna (ČTK) - Vláda na svém středečním zasedání projedná návrh ministerstva spravedlnosti na zavedení přímé volby prezidenta. Úřad předložil kabinetu tři varianty výběru hlavy státu - jednu jednokolovou a dvě dvoukolové. Legislativní rada vlády doporučila přijmout volbu ve dvou kolech srovnatelnou s principem výběru senátorů. Návrh by měl být přijat do konce roku 2012, v dalším roce totiž bude třeba zvolit budoucího prezidenta. Se změnou jeho pravomocí navrhovaná novela ústavního zákona nepočítá.   Podle vyjádření ministerstva z průzkumů veřejného mínění vyplývá, že si přímo volbu hlavy státu přeje dlouhodobě většina lidí žijících v Česku. Do sněmovny již dříve dorazilo několik návrhů na její zavedení, názory poslanců na konkrétní způsob provedení volby se však lišily.   Materiál o přímé volbě obsahuje stejné modely jako již dřívější návrh ministra Jiřího Pospíšila (ODS), který připravoval za vlády Mirka Topolánka (ODS). Prezident by se podle něj volil buď jednokolově, nebo dvoukolově. Varianta dvou kol pak nabízí možnosti vybrat prezidenta v klasické dvoukolové volbě, kdy do druhé volby postupují dva nejúspěšnější kandidáti, nebo takzvanou francouzskou metodou, kdy by postoupili všichni kandidáti, kteří by získali víc než určité procento hlasů - v tomto případě 12,5.   Z připomínek jednotlivých ministerstev k návrhu je zřejmé, že většina úřadů se kloní ke klasické dvoukolové volbě. Pro výběr prezidenta v jednom kole se pak vyjádřily například ministerstvo financí a Českomoravská konfederace odborových svazů.   Navrhovaná novela vychází z programového prohlášení vlády. Ministerstvo plánuje předložit také další ústavní změny. Chce zavést takzvaný klouzavý mandát umožňující ministrům mít náhradníky ve sněmovně a rozšířit kompetence Nejvyššího kontrolního úřadu (NKÚ) tak, aby úřad mohl kontrolovat i nakládání s majetkem krajů, obcí a dalších veřejnoprávních korporací.   Pro prosazení změny ústavy potřebují strany ve sněmovně ústavní většinu 120 hlasů, vládní koalice jich má jen 118 a bude muset o podpoře návrhu vyjednávat s opozicí.   ado mkv  