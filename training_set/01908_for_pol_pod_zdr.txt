 Heger představí tři reformní zákony, přesměruje peníze do platů  --------------------    Ke zpravodajství: AUDIO   --------------------    Praha 27. ledna (ČTK) - Ministr zdravotnictví Leoš Heger (TOP 09) představí dnes své návrhy tří reformních zákonů - o zdravotních službách, o specifických zdravotních službách a o zdravotnické záchranné službě. Měly by platit od ledna 2012. Ministr chce reformami přispět k lepšímu využití peněz zdravotnictví a přesměrovat peníze do platů zdravotníků. Dosud peníze směřovaly hlavně na nové přístroje.   Minulý týden představil Heger protikorupční strategii, která má zamezit únikům peněz za předražené nákupy léků nebo přístrojů. Zdravotnictví spotřebuje ročně kolem 280 miliard korun, korupce mu podle Transparency International odebere zhruba desetinu. Protikorupční strategie je prvním krokem reformy, na niž české zdravotnictví čekalo dvě desítky let.   Heger už dříve řekl, že chce zdravotnictví měnit postupně, nehodlá dělat převratné změny jednorázovým balíkem sedmi zákonů, jako to chtěl udělat jeho předchůdce Tomáš Julínek (ODS). Jemu se z celé reformy podařilo prosadit jen regulační poplatky u lékaře, v lékárně a nemocnici.   Heger chce tímto směrem ve své reformě pokračovat - novelou zákona o veřejném zdravotním pojištění chce zrušit zákaz připlácení. Od premiéra Petra Nečase (ODS) dostal za úkol připravit podmínky pro připojištění.   nam mkv  