 McCartney vyzval Indii k vyhlášení národního vegetariánského dne  --------------------    Ke zpravodajství: FOTO ve Fotobance  ID foto: P200912030649301   --------------------    Dillí 4. ledna (ČTK) - Bývalý člen skupiny The Beatles, zapřisáhlý vegetarián Paul McCartney vyzval Indii, aby vyhlásila národní vegetariánský den na oslavu života bez masa a současně soucitu se zvířaty. Oznámilo to v Dillí Sdružení pro etické zacházení se zvířaty, napsala dnes agentura AP.   McCartney zaslal dopis s výzvou předsedovi indické vlády Manmóhanu Singhovi. Napsal v něm také, že kromě ušetření života zvířat by národní vegetariánský den pomohl také k ochraně životního prostředí i lidského zdraví. "Byla by to oslava života," zdůraznil.   Odhaduje se, že vegetariáni tvoří asi 42 procenta z 1,2 miliardy obyvatel Indie. Vegetariánství volí většinou z finančních a náboženských důvodů. Je to především záležitost hinduistů a džinistů. Striktní džinisté jdou tak daleko, že nosí roušku, aby nevdechli hmyz.   pz dr  