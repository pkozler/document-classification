 ČSÚ sečte při sčítání i lidi, kteří se přihlásí k hnutí Jedi  --------------------    Ke zpravodajství: FOTO ve Fotobance  ID foto: FO00399680, P200812030088001   --------------------    Praha 29. ledna (ČTK) - Český statistický úřad (ČSÚ) sečte při sčítání lidu i ty, kteří do kolonky náboženství uvedou hnutí Jedi. Dostanou přitom samostatný kód, podobně jako jiné církve. Statistici tak reagují na aktivity lidí, kteří již dopředu deklarují, že se k hnutí přihlásí. ČTK to sdělil mluvčí Sčítání lidu, domů a bytů 2011 Ondřej Kubala. Jedi je původně fiktivní organizace, náboženský rytířský řád z filmové ságy Hvězdné války. V současnosti ovšem mnoho lidí vnímá Jedi jako reálné náboženství a má několik set tisíc registrovaných příznivců.   Na českém Facebooku je v současnosti velmi silná skupina "Na sčítání lidu 2011 napíšu do svého náboženského vyznání víru Jedi". Místopředseda ČSÚ Stanislav Drápal kvůli tomu musel dokonce svolat mimořádné jednání. "K této akci se už přihlásilo 14.200 lidí, a jelikož jde o velmi silný fenomén, který se objevil i při sčítání lidu v jiných zemích, musíme na něj reagovat," uvedl Kubala k jednání.   Jeho výsledkem je, že ČSÚ zpracuje výsledky za všechny oficiálně registrované církve a také za náboženství, u kterých předpokládá, že se k nim přihlásí větší množství lidí. "Jediové to už splňují, takže budeme připraveni této víře při zpracování výsledků sčítání lidu přidělit samostatný kód a následně poskytnout veřejnosti informace o tom, jakou mají jediové v ČR věkovou a pohlavní strukturu, kde se vyskytují v rámci republiky nejčastěji, jakou mají úroveň vzdělání, k jaké národnosti se nejčastěji hlásí či jaké mají zpravidla postavení v zaměstnání," uvedl Kubala.   Češi, kteří se k hnutí přihlásí, mají na co navazovat. Podle stránek britského statistického úřadu se v Anglii a ve Walesu přihlásilo k Jedi přes 390.000 lidí. Podle některých zdrojů se tací našli i v Austrálii, kde jich bylo více než 70.000, a v Kanadě. Zde se "našlo" 21.000 jediů.   Sčítání lidu, domů a bytů patří k nejrozsáhlejším statistickým zjišťováním. Koná se každých deset let. Následující sčítání je připravováno na březen 2011. Rozhodným okamžikem bude půlnoc z 25. na 26. března 2011.   Pavel Cechl mkv  