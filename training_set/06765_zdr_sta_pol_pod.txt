 V příbramské nemocnici se rodí nový lůžkový pavilon za 185 mil.Kč  --------------------    Ke zpravodajství: AUDIO   --------------------    Příbram 19. května (ČTK) - Příbramská nemocnice by měla mít do konce roku nový pavilon s lůžky chirurgie, ortopedie a příslušnými ambulancemi. Vznikne kompletní rekonstrukcí budovy D3 pocházející z roku 1955. V současnosti z ní zbývá pouze skelet, který dělníci začínají postupně proměňovat v moderní lůžkovou část. Náklady na rekonstrukci činí 185 milionů a hradí je kraj prostřednictvím úvěru, řekl dnes novinářům ředitel nemocnice Stanislav Holobrada.   "V přízemí by měly být speciální poradny, ambulance a vyšetřovací trakt. Veškerý příjem by se tak měl odehrávat v jednom podlaží," dodal ředitel. Připomněl, že jde již o druhou etapu modernizace nemocnice. Tou první, která si vyžádala 200 milionů korun a byla financována z evropských peněz, bylo zbourání pavilonů C a F a výstavba nových budov. Práce začaly v roce 2008 a skončily loni v květnu.   Na rekonstrukci křídla D3 má podle generelu schváleného na příštích deset až 15 let navazovat ještě modernizace budovy D2, D4, případně infekce. "Uvidí se však, jaké budou finanční možnosti," podotkl ředitel.   Hejtman David Rath (ČSSD), který se dnes přijel na postup prací v příbramské nemocnici podívat, připomněl, že stavební ruch se v těchto dnech ozývá prakticky v každé krajské nemocnici. Například kladenská nemocnice nyní otevřela zrekonstruované oddělení kožní a neurologie, opravuje historický Niederleho pavilon a začíná s opravami jednotlivých oddělení monobloku. V Mladé Boleslavi je zase plném proudu dostavba pavilonu interních oborů, v Kolíně dospěla do konečné fáze rekonstrukce části monobloku a současně bude startovat dostavba zbývající části areálu. "Kraj nyní rozhodl o vítězi soutěže, takže v nejbližších měsících by v Kolíně měla začít dostavba pavilonu dětských oborů," dodal Rath.   V Benešově v současnosti modernizují a opravují operační sály a oddělení hematologie a krevní transfuze, v kutnohorské nemocnici se připravuje modernizace vnějšího pláště, zateplení a výměna oken. "V souhrnu jsme už proinvestovali více než dvě miliardy a další jedna až 1,5 miliardy běží nebo se rozběhne v poslední době," vyčíslil hejtman.   khj jpt  