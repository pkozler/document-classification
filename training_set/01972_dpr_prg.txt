 V pražské ulici U Výstaviště a do Divoké Šárky nepojedou tramvaje  Praha 28. ledna (ČTK) - V pražské ulici U Výstaviště a také mezi Vítězným náměstím a Divokou Šárkou nepojedou od soboty 5. února tramvaje. V případě Výstaviště je důvodem oprava trati v havarijním stavu, výluka potrvá 20 dní. Do Divoké Šárky tramvaje nepojedou zhruba týden kvůli výstavbě prodloužení metra z Dejvické. ČTK o tom dnes informoval pražský dopravní podnik.   Výluka v ulici U Výstaviště potrvá od zahájení nočního provozu 5. února do ukončení provozu 25. února. Skončit by podle magistrátu tedy měla ještě před zahájením tradiční Matějské pouti. Výluka se dotkne linek 5, 12, 14, 15 a 17 a dále nočních spojů číslo 53 a 54. Náhradní doprava nebude zavedena.   Linka číslo 5 bude ze zastávky Nádraží Holešovice v Plynární ulici odkloněna přes zastávky Trojská, Kobylisy a Ládví do obratiště Sídliště Ďáblice. Tramvaje číslo 12 pojedou ze Strossmayerova náměstí přes Vltavskou, Pražskou tržnici, Palmovku a dále do zastávky Nádraží Vysočany, kde budou ukončeny. Spoje 14 a 53 objedou uzavřený úsek ze Strossmayerova náměstí přes zastávky Vltavská, Dělnická a Ortenovo náměstí. Přes zastávky Dělnická, Vltavská a Pražská tržnice bude odkloněna rovněž noční tramvaj 54. Linka číslo 15 bude zrušena. Linka 17 bude ukončena v obratišti Výstaviště.   Výluka mezi zastávkami Vítězné náměstí a Divoká Šárka potrvá od zahájení denního provozu 5. února do ukončení denního provozu 13. února. Linky číslo 2 a 15 budou zrušeny. Tramvaje číslo 20, 26 a noční 51 budou z Vítězného náměstí odkloněny do obratiště Podbaba, kde budou ukončeny.   Dopravní podnik zavede náhradní autobusovou dopravu X-26, která bude jezdit po trase Vítězné náměstí - Dejvická - Červený Vrch - Divoká Šárka. V pracovní dny zhruba od 6:00 do 21:00 budou moci cestující využívat také náhradní autobusy X-2, které pojedou z Vítězného náměstí přes Červený Vrch do Nádraží Veleslavín. Autobusy 218 budou v době výluky zastavovat mimořádně také ve všech zastávkách spoje X-26.   sdv dvd  