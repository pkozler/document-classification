 V Miroslavi by měl vyrůst domov seniorů za 75 milionů korun  Miroslav (Znojemsko) 24. ledna (ČTK) - V Miroslavi na Znojemsku možná vyroste v příštích letech vyrůst nový domov seniorů s kapacitou 50 lůžek. V současnosti se zpracovává projektová dokumentace, sdělil dnes novinářům místostarosta města Roman Volf. Podle něj by celková investice do domova měla dosáhnout asi 75 milionů korun.   Domov seniorů je projektem Jihomoravského kraje. "Pozemky, na nichž bude domov stát, už byly převedeny do majetku kraje," sdělil Volf. Podle něj se nyní pracuje na přeložce kabelu pro vysoké napětí. První stavební práce by měly začít na podzim letošního roku nebo počátkem příštího roku. Od výstavby a fungování domova pro starší občany si město slibuje také vznik 35 nových pracovních míst.   Podle krajského plánu sociálních služeb je péče o starší populaci v regionu nedostatečná. Chybí osobní asistenti, pečovatelé o seniory i místa ve stacionářích a domovech důchodců. Všechny typy služeb by se měly posilovat. Domovy pro seniory chce kraj stavět za peníze z úvěru, který si otevřel u Evropské investiční banky.   lab sap  