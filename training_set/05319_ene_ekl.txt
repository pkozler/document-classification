 Výstava Infotherma se zaměří i na nízkoenergetické a pasivní domy  Ostrava 16. ledna (ČTK) - Nízkoenergetická a pasivní výstavba bude patřit k hlavním tématům letošního ročníku mezinárodní výstavy Infotherma. Již poosmnácté se na ní v Ostravě představí stovky firem a institucí z oblasti energetických úspor, vytápění a využití obnovitelných zdrojů. ČTK to řekl ředitel výstavy Libor Kostelný. Akce se koná od 17. do 20. ledna.   Letos se bude na ostravském výstavišti Černá louka prezentovat 363 tuzemských a zahraničních vystavovatelů, podobný počet jako loni. "Infotherma 2011 chce upozornit hlavně na prvopočátky možných energetických úspor. Dnešní zateplování domů a výměna oken i otopných systémů většinou řeší to, co se dříve udělalo špatně," uvedl ředitel.   Výstava představí mimo jiné nové izolační materiály, termoizolační okna, větrací systémy či rekuperace. Své místo bude mít i dřevo jako stále nedoceněný stavební materiál, dodal.   V celkem 70 samostatných kapitolách jsou na výstavě nejvíce zastoupeny kotle, krby a kachlová kamna, které představí přes 80 vystavovatelů. Druhou nejpočetnější skupinou budou vystavovatelé tepelně-izolačních materiálů, zateplovacích systémů a termoregulačních výplní oken a dveří.   Cílem výstavy je podle Kostelného poskytnout návštěvníkům také ucelené odborné informace. Proto budou součástí výstavy dvě desítky přednášek a seminářů včetně poradenství. "Například nízkoenergetické a pasivní výstavbě bude věnovaný celý oborový den, stejně tak tepelným čerpadlům. Loni je prezentovalo na 50 firem a mnozí návštěvníci z toho byli dezorientovaní," dodal.   Odpovědět na technické i legislativní otázky budou připraveni zástupci univerzity, výzkumného centra, odborných svazů či ministerstev. Právě ministerstva průmyslu a obchodu, životního prostředí i zemědělství převzala nad 18. ročníkem výstavy záštitu.   Loni ostravskou Infothermu zaměřenou na program Zelená úsporám navštívilo 26.000 lidí. Sedmnácti předchozích ročníků se celkem zúčastnilo přes 420.000 lidí, kterým se představilo téměř 4200 firem a organizací. Podrobnosti o výstavě jsou na  www.infotherma.cz .   Hana Halfarová jw  