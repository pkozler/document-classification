 V Praze ve středu zemřel významný klavírista Antonín Kubálek  V titulku jsme opravili chybné "úterý" na správné "ve středu" a  v prvním odstavci chybné "18. ledna" na správné "19. ledna". Svou původní informaci opravil hudební publicista a dramaturg Pražského jara Antonín Matzner.   --------------------    Praha 20. ledna (ČTK) - Klavírista a pedagog Antonín Kubálek zemřel v Praze 19. ledna náhle ve věku 75 let. ČTK o tom za rodinu zesnulého dnes informoval hudební publicista a dramaturg Pražského jara Antonín Matzner. "Datum pohřbu a další informace rodina zatím nesdělila," uvedl.   Kubálek, absolvent profesora Františka Maxiána na pražské Akademii múzických umění, se narodil 8. listopadu 1935 v Libkovicích u Duchcova. Hudebník považovaný za nejtalentovanějšího klavíristu své generace odešel na podzim 1968 do exilu do Kanady, kde jako sólista vystupoval mimo jiné s Karlem Ančerlem a torontským symfonickým orchestrem. Premiéroval díla Luboše Fišera, Milana Kymličky, Jana Dumka, Františka Vrány a řady kanadských skladatelů. Působil také jako pedagog na torontské konzervatoři a univerzitě.   Kubálek věnoval soustavnou pozornost české hudbě a natočil řadu nahrávek s klavírními skladbami Smetany, Dvořáka, Janáčka a Josefa Suka. Jeho první zahraniční album se sonátami brněnského rodáka Ericha Wolfganga Korngolda vzniklo na doporučení legendárního Glenna Goulda v jeho režii a produkci. Za mimořádný výkon při sólovém recitálu na Pražském jaru v roce 2002 a dlouhodobou propagaci české hudby v zahraniční byl odměněn výroční cenou České hudební rady.   Hře na klavír se věnoval od svých 11 let, zvítězil na národní soutěži uměleckých škol a byl oceněn na Mezinárodní klavírní soutěži Georgea Enescu v Bukurešti.   V začátku 60. let byl zaměstnán jako učitel na Lidových školách umění v Kamenici nad Lipou a Mšenu u Mělníka. Českou republiku po emigraci opět navštívil v roce 1991, kdy zahájil cyklus klavírních recitálů koncertem ve Smetanově síni v Praze. V roce 1996 vystoupil na recitálu v pražském Rudolfinu. V roce 2003 založil Mezinárodní klavírní kurzy Antonína Kubálka ve Zlatých Horách.   Roman Jireš pba  