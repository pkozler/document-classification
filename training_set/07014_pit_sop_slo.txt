 Průzkum: Češi si na internetu chrání své soukromí víc než Slováci  Praha 4. května (ČTK) - Češi se na internetu snaží chránit své soukromí více než Slováci. Obezřetně se při informování o privátních záležitostech chová zhruba 75 procent českých uživatelů sociálních sítí. Naproti tomu Slováci jsou sdílnější a soukromí si jich chrání o deset procentních bodů méně než v Česku. Vyplývá to z průzkumu internetového nákupního rádce Heureka.cz, který oslovil 15.000 českých a 3000 slovenských uživatelů internetu.   "Své soukromí virtuálně nerozebírají přibližně tři čtvrtiny českých uživatelů. Jejich podíl za poslední dva roky nepatrně vzrostl a zdá se, že uživatelé jsou na sociálních sítích trochu opatrnější," sdělil dnes ČTK Tomáš Hodboď z Heureka.cz. Přibližně 17 procent uživatelů internetu podle něj nemá problém s popisováním soukromých záležitostí, avšak dává si pozor na to, aby si je někdo nevyložil špatně.   Online komunikaci o těch nejintimnějších záležitostech, jako jsou sexuální vztahy nebo intimní zážitky, přiznává asi 1,5 procenta českých uživatelů sociálních sítí. Šest procent uživatelů nesděluje všechny podrobnosti, baví se ale i o vztazích a osobních záležitostech.   Na Slovensku si soukromí na sociálních sítích chrání 65 procent uživatelů internetu, tedy o deset procentních bodů méně než v Česku. O privátní věci se v sociálních sítích dělí přibližně devět procent slovenských uživatelů.   Opatrní jsou čeští uživatelé také na svá hesla do sociálních sítí, e-mailů či do elektronického bankovnictví. "Heslo svého partnera zná přibližně 33 procent uživatelů v ČR, podobně je tomu i na Slovensku," podotkl Hodboď. Necelá tři procenta českých uživatelů přiznávají, že partnerovi občas potají zkontrolují, s kým komunikuje. "Partnerovo heslo nezná přibližně 64 procent českých uživatelů, necelá tři procenta z nich by jej však ráda znala. Podobná situace je i na Slovensku," uvedl.   beh dvd  