 Na přejezdu na Pelhřimovsku se střetl vlak s osobním autem  --------------------    Ke zpravodajství: FOTO/aktuality   Zprávu jsme aktualizovali k 10:00.   --------------------    Hříběcí (Pelhřimovsko) 3. ledna (ČTK) - Na více než dvě hodiny dnes zastavila provoz na železniční trati mezi obcí Počátky a Pelhřimovem nehoda na přejezdu u obce Hříběcí. Osobní vlak se tam srazil s osobním automobilem. Tři osoby z auta skončily v pelhřimovské nemocnici, lehké zranění se potvrdilo jen u řidiče. Nikdo z pěti cestujících ve vlaku zraněn nebyl. Provoz byl plně obnoven v 10:00. ČTK to potvrdil mluvčí Drážní inspekce Martin Drápal.   Nehoda se stala v 07:25 před zastávkou Hříběcí ze směru Horní Cerekev. "Osobní vlak na trati Počátky - Pelhřimov se na železničním přejezdu zabezpečeném světelnou výstražnou signalizací střetl s osobním automobilem," uvedl Drápal. Zabezpečovací zařízení podle něj bylo v době nehody v činnosti.   Celková škoda byla odhadnuta na 212.000 korun, z toho na vlaku vznikla škoda 200.000 korun. Náhradní provoz na trati po dobu vyšetřování zajistily autobusy.   bjr jpt    