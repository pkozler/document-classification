 Islamisté v Somálsku zakázali ženám a mužům podávat si ruce  Mogadišo 9. ledna (ČTK) - Islámští radikálové z hnutí Šabáb v Somálsku zakázali ženám a mužům, kteří nejsou příbuzní, podávat si na veřejnosti ruce, kráčet vedle sebe nebo spolu mluvit. Informovala o tom v sobotu agentura AP. Za porušení pravidel hrozí provinilcům vězení, bičování nebo dokonce smrt.   Povstalci již dříve zakázali ženám pracovat na veřejnosti. O obživu tak přišlo mnoho žen a svobodných matek, které na tržištích prodávaly zeleninu nebo jiné zboží. Ženy také nemohou opustit domovy bez předepsaného černého oděvu nebo bez doprovodu. Zakázána je také hudba nebo filmy. Podle radikálů, kteří chtějí mezi umírněnými Somálci prosadit vládu podle přísného výkladu islámského práva šaría, totiž odporují učení islámu.     "Hudbu jsem naposledy slyšel před dvěma lety, předtím, než povstalci zabrali naší vesnici," uvedl jeden obyvatel jižního Somálska, kterého prý nyní naplňuje strachem již jen vzpomínka na ni.   Somálsko nemá funkční vládu od roku 1991. Občanská válka se v posledních letech proměnila v boj armády proti islamistům v čele s Šabábem, který se hlásí k teroristické síti Al-Káida.   drk kne  