 Český západ rozšířil pomoc sociálně slabým lidem také na Tepelsko  Karlovy Vary 11. ledna (ČTK) - Sdružení Český západ, které už od roku 2002 pomáhá sociálně slabším lidem a Romům v Dobré Vodě u Toužimi, rozšířilo svou činnost také na některé další oblasti Toužimska a Tepelska. Členové sdružení začali dojíždět za takzvaně sociálně vyloučenými také do Služetína, Nové Farmy a podle potřeby i do dalších osad. Poskytují zde dva základní druhy sociálních služeb, která mají pomoci lidem překonat jejich složitou situaci, informovala ČTK mluvčí sdružení Eva Haunerová.   Zájemci mohou využít aktivizační služby pro rodiny s dětmi, a také terénní programy. Podle ředitelky sdružení Soni Vašíčkové mají aktivizační služby pomoci rodinám překonat nepříznivé životní situace tak, aby měly co nejmenší dopad na vývoj dětí. Terénní programy jsou určeny mladistvým a dospělým lidem při začleňování do společnosti. "Pomáháme řešit problémové a často až krizové situace, s nimiž si oni sami neví rady. Služby jsou hrazeny státem a krajem," poznamenala ředitelka.   Cílem sdružení je, stejně jako v Dobré Vodě, například zvýšit šanci lidí ze sociálně vyloučených lokalit na získání práce. V roce 2002 byla v Dobré Vodě, kde žijí hlavně Romové, téměř stoprocentní nezaměstnanost. Loni ale pracovalo až 70 procent dobrovodských obyvatel, konstatovala Vašíčková. "V loňském roce jsme například pěti klientům umožnili doplnění základního vzdělání. Tím jejich šance na získání zaměstnání výrazně vzrostla. Lidé se také více zajímají o své okolí a prostředí, kde žijí," podotkla.   Při realizaci řady programů spolupracuje Český západ zejména s úřady práce či dalšími institucemi, ale rovněž s řádem trapistů z kláštera v Novém Dvoře. Český západ otevřel i vlastní textilní a keramickou dílnu, kde pracují klienti sdružení. Výrobky pak sdružení prodává na internetu a ve vlastním dobročinném obchodě BUŤI v Plzni, který tady loni otevřel. Podle Vašíčkové činnost Českého západu už nemá jen čistě lokální význam. "Podílíme se i na vytváření metodiky řešení problematiky romských lokalit v Česku," dodala.   Vladimír Meluzín sap  