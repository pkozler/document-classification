 Soud: ÚOHS musí ukončit předběžné šetření v Telefónice 02  Doplnili jsme další vyjádření soudu a rozšiřující informace v 8. a 9. odstavci.   --------------------    Brno 13. ledna (ČTK) - Úřad pro ochranu hospodářské soutěže (ÚOHS) nesmí pokračovat v takzvaném předběžném šetření, jehož předmětem je to, zda Telefónica 02 nezneužila dominantní postavení na trhu vysokorychlostního připojení k internetu. Nařídil to dnes Krajský soud v Brně. Předběžné šetření trvá příliš dlouho. Pokud chce antimonopolní úřad v prověřování Telefóniky 02 pokračovat, musí zahájit řádné správní řízení. Soud dnešním rozhodnutím vyhověl žalobě Telefóniky 02.   "Žalovaný (ÚOHS) se musí na základě toho, co už má, rozhodnout, zda má dostatek podkladů pro zahájení formalizované procedury, nebo to správní řízení prostě nezahajovat," uvedl soudce David Raus.   Telefónice 02 vadila například délka předběžného šetření, které začalo již na sklonku roku 2008. Přitom dokud nezačne řádné správní řízení, má společnost menší možnosti obrany. Nemůže například ani nahlédnout do spisu antimonopolního úřadu. Další výhrady firmy směřovaly proti objemu dat a statistik, které úředníci požadovali.   "Úřad po dobu více než dvou let zatěžuje žalobce (Telefóniku 02) nesmírně věcně rozsáhlými požadavky na poskytnutí součinnosti, informací a dokumentů," řekl advokát společnosti Martin Kramář. Některé údaje, které úředníci žádají, prý firma pro své potřeby vůbec neeviduje a musí je nově získávat a zpracovávat.   Protahováním předběžného prověřování antimonopolní úřad podle Telefóniky 02 sbírá munici pro případné správní řízení, čímž získává výhodu. "ÚOHS postupně mění nebo modifikuje předmět svého předběžného šetření, a to takovým způsobem, který dokonce vyvolává podezření, že se úřad snaží najít porušení zákona za každou cenu," tvrdil Kramář.   Právnička antimonopolního úřadu Kristina Škampová ale dnes uvedla, že většinu požadovaných údajů má Telefónica 02 k dispozici, protože je musí každoročně předkládat svému sektorovému regulátorovi, tedy Českému telekomunikačnímu úřadu. Od jiných poskytovatelů internetu prý úředníci data bez problému získali.   "Ostatní neměli žádný problém s tím, aby údaje poskytli. Neprotestovali proti rozsahu ani lhůtě," řekla Škampová. Telefónica 02 prý prověřování účelově zdržuje. "To je také důvodem, proč to trvá tak dlouho," uvedla právnička.   Raus řekl, že soud zohlednil délku předběžného šetření, objem požadovaných informací i změny v rozsahu šetření. Zároveň tím ale soud podle něj nijak nezpochybnil právo úřadu provádět předběžná šetření ani nestanovil jeho maximální délku. Podle Rause však v tomto případě šetření přesáhlo "mantinely přiměřenosti". Proti rozhodnutí krajského soudu lze teoreticky podat kasační stížnost k Nejvyššímu správnímu soudu.   Soud na dnešním několikahodinovém jednání vyslechl pracovníky úřadu. Ti vypověděli, že podnět k šetření Telefóniky 02 přišel úřadu od jiné společnosti, která se pohybuje na trhu. Hlavní ekonom ÚOHS Milan Brouček uvedl, že se předběžné řízení protáhlo především kvůli komplikovanosti problematiky a dynamice zkoumaného odvětví. Než soud zahájí řádné správní řízení, potřebuje silné indicie o porušení zákona. Získává je právě v předběžném šetření.   Prověřování Telefóniky 02 je podle informací ČTK jedním z nejrozsáhlejších předběžných šetření v historii. Týká se zejména stlačování marží (tzv. margin squeeze). To znamená, že případný dominant nastaví na navazujícím maloobchodním trhu takové ceny vlastního produktu, že ostatní mu nejsou schopni se svou nabídkou konkurovat.   Obdobné případy řešily antimonopolní orgány v řadě zemí Evropy. Příkladem je správní řízení, které vedla Evropská komise s firmou Deutsche Telekom. Šetření Telefóniky 02 je založeno především na důkladných ekonomických analýzách. Antimonopolní úřad tak kromě právních analýz prověřuje především reálný dopad jednání firem na trhu.   Jan Tomandl mol  