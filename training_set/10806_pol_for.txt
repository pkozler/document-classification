 Na tržišti v Islámábádu zastřelen guvernér provincie Paňdžáb  --------------------    Ke zpravodajství: FOTO/aktuality   Doplnili jsme v 1. odstavci pravděpodobný motiv vraždy a podrobnosti v posledních čtyřech odstavcích.   --------------------    Islámábád 4. ledna (ČTK) - V Islámábádu byl dnes zavražděn guvernér pákistánské provincie Paňdžáb Salmán Tasír, kterého zastřelil člen vlastní ochranky. Při incidentu bylo zraněno dalších pět lidí. Důvodem atentátu bylo podle vyšetřovatelů Tasírovo vystupování proti kontroverznímu zákonu o rouhání, jehož používání prosazují pákistánští islamisté.   Útok byl proveden na tržišti, které je vyhledávaným obchodním centrem také pro zahraniční turisty. Podle policie Tasíra zastřelil přímo jeden z jeho elitních ochránců. Další lidé byli zraněni poté, co ostatní členové ochranky opětovali střelbu. Útočník se nyní nachází ve vazbě.   Tasír je nejvyšším politickým činitelem zavražděným od atentátu na bývalou pákistánskou premiérku Bénazír Bhuttovou v roce 2007. Byl členem Pákistánské lidové strany a blízkým spolupracovníkem prezidenta Ásifa Alího Zardárího, který je vdovcem po Bhuttové. Angažoval se v několika politických sporech. Otevřeně se vyjádřil například proti kontroverznímu zákonu o rouhání, o jehož zachování usilují někteří islamisté.   Podle ministra vnitra Rahmána Málika se útočník vyšetřovatelům přiznal, že Tasíra zavraždil kvůli jeho vystupování proti kontroverznímu zákonu. Zatím prý ale není jasné, zda jednal na svůj vlastní popud, nebo jej k činu někdo navedl.   Členové pákistánské vlády včetně premiéra Júsufa Rázy Gíláního útok odsoudili. Kabinet poté vyhlásil tři dny státního smutku.   "Po Bénazír Bhuttové byl jedním z nejodvážnějších bojovníků za práva žen a náboženských menšin," uvedl poradce prezidenta Farahnaz Ispahání, který patřil k Tasírovým blízkým přátelům.   Zákon o rouhání se dostal do popředí zájmu poté, co byla za údajné rouhání vůči proroku Mohamedovi odsouzena k smrti žena křesťanského vyznání. Proti hrdelnímu trestu pro pětačtyřicetiletou Asii Bibiovou protestoval mimo jiné i papež Benedikt XVI.   drk mik  