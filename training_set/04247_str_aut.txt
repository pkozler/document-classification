 Před stoletím a čtvrt se zrodil automobil  --------------------    Ke zpravodajství: FOTO ve Fotobance  ID foto: FO00144120, FO00144124   --------------------    Mannheim/Praha 27. ledna (ČTK) - Devětadvacátého ledna 1886 dorazila na německý patentový úřad žádost o registraci tříkolky s benzínovým motorem. Jejím autorem byl konstruktér Carl Benz, který svým vynálezem položil základ jedněmi velebené, jinými proklínané éry automobilismu. Ačkoliv se dnešním autům na první pohled příliš nepodobala, bývá Benzova tříkolka považována za historicky první automobil.   O sestrojení samohybu poháněného spalovacím motorem se už před Benzem pokoušela řada jiných konstruktérů. Jejich více či méně zdařilé výtvory však pokaždé vycházely z klasického kočáru, na nějž byla "naroubována" pohonná jednotka. Benz naproti tomu svůj "Patentwagen" od počátku navrhoval jako zcela nový a svébytný dopravní prostředek.   Svou tříkolku s trubkovým rámem a vysokými, dráty vyplétanými koly, začal Benz stavět v roce 1885. K jejímu pohonu sloužil čtyřtaktní jednoválec Benzovy vlastní konstrukce, který našel místo pod sedadlem řidiče. Mezi zadními koly byl umístěn mohutný setrvačník, který udržoval motor v chodu a jehož prostřednictvím se vůz také startoval. Nad odpruženou zadní nápravou se nacházely i všechny další součásti stroje, jako odpařovací karburátor či otevřené chlazení. Přes skrovný výkon motoru byl automobil schopen uvést kromě řidiče i jednoho spolucestujícího.   Aby si pojistil plody své práce, zažádal Benz v lednu 1886 o udělení císařského patentu. Listina s číslem 37435 mu byla vydána ještě počátkem listopadu téhož roku. V té době už měla tříkolka za sebou první veřejnou jízdu. Pferdlose Wagen, tedy doslova "koněprostý vůz", se zvídavému obecenstvu předvedl 3. července 1886 v Mannheimu, kde sídlila Benzova společnost Benz &amp; Cie.   Benz svůj vůz i nadále vylepšoval a nabízel jej zákazníkům z řad movitých fandů techniky. Zpočátku šlo spíše o kuriozitu, než o skutečný dopravní prostředek. Že se tříkolka hodí k cestování na delší vzdálenosti prokázala až v roce 1888 Benzova manželka Bertha, která si údajně bez vědomí svého chotě jeden z vozů zapůjčila a podnikla s ním cestu z Mannheimu do Pforzheimu. Pro Berthu mohl být tento úspěch zaslouženým zadostiučiněním, neboť na manželovo předchozí nepříliš úspěšné podnikání padla velká část jejího věna.   V roce 1894 začala Benzova manufaktura nabízet zákazníkům čtyřkolový model s označením Velo. Se zhruba 1200 vyrobenými kusy šlo o historicky první vůz, jenž by s přihlédnutím k tehdejším poměrům snesl přívlastek "sériový". Úspěch povzbudil Carla Benze k založení vlastní továrny v nedalekém Ladenburgu, kde se spolu se svými syny začal výrobě aut věnovat naplno. Láska k automobilům vydržela Benzovi až do jeho smrti 4. dubna 1929.   Jestliže se dnes řekne Benz, jako ozvěna se řadě lidí ozve slovo Mercedes. Věhlasná značka se zrodila v roce 1926, kdy se společnost Benz &amp; Cie. spojila s firmou potomků Gottlieba Daimlera. Ta název Mercedes dávala svým vozům od začátku 20. století, a to na popud rakouského obchodníka Emila Jellineka, který patřil k Daimlerovým prvním zákazníkům a také prodejcům. Původ názvu byl jednoduchý, Mercedes bylo jméno Jellinekovy milované dcery.   Rovněž další z neodmyslitelných symbolů značky Mercedes-Benz, tedy trojcípou hvězdu, přinesli do společného podnikání Daimlerovi dědicové. Tři cípy měly údajně symbolizovat přání jejich předka, aby motorizace zvítězila na zemi, na vodě i ve vzduchu. Gottlieb Daimler se uskutečnění svého snu nedožil; dnes, po více než 110 letech od jeho smrti, je však jeho někdejší troufalá vize všední skutečností.   Tomáš Dušek rmi  