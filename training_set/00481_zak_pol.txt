 Soud kvůli Emanuelovi zastavil tisk volebních lístků v Chicagu  Chicago 26. ledna (ČTK) - Nejvyšší soud státu Illinois nařídil zastavit tisk volebních lístků s kandidáty na starostu Chicaga, dokud nerozhodne o kandidatuře bývalého hlavního poradce amerického prezidenta Barracka Obamy Rahma Emanuela. Soud se ujal kauzy den poté, co odvolací soud čtyři týdny před hlasováním vyřadil Emanuela z voleb, uvedla dnes agentura AP.   Nejvyšší soud záležitost projedná ve zrychleném řízení, avšak konkrétní datum, do kdy by měl padnout verdikt, neudal. Rozhodnutí soudu o předběžném opatření ale přišlo už ve chvíli, kdy bylo vytištěno téměř 300.000 hlasovacích lístků bez Emanuelova jména.   Emanuel požádal nejvyšší soud o projednání věci ve snaze zvrátit rozhodnutí odvolacího soudu, který ho vyřadil z kandidátky proto, že nežil v Chicagu po dobu jednoho roku předcházejícího volbám. Do října loňského roku, kdy se vzdal postu personálního šéfa Bílého domu, měl přechodné bydliště ve Washingtonu, avšak ve svém rodišti Chicagu celou dobu vlastní dům.   Díky soudu získal velký favorit na starostu třetího největšího města Spojených států trochu času. Volby jsou plánované na 22. února, avšak do prvního předčasného hlasování zbývá méně než týden.   V této situaci se rýsují krizové scénáře. Je možné, že Emanuel své voliče vyzve, aby jeho jméno na hlasovací lístek napsali ručně. Tuto možnost připouští americké zákony. Kandidáti volení tímto způsobem skončí ve většině případů v poli poražených, avšak existují výjimky. Loni v listopadu zvítězila tímto způsobem v senátních volbách na Aljašce republikánka Lisa Murkowská.   Emanuel a jeho právní zástupci zachovávají optimismus, který vychází z jejich argumentů. Podle nich je rozhodnutí odvolacího soudu nepřiměřeně přísné, neboť chápe trvalý pobyt jako fyzickou přítomnost. Tím, že odvolací soud sporným způsobem vyřadil kandidáta se širokou podporou voličů, prý zasáhl do jejich volebních práv.   jzk str  