 Ministerstvo práce chce zřizovat dětské skupiny podobné školkám  Praha 22. května (ČTK) - Ministerstvo práce a sociálních věcí připravuje možnost vzniku takzvaných dětských skupin. Zřízení a provozování instituce podobné dětské školce by bylo administrativně méně náročné než zřízení skutečné školky. Skupiny by nespadaly pod ministerstvo školství, ale právě pod MPSV, informovala o tom Česká televize.   "Návrh umožňuje řešit situaci zřizovatelů, například obcí, pro něž je příliš nákladné nebo neúčelné zřídit mateřské školy nebo jesle," stojí v materiálu. Táňa Švrčková z tiskového odboru ministerstva ČTK řekla, že plán by měl začít platit nejdřív v příštím roce. Samo ministerstvo chce přitom dětskou skupinu zřídit v nejbližších týdnech pro potomky svých zaměstnanců.   Podle mluvčí MPSV Viktorie Plívové má dětská skupina trochu jiné parametry než klasická školka. "Nejedná se o vzdělávací zařízení, ale o zařízení, které má dlouhodobě o děti předškolního věku pečovat," řekla mluvčí ČT. Návrh věcného záměru zákona tak třeba počítá s tím, že by u těchto zařízení nemusela být zahrada. Provozovatelé by nemuseli ani poskytovat dětem jídlo, to by jim každý den dali rodiče s sebou.   Dětské skupiny by mohly zakládat jak obce, zaměstnavatelé či neziskové organizace, tak soukromí zřizovatelé. Ve velké skupině by mohlo být až 24 dětí s nejméně třemi pečovatelkami, malé skupiny pak počítají s nejvýše čtyřmi dětmi. Přijímány by přitom mohly být i děti mladší tří let, pečovatelky by nemusely být jen kvalifikované učitelky, ale také třeba zdravotní sestry nebo sociální pracovnice.   Součástí návrhu zákona jsou také další alternativní formy péče o děti, například vzájemná rodičovská výpomoc, která chce umožnit lidem na rodičovské dovolené hlídat také několik dalších dětí. Nově by si také zaměstnavatelé mohli odečíst náklady na zřízení firemní školky z daní. Na plánu spolupracuje ministerstvo školství, zdravotnictví, financí a průmyslu.   Změnami chce úřad umožnit rodičům snazší návrat do práce. V současnosti totiž mnoho rodičů nemá děti kam dát, obecní školky jsou přeplněné a soukromá zařízení drahá. Ačkoliv se města snaží dříve zrušené školky obnovovat, kapacity současnému babyboomu nestačí.   kli jd mal  