 CzechMed kritizuje Hegera za elektronické aukce, kritiku odmítl  Praha 11. května (ČTK) - Asociace sdružující dodavatele zdravotnických prostředků CzechMed kritizuje ministerstvo zdravotnictví kvůli internetovým aukcím. Podle ní jsou sporné, prý se tak nic neušetří. Aukce berou jako hlavní kritérium cenu. Podle dodavatelů je řešení krátkozraké. Nezohledňuje další náklady, které jsou spojeny s používáním zdravotnické techniky, u níž se při nákupu nehodnotí také kvalita. Ministerstvo kritiku odmítlo, cena je sice hlavním kritériem, zohledňují se ale i další hlediska.   "Co není vidět, je skutečnost, kolikrát musíte obměnit nekvalitní výrobek a nahradit jej novým, dalším, a to nemluvíme o možných komplikacích," uvedl v prohlášení pro ČTK prezident CzechMed Miroslav Palát.   "Cena je hlavním kritériem, zadávají se ale i další specifikace, například u gumových rukavic tloušťka materiálu a jeho trvanlivost," řekl ČTK mluvčí ministerstva Vlastimil Sršeň. Výrobci a dodavatelé tak vždy soutěží v dodávce na kvalitativně a funkčně srovnatelné výrobky.   Elektronické aukce jsou součástí protikorupční strategie, která platí od 1. února. Státní nemocnice musejí na drahé přístroje vypisovat výběrová řízení. Pokud se přihlásí jeden uchazeč, výběrové řízení se vypisuje znovu. Nemocnice rovněž musejí dělat elektronické aukce na nákupy léků a zdravotnických prostředků. Rozhodujícím kritériem je cena.   Podle zkušeností Asociace poskytovatelů a uživatelů elektronických nástrojů pro výběrová řízení a elektronické aukce lze při nákupu zboží i služeb dosáhnout aukcemi úspory 15 procent, někdy až 45 procent.   "Elektronické aukce jistě spolehlivě fungují například ve stavebnictví, kde jsou obchodované komodity jasně definovatelné. Nelze s nimi souhlasit při nákupu zdravotnické techniky, která se liší v různých drobných detailech," tvrdí Palát.   Průmysl medicínských technologií nabízí nejméně 500.000 různých výrobků. Každý je podle Paláta vyvíjen s ohledem na specifické požadavky zdravotníků i pacientů. "Při výběru zdravotnických prostředků by proto mělo vždy být přihlédnuto ke konkrétním potřebám pacienta a cena by neměla být jediným kritériem výběru," shrnul šéf asociace.   CzechMed má 27 členů, představují dohromady 30 procent českého trhu zdravotnických prostředků, mezi něž patří pomůcky při inkontinenci, chirurgické šití, nástroje a materiály nebo implantáty jako kloubní náhrady či kardiostimulátory, dále diagnostická zařízení a informační zdravotnické systémy.   Naďa Myslivcová pba  