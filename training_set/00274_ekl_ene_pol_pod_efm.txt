 Greenpeace v Ústí protestují proti stavbě uhelných elektráren  --------------------    Ke zpravodajství: FOTO/aktuality   Zprávu jsme doplnili ve 3. a 5. odstavci o vyjádření ČEZ.   --------------------    Ústí nad Labem 25. května (ČTK) - Sedm aktivistů Greenpeace dnes v poledne rozvinulo z jeřábu před ústeckým krajským úřadem několikametrový transparent s nápisem Už žádné nové uhelné elektrárny. Chtěli jím upozornit na problematiku dostavby nových bloků elektrárny Prunéřov. Právě krajský úřad má v nejbližších dnes vydat další povolení. Aktivisté splnili slib policii a před 13:00 transparent měřící 13,5 krát 10 metrů sundali a stavbu opustili. Přesto jim hrozí pokuta za přestupek porušení veřejného pořádku.   Na místo asi čtvrt hodiny poté, co aktivisté vylezli na jeřáb, dorazili policisté, přijeli také hasiči s vysokozdvižnou plošinou, kterou ale zatím nepoužili. "Vyzvali jsme hejtmanku ke schůzce. Chceme jí předat petici Nechceme šrot v Prunéřově, kterou podepsalo v okolí Chomutova asi 3500 lidí," řekla ČTK krátce po zahájení akce mluvčí Greenpeace Lucie Jakešová.   Podle ČEZ ale lidé žijící v okolí Prunéřova proti elektrárně neprotestují. "Je zajímavé, že aktivisté neustále protestují proti něčemu, co drtivá většina obyvatel ve městech a obcích v okolí Prunéřova podporuje nebo k tomu nemá výhrady. Svůj souhlas například právě v souvislostí se žádosti o změnu integrovaného povolení na Krajském úřadě v Ústí nad Labem vyslovilo i město Kadaň, tedy bezprostřední soused Elektráren Prunéřov," sdělil severočeský mluvčí ČEZ Ota Schnepp.   Před krajský úřad dopoledne dorazil náměstek hejtmanky Arno Fišera (ČSSD), petici převzal ale pouze symbolicky. Poté vyzval Greenpeace, aby petici došli odevzdat na podatelnu, jak požaduje směrnice úřadu k přijímání petic. "V tomto případě máme stejné požadavky jako vy, nechceme více emisního zatížení v Ústeckém kraji," řekl při převzetí petice Fišera.   Podle něj ale může ČEZ Prunéřov dostavět, pokud omezí emise v jiných provozech. Tento záměr potvrdil i mluvčí ČEZ. "Nejdůležitější je kompenzační opatření, tedy snížení emisí CO2 o 205.000 tun emisí. Tím bude dosaženo shodné produkce emisí CO2 jako u fiktivní „zelené“ varianty," sdělil Schnepp. Podle něj nesouvisí aktivisty kritizovaná účinnost použité technologie s kvalitou ovzduší, té chce ČEZ dosáhnout právě kompenzacemi emisí.   Krajský úřad má v nejbližších dnech rozhodovat o udělení takzvaného Integrovaného povolení pro stavbu nových bloků elektrárny Prunéřov. Podle Fišery ale krajský úřad musí povolení vydat, pokud ČEZ splní všechny podmínky, které úřad stanoví.   Policie ze stavby vyvedla dva aktivisty, kteří zůstávali s transparenty pod jeřábem. Podle Jakešové akce není namířená proti společnosti Průmstav, jíž stavba patří. "Jsme ochotní se s nimi dohodnout a případné náklady jim nahradit," dodala. Aktivisté podle ní při vstupu na pozemek jen rozvázali rezatý drát spojující díly plotu. Na místo policie povolala i odtahovou službu a uzavřela zahrádku jedné z přilehlých restaurací. Podle policejní mluvčí Veroniky Hyšplerové aktivistům hrozí pokuta maximálně 1000 korun za porušení přestupkového zákona, když porušili veřejný pořádek.   Loni v březnu aktivisté protestovali přímo na komíně elektrárny v Prunéřově. Na 300 metrů vysoký komín vylezlo 13 aktivistů. ČEZ tehdy podle svého mluvčího podala trestní oznámení pro vloupání do areálu elektrárny. Součástí je i nárok na úhradu škody za přestřižení několika visacích zámků a zajišťovacích řetězů, kterou ČEZ vyčíslila na 2000 korun.   Greenpeace a Ekologický právní servis zhruba tři roky upozorňují na to, že při obnově Prunéřova ČEZ nehodlá použít takzvanou nejlepší dostupnou technologii, jak vyžadují české i evropské právní předpisy. Poukazují i na nezávislý posudek norské společnosti Det Norske Veritas (DNV), která nedostatečnou modernizaci elektrárny údajně potvrdila.   Aktivisté požadují i zvýšení účinnosti elektrárny po rekonstrukci ze zhruba 40 na 42 procent. ČEZ trvá na tom, že v Prunéřově zvolil nejlepší možnou technologii obnovy uhelné elektrárny, tedy provozování tří bloků o výkonu 250 MWe.   Prunéřov vyvolal již dříve mezinárodní zájem poté, co se do procesu posuzování záměru na životní prostředí (EIA) zapojily Federativní státy Mikronésie. Podaly připomínky k dokumentaci projektu a požádaly české ministerstvo o negativní stanovisko k záměru ČEZ. Je to poprvé, kdy se stát, který je přímo ohrožen dopady globálních změn klimatu, vyjádřil k emisím uhelné elektrárny v průmyslové zemi.   Vanda Králová mol  