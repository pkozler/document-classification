 Investicím do obchodních center se ve střední Evropě daří  Praha 27. května (ČTK) - Poptávka investorů po maloobchodních nemovitostech je ve střední Evropě aktuálně nejsilnější od propadu trhu v roce 2008. Týká se to i Česka. Jen v létě můžou být uzavřené realitní obchody s obchodními centry a dalšími podobnými objekty za 500 milionů eur, tedy asi za 12,3 miliardy korun. Oznámila to dnes realitní poradenská firma Cushman &amp; Wakefield (C&amp;W).   "V maloobchodním sektoru panuje v současné době horečná činnost. Nedávno došlo k uzavření největší transakce v oblasti maloobchodních nemovitostí v České republice od roku 2008 a očekáváme, že během léta budou uzavřeny další smlouvy v hodnotě přes 500 milionů eur," uvedl vedoucí investičního týmu C&amp;W pro Česko a Slovensko James Chapman.   Zmiňovaným velkým obchodem je v úterý oznámený nákup obchodních center Olympia v Teplicích a Mladé Boleslavi společností CPI miliardáře Radovana Vítka. Prodávajícím je společnost CA Immo, hodnota obchodu je 96 milionů eur (zhruba 2,4 miliardy korun).   "Spotřebitelé znovu utrácejí a poptávka po maloobchodních prostorách se vrací, takže maloobchodní sektor ve střední Evropě bude vykazovat nárůst příjmů i zhodnocení investovaného kapitálu," uzavřel partner společnosti Cushman &amp; Wakefield Charles Taylor.   dnv vju  