 Provoz na třech tratích se nezastaví, SŽDC se to nelíbí  Ústí nad Labem 11. ledna (ČTK) - Drážní úřad nevyhověl žádosti Správy železniční dopravní cesty (SŽDC) o zastavení dopravy na třech lokálních tratích. Rozhodl, že na tratích z Mostu do Lovosic, z Čelákovic do Mochova a z Bošic do Bečvár nezruší veřejnou dopravu, čímž by otevřel cestu k jejich faktické likvidaci. ČTK to dnes řekl ředitel Drážního úřadu Pavel Kodym. Rozhodnutí nejsou pravomocná a SŽDC se proti nim chce odvolat k ministerstvu dopravy.   Zastavení dopravy formálně předchází správnímu řízení o zrušení tratě. Aby se to mohlo stát, nesmí být na trati žádná veřejná doprava. A právě v tom se Drážní úřad a SŽDC neshodnou. Zatímco podle Drážního úřadu se za veřejnou dopravu považuje i víkendová doprava, která je objednávána obcemi, podle SŽDC musejí jezdit vlaky prakticky každý den. Na zmíněných tratích jezdí o letních víkendech výletní vlaky, které si objednávají především obce.   "Žádné z těch rozhodnutí není pravomocné, s největší pravděpodobností se proti nim odvoláme. Náš záměr je správný a má oporu v legislativě," řekl ČTK mluvčí SŽDC Pavel Halla. O odvolání by mělo rozhodovat ministerstvo dopravy. "Věříme, že nám vyhoví," dodal Halla.   SŽDC chce zrušit minimálně 11 lokálních tratí kvůli jejich údajné nerentabilnosti. První seznam, který čítal přes 60 položek, předložila samosprávám už vloni v létě. Na rušených tratích přitom už delší dobu neprovádí žádné větší investice. Snahu o kompletní likvidaci tratí loni v říjnu kritizovalo Sdružení železničních společností, podle nějž vyjde likvidace jednoho kilometru tratě na zhruba šest milionů korun, což vydá za údržbu na 60 let. SŽDC tato čísla označila za nepravdivá.   jtb snm  