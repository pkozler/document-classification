 Vizitky kandidátů v doplňovacích senátních volbách na Kladensku  Praha 31. ledna (ČTK) - Vizitky dosud známých kandidátů v doplňovacích senátních volbách na Kladensku (obvod č. 30), kde se uvolnil mandát úmrtím senátora Jiřího Dienstbiera (za ČSSD).   Kandidáti jsou řazeni podle abecedy a v závorce za jménem je rok narození a politický subjekt, který kandidáta nominuje.     Jana Bobošíková (1964; Suverenita - blok Jany Bobošíkové) - bývalá europoslankyně.   Vystudovala Vysokou školu ekonomickou v Praze. Působila jako novinářka, především v televizi (v době takzvané krize v České televizi byla od prosince 2000 do února 2001 ředitelkou zpravodajství ČT). Do roku 2004 moderovala Sedmičku TV Nova. V období 2004 až 2009 byla nezařazenou poslankyní v Evropském parlamentu (na kandidátce hnutí Nezávislí). V roce 2006 založila stranu Politika 21 a stala se její předsedkyní. V únoru 2008 byla kandidátkou KSČM v prezidentských volbách. Loni vedla ve sněmovních volbách uskupení Suverenita - blok Jany Bobošíkové, strana zdravého rozumu, které získalo 3,67 procenta hlasů. V říjnu pak neúspěšně kandidovala do Senátu na Praze 10. Je předsedkyní přípravného výboru nově vzniklé strany s názvem Suverenita - blok Jany Bobošíkové (SBB).     Jiří Dienstbier (1969; ČSSD) - advokát a pražský zastupitel.   Narozen ve Washingtonu, jeho nedávno zesnulý otec Jiří Dienstbier byl prvním polistopadovým ministrem zahraničí a také dosavadním kladenským senátorem. Je absolventem Právnické fakulty Univerzity Karlovy. V roce 1989 se podílel na činnosti nezávislé studentské skupiny, která zorganizovala manifestaci 17. listopadu 1989, byl členem celostátního stávkového výboru studentů. V roce 1990 byl jako zástupce studentů na dva roky zvolen poslancem Federálního shromáždění. V letech 1994-1998 a 2006-2010 působil jako zastupitel Prahy 2. Od roku 1997 je členem ČSSD, byl mimo jiné i předsedou Mladých sociálních demokratů a v současnosti je stínovým ministrem spravedlnosti. V loňských říjnových komunálních volbách byl kandidátem ČSSD na pražského primátora, po volbách vystupoval proti koalici ČSSD a ODS. Je členem zastupitelstva hlavního města Prahy.     Dan Jiránek (1963; ODS) - primátor Kladna.   Vystudoval Vysokou školu báňskou v Ostravě a do roku 1996 pracoval v kladenské Poldi. Poté byl dva roky kontrolorem na Městském úřadě Kladno. V roce 1991 vstoupil do ODS, od roku 1994 zasedá v kladenském zastupitelstvu. V letech 1998 až 2004 byl náměstkem starosty a později primátora Kladna. V květnu 2004 byl zvolen primátorem, v krajských volbách o půl roku později se stal členem středočeského zastupitelstva (do roku 2008). V říjnu 2008 kandidoval na Kladensku v senátních volbách, ve druhém kole prohrál právě se zesnulým Jiřím Dienstbierem.     Luděk Kvapil (1948; TOP 09 + STAN) - starosta Kmetiněvsi.   Vystudoval stavební průmyslovku a ve stavebnictví také na vedoucích pozicích působil. V roce 1996 se stal členem zastupitelstva v Kmetiněvsi a o deset let později i zdejším starostou. Loni inicioval tzv. kmetiněvskou výzvu za přijetí zákona, podle kterého by dětští pachatelé brutálních vražd byli doživotně pod dohledem úřadů. Petici podepsalo na půl milionu lidí a vznikla poté, co pachatel vraždy třináctileté dívky z Kmetiněvsi, v době činu nezletilý, byl bez následného dohledu propuštěn z výchovného ústavu.     Zdeněk Levý (1951; KSČM) - starosta obce Drnek.   Vyučil se elektromontérem, později vystudoval střední školu. Pracoval jako dělník i vedoucí pracovník, od roku 1994 je starostou rodné obce Drnek. V minulosti působil jako stranický instruktor, zastával řadu funkcí v aparátu KSČM, od roku 2008 je předsedou Ústřední rozhodčí komise KSČM. V senátních volbách 2008 na Kladensku skončil v prvním kole třetí.     Karel Protiva (1951; Lepší Kladno) - stomatolog.   Od roku 1982 provozuje praxi zubního lékaře na Kladně. V letech 1990 až 1994 byl kladenským radním a zastupitelem zvoleným na kandidátce Občanského fóra za KAN. Je členem KAN. Za sdružení Lepší Kladno kandidoval jako trojka i v loňských komunálních volbách, sdružení se ale na radnici nedostalo.      Miroslav Rovenský (1964; KDU-ČSL) - učitel, předseda středočeské organizace KDU-ČSL.   Zasedá v zastupitelstvu Mnichovic v okrese Praha-východ, kandidoval také do Poslanecké sněmovny. Vystudoval pražskou konzervatoř a Pedagogickou fakultu UK, jako hráč na lesní roh prošel několika hudebními tělesy, mj. orchestrem Národního divadla či Symfonickém orchestru Českého rozhlasu. Podílel se na řade hudebních nahrávek, vyučuje také hru na zobcovou flétnu. Rovenský je ženatý, má tři dcery.     Ivo Vašíček (1961; Česká pirátská strana) - místopředseda strany.   Studoval v Brně, kde v roce 1986 získal titul PaedDr. Učil na základní i vysoké škole. Na přelomu roku 1989 a 1990 se angažoval v Občanském fóru. Do roku 1997 v různých manažerských pozicích řídil rozvoj telekomunikační firmy v rámci Evropy. Od roku 1998 poskytuje manažerské služby českým i nadnárodním společnostem. Je prezidentem ČIMIB (Český institut manažerů informační bezpečnosti). Koncem srpna 2010 byl zvolen 3. místopředsedou České pirátské strany (ČPS).     Milan Vodička (1949; Strana svobodných občanů) - ekonom, soudní znalec.   Absolvoval VŠE v Praze. Do roku 1979 pracoval v pletařském průmyslu, poté působil v bytovém a spotřebním družstevnictví. V letech 1990 až 1992 vedl CK Autoturist. V období 1992 až 1997 byl poradcem na ministerstvu kultury, poté se podílel na ministerstvu financí na přípravě zasedání Mezinárodního měnového fondu a Světové banky v Praze. Od roku 2001 vedl vlastní poradenskou firmu a působil jako soudní znalec, pracoval například pro agenturu Czechtourism. Je zakládajícím členem Strany svobodných občanů (od roku 2009), vede její kontrolní komisi. Loni kandidoval ve volbách do sněmovny i do Senátu.   Tomáš Miřátský pvl ipo mol  