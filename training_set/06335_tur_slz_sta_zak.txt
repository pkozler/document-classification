 Majitel chce obnovit vyhořelý hotel Morava v M. Třebové  Moravská Třebová (Svitavsko) 1. června (ČTK) - Hotel Morava v Moravské Třebové, který 12. dubna vyhořel, by měl být obnoven. ČTK to řekl jeho majitel Petr Bílek. O podobě budoucího hotelu zatím nemá přesnou představu.   "Všechno je ještě v jednání, něco se ale určitě stavět bude," uvedl Bílek.   Hotel Morava vyhořel kvůli závadě na elektroinstalaci. Rozsáhlý požár vypukl v hotelovém pokoji v prvním patře, oheň muselo likvidovat kolem 100 hasičů. Ze dvou budov, které hotel tvoří, evakuovali několik lidí, dalších 95 osob muselo preventivně opustit sousední domov důchodců. Škoda na hotelu dosáhla zhruba 15 milionů korun, objekty byly silně poničeny a později je Bílek nechal strhnout. Část nákladů na výstavbu by mělo pokrýt pojištění.   Na místě hotelu stál původně předměstský dům číslo 305 postavený nejpozději v poslední čtvrtině 16. století. Začátkem 20. století byl majitelem domu Otto Steinbrecher z významné a rozvětvené místní rodiny, který do objektu umístil provoz hostince. Jeho potomci zařízení rozšířili, koncem roku 1918 byl hostinec i v domě 302. Pod názvem Steinbrecher začala kavárna a restaurace fungovat nejpozději koncem roku 1919, krátce poté se změnil v jeden ze dvou nejlepších hotelů ve městě a byl vyhledáván zejména pro dobrou kuchyni. Druhým byl větší hotel Komarek na náměstí. Ve 30. letech byl hotel Steinbrecher vybaven ústředním topením, vodovodem a garážemi.   Sousední dům číslo 304 byl k hotelu připojen až po válce. V roce 1946 byl přestavěn na kavárnu hotelu, který se tehdy jmenoval Národní dům. Na začátku 50. let minulého století byl objekt majetkem Ústřední rady odborů a byl přebudován na "vyživovací středisko ROH". Později se stal už jako hotel Morava součástí podniku Restaurace a jídelny. V roce 1969 vyhořel, škody však zdaleka nebyly tak velké jako po nedávném požáru. V polovině 90. let byl od hotelu oddělen salonek a přeměněn na prodejny.   dos snm  