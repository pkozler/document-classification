 Španělská separatistická organizace ETA vyhlásila trvalé příměří  --------------------    Ke zpravodajství: GRAFIKA   Aktualizovali jsme o reakce španělské vlády (1., 3. a 4. odstavec) a spolku rodinných příslušníků obětí teroru ETA (5. odstavec) a doplnili background.   --------------------    Madrid 10. ledna (ČTK) - Španělská separatistická organizace Baskicko a jeho svoboda (ETA) vyhlásila trvalé a všeobecné příměří v prohlášení, které dnes zveřejnil list Gara na svých internetových stránkách. Vyhlášení tohoto příměří přichází tři měsíce poté, co uskupení oznámilo, že zastavuje ozbrojené útoky. Španělská vláda podle agentury DPA reagovala na tuto zprávu skepticky.   "ETA se rozhodla vyhlásil trvalé příměří všeobecného charakteru, které si bude moci mezinárodní společenství ověřit," uvádí se v prohlášení organizace.   Španělská vláda podle DPA komentovala zveřejněné komuniké zdrženlivě. Ministr vnitra Alfredo Pérez Rubalcaba uvedl, že klid zbraní není špatná zpráva, ale neznamená konec násilí organizace ETA. Připustil, že by se země nyní mohla cítit bezpečněji než dříve. "Ale toto není zpráva, na kterou španělská společnost čekala," dodal.   Madrid totiž požaduje, aby ETA definitivně složila zbraně a rozpustila se. O tom se však v dnes zveřejněném prohlášení nic nepraví.   Rodinní příslušníci obětí teroru ETA zase podle DPA považují vyhlášený klid zbraní za taktický manévr. "To komuniké nestojí za komentář. Nejprve musí zmizet ETA," citovala DPA z prohlášení této skupiny.   ETA, která spáchala poslední atentát na španělské půdě před 17 měsíci, v září vydala několik prohlášení, z nichž vyplývalo, že se chystá pozastavit svůj ozbrojený boj. Ve videozáznamu předaném 5. září televizi BBC nelegální organizace sdělila, že nepovede žádné útočné ozbrojené akce. Dva měsíce poté uvedla, že je připravena k dialogu s mezinárodními zprostředkovateli.   ETA bojuje od roku 1968 za samostatný baskický stát, který by se měl podle ní skládat ze španělských provincií Álava, Vizcaya, Guipúzcoa a Navarra a z francouzských provincií Labourd (podle Basků Lapurdi), Basse-Navarre (Behe-Nafarroa) a Soule (Zuberoa).   Za dobu svého boje připravila ETA o život přes 800 lidí. Evropská unie a Spojené státy ji považují za teroristickou organizaci.   hro pel mik     