 U Drnovic na Vyškovsku vznikla nová 26 metrů vysoká rozhledna  --------------------    Ke zpravodajství: FOTO/aktuality   --------------------    Drnovice (Vyškovsko) 30. ledna (ČTK) - Na vrchu Chocholík v Drnovicích na Vyškovsku byla v uplynulých dnech postavena 26 metrů vysoká ocelová rozhledna. S jejím oficiálním otevřením se počítá v březnu. Jde o zatím jedinou vyhlídkovou věž na Vyškovsku, řekl ČTK drnovický místostarosta Jiří Dvořák.   Výstavba objektu přišla na 6,5 milionu korun. Pět milionů korun dostaly Drnovice od soukromého dárce. Původně se předpokládalo, že jeho dar bude na celý projekt stačit. Pak se ale změnil projekt. Místo původní dřevěné stavby byla vztyčena ocelová věž, která je bezpečnější. Obec proto musela rozpočet navýšit na 6,5 milionu korun a zbytek uhradit ze svého.   "Vedou se sice diskuse o tom, zda to nebyla zbytečná investice, podle nás se ale rozhodně vyplatila. Postavení rozhledny u nás jistě oživí turistický ruch," dodal Dvořák.   Věž stojí na místě, na němž kdysi stávala dřevěná vyhlídka. Před 20 lety se ale zbortila a už nebyla obnovena. O stavbě rozhledny se pak v obci dlouho hovořilo. Radnice ale na záměr neměla peníze. Vše se změnilo až po daru od sponzora.   Rozhledna na Chocholíku nabízí výhled na Hanou, Hostýnské vrchy s bazilikou na Svatém Hostýně, a za pěkného počasí dokonce i na Beskydy.   Vladimír Klepáč snm  