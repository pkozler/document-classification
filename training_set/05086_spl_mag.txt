 Chladné jarní počasí podle mykologů houbám neublíží  --------------------    Ke zpravodajství: FOTO ve Fotobance; AUDIO  ID foto:  FO00063191 ,  FO01189867    --------------------    Praha 5. května (ČTK) - Do smrkových lesů, na prohřáté louky i do sadů a zahrad mohou vyrazit zájemci o jarní houby. Neobvykle chladné počasí by jim nijak výrazně ublížit nemělo. I když úroda je zatím spíš skromná, co nevidět by se situace měla zlepšit. Kvalitní lesní porost se očekává již tento měsíc.   "Přišel konečně déšť a lze očekávat, že tam, kde bylo dosud poměrně velké sucho, by se mohly některé jarní houby objevit," řekl dnes ČTK Jan Borovička z České mykologické společnosti.   Upozornil, že v jarní sezoně je dobré pro houby vyrazit na místa, která jsou vystavena teplým slunečním paprskům a jsou prohřátá. "Čirůvky májovky s oblibou rostou v ovocných sadech a zahradách, na loukách a v remízcích. Jsou také na místech svažitých, kde svítí slunce. Za penízovkou smrkovou pak mohou zájemci vyrazit také do smrkového lesa," uvedl.   Penízovka smrková je podle Borovičky jednou z nejzajímavějších hub, která se na jaře vyskytuje. "Roste ve smrkových lesích ze smrkových šišek. Je jedlá a objevuje se často ve velkém množství. Dá se použít do polévky," uvedl.   Z klasických jarních hub se podle znalce co nevidět objeví čirůvky májovky a na některých místech se pak dají najít smrže. "Letos ale nerostou tolik jako v jiných letech. Z dalších jarních hub se objevuje jedovatá závojenka jarní. Nevypadá sice jako běžná jedlá houba, ale v případě velké nepozornosti by se mohla zaměnit za špičky a to by mohlo mít nepříjemné následky," varoval.   Mrazivé jarní počasí pak podle Borovičky na houby zvláštní vliv nemá. "Houby jsou na jarní chlad zvyklé," řekl. Upozornil, že pokud v příštích dnech bude dostatek srážek a teplo, pak na konci května se už mohou objevit i první hřibovité houby. "Každý rok je ale situace jiná. Někdy začnou růst už v květnu a někdy až v druhé polovině června," poznamenal.   ač kš  