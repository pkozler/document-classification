 V Dánsku soudí útočníka na karikaturistu Westergaarda  --------------------    Ke zpravodajství: FOTO/aktuality   --------------------    Aarhus (Dánsko) 19. ledna (ČTK) - Za přísných bezpečnostních opatření začal dnes v dánském Aarhusu soudní proces s devětadvacetiletým Somálcem, který se loni pokusil zabít jednoho z autorů kontroverzních karikatur v dánském listu Jyllands-Posten. Terčem útoku byl pětasedmdesátiletý Kurt Westergaard, který nakreslil proroka Mohameda s turbanem ve tvaru bomby.   Mladý Somálec ozbrojený sekyrou a nožem se loni v lednu pokusil vniknout do Westergaardova aarhuského domu. Alarmem přivolaní policisté ho zastavili střelbou, která ho zasáhla do ramene a kolena. Obviněný Afričan odmítá, že by měl v úmyslu Westergaarda zabít, a prohlašuje o sobě, že je uprchlík hledající v Dánsku azyl.   Obžaloba označuje obviněného za teroristu a podezírá ho ze styků s teroristickou sítí Al-Káida. Pokud by byl uznán vinným z terorismu a pokusu o vraždu, hrozí mu doživotí.   Westergaard byl v době útoku ve svém domě s pětiletou vnučkou. Před útočníkem, který rozbil vchodové dveře sekyrou, se ukryl do koupelny, odkud mobilem přivolal policii.   Podle dánského tisku by přelíčení v Aarhusu mělo trvat devět dní, sám Westergaard má vypovídat ve čtvrtek. Verdikt lze očekávat v prvních únorových dnech.   jas hej  