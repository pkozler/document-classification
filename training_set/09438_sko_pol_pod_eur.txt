 Olomouc chce získat z EU dotaci na opravy a rozšíření škol  Olomouc 3. května (ČTK) - Olomoucká radnice chce investovat s pomocí dotace z evropských fondů do oprav a rozšíření kapacity mateřských a základních škol. Požádá o příspěvek na pět projektů, které si vyžádají podle předběžných odhadů vedení města téměř 60 milionů korun. Dotace z EU by mohla pokrýt až 85 procent nákladů, řekl ČTK náměstek primátora Ladislav Šnevajs (KDU-ČSL).   Radnice chce dotaci využít například na rekonstrukci hřišť základních škol Zeyerova a Heyrovského. Další peníze by měly jít na rozšíření školní družiny ZŠ třída Spojenců a navýšení kapacity mateřské školy v Rooseveltově ulici. Město dále plánuje vybudování počítačové sítě ve škole v ulici Hálkova.   "Předpokládaná výzva Regionálního operačního programu Střední Morava, do které mohou být projekty předloženy, by měla být vyhlášena v červnu," uvedl Šnevajs. Realizaci projektů město plánuje na letošní a příští rok. Do oprav škol olomoucká radnice investuje postupně již několik let.   orv jpt  