 Soud rozhodl o úpadku Bestsportu, který provozuje 02 arenu  Praha 3. května (ČTK) - Městský soud v Praze rozhodl o úpadku společnosti Bestsport, která je provozovatelem multifunkční haly O2 areny. Insolvenčním správcem jmenoval Danielu Urbanovou. Vyplývá to z informací zveřejněných v insolvenčním rejstříku. Bestsport je vlastněn občanským sdružením Zelený ostrov (OSZO), které má stejné majitele jako Sazka, tedy sportovní svazy. Bestsport sám na sebe podal insolvenční návrh 31. března.   Soud vyzval věřitele Bestsportu, kteří dosud nepřihlásili své pohledávky, aby tak učinili ve lhůtě 30 dnů ode dne rozhodnutí o úpadku u Městského soudu v Praze. Přezkumné jednání k přihlášeným pohledávkám stanovil na 20. července 2011. Insolvenční správkyni soud uložil, aby nejpozději do 5. července předložila soudu seznam přihlášených pohledávek a do 13.července předložila soudu zprávu o hospodářské situaci dlužníka.   Insolvenční správce Sazky Josef Cupka považoval loterijní společnost Sazka, která je rovněž v úpadku, a Bestsport za koncern. Soud tak mohl insolvenční řízení se Sazkou a jí spřízněnou firmou Bestsport sloučit. Sazka byla proti tomu. Cupka ve svém vyjádření pro soud argumentoval například personálním propojením obou firem a finančními toky, které mezi loterijní firmou a Bestsportem fungovaly či fungují.   Valná hromada OSZO dnes přijala usnesení, podle kterého sdružení nepodalo k městskému soudu pohledávku 8,128 miliardy Kč za Sazkou. Pohledávku přihlásil minulý týden odvolaný šéf výkonného výboru OSZO Jan Boháč. O platnosti pohledávky OSZO tak zřejmě rozhodnou soudy.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd dvd  