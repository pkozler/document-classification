 Sněmovna schválila "pas" pro investiční společnosti  Praha 6. května (ČTK) - Sněmovna dnes v závěrečném čtení schválila vládní novelu zákona o kolektivním investování, která kromě jiného zavádí přeshraniční pas pro investiční společnosti. Tento pas jim umožní nabízet cenné papíry investorům i v jiných členských státech Evropské unie bez nutnosti získat povolení tamních úřadů. Stejně tak bude moci zahraniční investiční společnost spravovat standardní fondy na území České republiky.   Novela zákona nyní zamíří do Senátu. Pokud ji horní komora schválí, dostane ji k podpisu prezident republiky.   Ustanovení o "přeshraničním pasu" není podle ministerstva financí nové. Zatím však na úrovni unie příliš nefungovalo, protože některé země si opatření vykládaly odlišně. To způsobovalo komplikace v případech, kdy česká investiční společnost chtěla nabízet své služby v zahraničí. Problém prý nebyl v českém právním řádu, ale v některých jiných zemích.   Novela také umožní, aby podílníci uzavřeného podílového fondu mohli z fondu "vystoupit", tedy aby fond jejich podílové listy odkoupil. Toto právo ale budou mít jen v určených termínech, které stanoví statut fondu, a to nejčastěji jednou za dva roky. Důvodem je, aby se z uzavřených fondů nestaly fondy, které by byly skrytě otevřené.   nlm vju  