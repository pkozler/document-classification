 Gianna Nanniniová prý pomýšlí na druhé těhotenství  --------------------    Ke zpravodajství: FOTO ve Fotobance  ID foto: FO01134587, FO00414497, FO00029564   --------------------    Řím 10. ledna (ČTK) - Čtyřiapadesátiletá italská rockerka Gianna Nanniniová prý pomýšlí na druhé těhotenství. Umělkyně, která porodila na konci listopadu holčičku Penelope, to podle APA sdělila v rozhovoru pro italský magazín TV Sorrisi e Canzoni. Nyní by si přála syna.   "Dlouho jsem byla přesvědčena, že budu mít chlapečka," uvedla zpěvačka o svém prvním těhotenství. V listopadu však na svět přivedla dcerku. "Snad bude další dítě kluk," přeje si nyní popová hvězda.   "Pro Penelope plánuji již rockový křest. Bude to překvapení. Byla bych ráda, kdyby se uskutečnil na začátku mého turné 29. dubna v Miláně. Nepůjde však o církevní křest. Penelope bude mít dost času, aby se sama rozhodla, jestli se bude chtít nechat pokřtít. Pozvu hodně hostů," svěřila se podle APA zpěvačka.   Probíhající debata o vhodnosti těhotenství v pokročilém věku prý Nanniniovou netrápí: "Věřím, že diskuse, kterou jsem tím vyvolala, mnoha ženám pomůže. Dostala jsem od nich již hodně dopisů. Opustila jsem provinční město, protože jsem nechtěla snášet předsudky a klevety. Každý má dělat, co chce. Chápu, že těhotenství v mém věku může být nebezpečné, když člověk není zcela zdravý. Ale já jsem, porod byl rychlý a bez problémů," prohlásila podle APA Nanniniová.   O otci svého dítěte nechce zpěvačka sdělit žádné informace. "Penelope bude žít ve velké rodině. Myslím si, že člověk nemusí mít nutně 'normální' rodinu. ... Hlavní věc je, že je v rodině hodně lásky," prohlásila zpěvačka.   Kariéru Nanniniové prý mateřství nijak nezbrzdí. V úterý plánuje představit v Miláně své nové CD Io e te (Já a ty), na kterém pracovala během svého těhotenství.   hro jnd  