 Čínské padělky předloni připravily americké podniky o 48 mld. USD  Big Sky (USA) 19. května (ČTK) - Čínská výroba pirátských kopií a padělků amerického softwaru a další řady zboží s duševními právy připravila americké podniky v roce 2009 o 48 miliard dolarů (přes 823 miliard Kč). Odhaduje to americká Komise pro zahraniční obchod (ITC).   Její zpráva dodává, že ve Spojených státech by bylo o 2,1 milionu více pracovních míst, kdyby Čína naplnila své platné mezinárodní závazky v ochraně intelektuálních práv. Přímý dopad pocítil nejvíce sektor vyspělých technologií a další inovativní odvětví.   Zprávu komise si loni objednali přední zákonodárci mezi demokraty i republikány z finančního výboru Senátu. Materiál je dalším argumentem administrativy prezidenta Baracka Obamy ve snahách přimět Peking k lepší ochraně autorských práv.   Přes 26 miliard dolarů představují ztráty v informacích a službách a přes 18 miliard ve vyspělých technologiích a těžkém průmyslu. "Neférové praktiky Číny stojí USA miliardy dolarů a miliony pracovních míst," citovala předsedu výboru Maxe Baucuse agentura Reuters.   pok jw  