 Důvěra Rusů k tandemu Medveděv-Putin klesla  Moskva 27. ledna (zpravodaj ČTK) - Obliba ruského vládnoucího tandemu, prezidenta Dmitrije Medveděva a premiéra Vladimira Putina, náhle klesla o šest, respektive sedm procent. Ukázal to průzkum nezávislého střediska Levada, jehož výsledky zveřejnil dnešní tisk.   Zatímco minulý měsíc si Medveděva pochvalovaly tři čtvrtiny Rusů, nyní mu sympatie vyjádřilo 69 procent dotázaných. Počet prezidentových kritiků vzrostl z 22 na 29 procent. U Putina jde o pokles sympatií ze 79 na 72 procent, tedy na nejnižší úroveň v průzkumech Levady za dva roky, a o růst odpůrců z pětiny na čtvrtinu.   Průzkum se uskutečnil ještě před pondělním atentátem na moskevském letišti Domodědovo s 35 mrtvými. K jiným událostem, které by popularitu tandemu mohly ovlivnit, nedošlo, takže podle sociologů jde nejspíš o dopady "únavy ze zdlouhavého vycházení z krize". Život lidí se sice prudce nezhoršil, ale ani nevidí jasnou perspektivu.   Putinova strana Jednotné Rusko přičítá pokles sezonnímu zhoršení nálady po dlouhých novoročních prázdninách, kdy se po oslavách začíná projevovat nedostatek peněz a špatně se přivyká všední práci. V minulých letech však podobný výkyv nenastal.   Nynější pokles popularity však pro politickou budoucnost tandemu podle sociologů nepředstavuje nebezpečí. Vůdcové jiných zemí o podpoře na úrovni 70 procent populace podle Alexeje Graždankina z Levady "mohou jen snít".   msk hej  