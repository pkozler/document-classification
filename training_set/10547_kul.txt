 Serge Poliakoff patřil k průkopníkům abstrakce  Moskva/Praha 7. ledna (ČTK) - Velkou část svého života strávil malíř Serge Poliakoff, který se narodil před 105 lety, 8. ledna 1906 (někdy se uvádí i rok 1900), hledáním. Nejprve hledal nový domov. Z rodného Ruska, kde jeho otec choval závodní koně, jej vyhnala bolševická revoluce. Mladík, který vyrostl ve vzdělané rodině jako 13. ze 14 dětí, se s tetou, tehdy slavnou zpěvačkou, uchýlil nejprve do Konstantinopole. Poté pobýval i v Sofii, Vídni či Berlíně. Teprve začátkem 20. let se usadil v Paříži, která mu učarovala.   Našel tam útočiště a po letech, kdy se živil hrou na kytaru, objevil i vášeň pro malířství. Zpočátku studoval tradiční směry, poté jej zájem o dílo Paula Cézanna a Paula Kleea přivedl až k abstrakci. Nejvíce jej zaujaly barvy. Ty průmyslově vyráběné mu nevyhovovaly, začal tedy po vzoru starých mistrů vytvářet nové odstíny sám. Zvláštních efektů docílil pak jejich kombinováním a nanášením přes sebe. Po druhé světové válce již pevně patřil k uznávaným abstraktním malířům a svá díla zjednodušil natolik, že jeho obrazům téměř vždy dominovala jen jedna barva či tvar.   V roce 1962 se Serge Poliakoff stal francouzským občanem a dodnes je považován za jednoho z hlavních představitelů takzvané Nové Pařížské školy. Zemřel v Paříži 12. října 1969.   zma ped  