 Na internet unikl už druhý maturitní test, tentokrát z angličtiny  Praha 1. června (ČTK) - Na internet v úterý unikl už druhý maturitní test, po češtině je to tentokrát angličtina. Kdo test z anglického jazyka na internet pustil, se už ví, řekl dnes rádiu Impuls mluvčí Centra pro přípravu maturit Cermat Petr Habáň. Podle něj budou případ nyní řešit právníci.   Oba testy se objevily na internetu krátce poté, co je maturanti napsali. Písemnou zkoušku z češtiny dělali v pondělí a o den později z angličtiny. Ministerstvo školství ale nechce texty zveřejnit ani po dopsání, jednak kvůli autorským právům Cermatu, jednak proto, že by se některé otázky mohly vyskytnout v maturitních testech v příštích letech.   Ministerstvo zná i viníka úniku zadání češtinářského testu, za zveřejněním prý stojí jeden z maturantů. Centrum pro přípravu maturit v této souvislosti zvažuje podání trestního oznámení.   Písemná část státních maturit potrvá do 7. června. Výsledky se maturanti dozvědí až v polovině měsíce. Naprostá většina studentů si zvolila lehčí verzi zkoušek. Včetně těch, kteří nebyli připuštěni k maturitě, a těch, kteří propadli u ústního zkoušení, se zatím celková neúspěšnost pohybuje kolem 17 procent. Kvůli jednotnému zadání testů provázejí maturity přísná bezpečnostní opatření.   ktp rot    