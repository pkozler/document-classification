 Dobeš chce za 23 milionů zlepšit práci s dětmi v kroužcích  Praha 10. května (ČTK) - Ministerstvo školství chce zkvalitnit práci s dětmi v zájmových kroužcích, na nové vzdělávací programy proto vypsalo veřejnou zakázku za více než 23 milionů korun. Součástí programů pro družiny, školní kluby a střediska volného času bude třeba mediální a multikulturní výchova. Vzdělávací plán bude ušitý na míru každému kraji, rok bude trvat ověřování. ČTK to sdělil mluvčí ministerstva školství Patrik Kubas.   "Cílem zakázky je zkvalitnění práce s dětmi a mládeží v oblasti neformálního a zájmového vzdělávání, prohloubení znalostí v daných průřezových tématech a osvojení si inovativních metod při respektování různých podmínek a specifik jednotlivých krajů ČR," vysvětlil mluvčí, za jakým účelem ministerstvo vypsalo tendr za 23 milionů bez DPH.   Lektoři by měli dostat návod, jak vést děti k občanství, dobrovolnictví nebo jak pracovat s dětmi se speciálními potřebami. Součástí neformálního vzdělávání by měla být i multikulturní a mediální výchova. Vedoucí kroužků by se také měli naučit, jak v kolektivu udržovat dobré "klima".   Vzdělávací programy budou vytvořeny pro každý kraj zvlášť, na každý kraj včetně Prahy je vyčleněno přes 1,6 milionu. "Programy budou vytvářet úspěšní uchazeči: pedagogičtí pracovníci středisek volného času, školních klubů, školních družin a pracovníci nestátních neziskových organizací dětí a mládeže a organizací pracujících s dětmi a mládeží," uvedl Kubas. Vzdělávací osnovy by měly začít vznikat už od července tohoto roku, do srpna 2012 se pak budou testovat. Zadavatelem zakázky je Národní institut dětí a mládeže, peníze na tyto účely jdou z takzvaných individuálních národních projektů.   Neformální vzdělávání a dobrovolnická práce se letos dostaly do centra zájmu kvůli Evropskému roku dobrovolnictví. V rámci programu ministerstva školství Klíče pro život si mohou dobrovolníci také nechat uznat vzdělání a dovednosti, které nabyli při práci v neziskovém spolku, například organizační dovednosti, zkušenost s prací s dětmi a podobně. Tyto dovednosti pak budou moci oficiálně doložit například při hledání práce.   Adéla Klimešová pba  