 Levicoví povstalci v Kolumbii poškodili výbuchem ropovod  Bogotá 2. května (ČTK) - Povstalci v Kolumbii odpálili bombu, která poškodila významný ropovod, a paralyzovali tak část dodávek této suroviny. Podle agentury Reuters ale víkendový útok levicových rebelů vývoz ropy ze země neovlivnil.   Jde již o třetí útok na druhý nejdelší ropovod v Kolumbii od konce letošního února. Podle armádních zdrojů bombu na úseku v departementu Norte de Santander odpálili povstalci z Revolučních ozbrojených sil Kolumbie (FARC).   "Útok způsobil únik ropy do řeky a my jsme museli přerušit čerpání," sdělil nejmenovaný představitel státní společnosti Ecopetrol.   Zdůraznil nicméně, že produkce ani vývoz narušeny nebyly.   Ropovod Cano Limón-Covenas, dlouhý 780 kilometrů, přepravuje strategickou surovinu z departementu Arauca na kolumbijsko-venezuelské hranici do přístavu Covenas.   Ropovody se za desítky let povstaleckého boje stávaly častým terčem pumových útoků. V loňském roce jich bylo podle ministerstva obrany zaznamenáno 31.   Povstalecké násilí v Kolumbii ale v posledních letech výrazně pokleslo. Ozbrojencům zasadily těžké rány vládní síly s logistickou i jinou podporou Spojených států. Část členů povstaleckých hnutí také složila zbraně.   hit  