 Ústečtí silničáři ujeli při údržbě více než dvojnásobek kilometrů  Ústí nad Labem 4. ledna (ČTK) - Silničáři v Ústeckém kraji během listopadu a prosince při zimní údržbě komunikací najeli více než dvojnásobek kilometrů než ve stejném období loňského roku. Narostlo i množství posypového materiálu, který museli použít. Náměstkyně Správy a údržby silnice Ústeckého kraje Lenka Holovská dnes ČTK řekla, že kolik peněz tento nárůst představuje, zatím nemají spočítané.   Loňský listopad a prosinec je podle ní oproti jiných letům velmi chladný s velkým množstvím sněhu. Silničáři například museli loni během těchto měsíců ujet při údržbě silnic 570.000 kilometrů, zatímco předloni 240.000 kilometrů. Použili 17.500 tun soli a 8500 inertního materiálů, zatímco v předchozím období to bylo 6000, respektive 2900 tun. Podle Holovské bude konečný účet za loňskou zimní údržbu vysoký, protože byl velmi chladný i začátek roku.   Dlouhá zima se podepisuje i na komunikacích, které jsou ve velmi špatné stavu. Do plánovaných oprav loni navíc zasáhly povodně, které poškodily silnice a mosty za několik set milionů korun, které bylo a ještě bude třeba opravit. Na mnoha komunikacích v regionu jsou proto v současné době veliké výtluky. Podle Holovské nyní bude záležet na tom, jaké bude počasí. Pokud bude pokračovat počasí z listopadu a prosince, budou prý škody veliké.   Silničáři již na konci prosince, kdy ustalo sněžení, začali v regionu s provizorními opravami nejhůře poničených komunikací. Chtějí tak opravit ta nejnebezpečnější místa. Technologie, kterou používají, ale vydrží jen velmi krátkou dobu.   Náklady se zimou a velké škody mají i města, která se starají o místní komunikace. Mluvčí mosteckého magistrátu Alena Sedláčková uvedla, že i zde již začali s provizorními opravami.   vlu jpt   