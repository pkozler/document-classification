 Litoměřičtí zastupitelé žádají kraj o odvolání ředitelky gymnázia  Litoměřice 6. května (ČTK) - Litoměřičtí zastupitelé žádají Ústecký kraj o odvolání ředitelky Gymnázia Josefa Jungmanna Evy Bulasové. Už delší dobu to chtějí také někteří učitelé a rodiče žáků, kteří kritizují nakládání s nadačním fondem a údajně neprůhledné zaměstnávání a přidělování zakázek. Podle zastupitelů nezvládá manažerskou pozici, chtějí proto vypsaní výběrového řízení na místo ředitele. ČTK o tom dnes informovala mluvčí města Eva Břeňová.   "Již registrujeme signály o tom, že události posledních měsíců, v průběhu kterých došlo k závažnému rozkolu v pedagogickém sboru, propouštění učitelů, a kdy dokonce začali demonstrovat studenti, povedou k úbytku počtu studentů. Řada rodičů již zvažuje možnost přemístit své dítě na jinou školu, což nesmíme dopustit," komentoval situaci ve škole starosta Ladislav Chlupáč (ODS).   Krajský úřad ale ředitelku Bulasovou odvolat nehodlá a podle mluvčí kraje Magdalény Hanáčkové ani nemůže. "Ředitele může odvolat pouze rada Ústeckého kraje ze zákonem stanovených důvodů. Ty v tomto případě nenastaly," řekla dnes ČTK mluvčí. Kraj považuje takové usnesení litoměřického zastupitelstva za nestandardní zásah do práv zřizovatele střední školy.   Nespokojení rodiče studentů litoměřického gymnázia už v únoru donesli na Krajský úřad Ústeckého kraje sepsané výhrady, které mají k fungování školy. Přidali také výsledek podpisové akce na podporu požadavků učitelů. Ti na úřad poslali žádost o prošetření situace na gymnáziu, učitelé v ní kritizují nakládání s nadačním fondem, údajné neprůhledné zaměstnávání nových pracovníků a přidělování zakázek firmě, kde pracuje manžel ředitelky Bulasové. Kvůli zakázce na opravu podlahy sportovní haly podali učitelé trestní oznámení.   Ředitelka gymnázia se k situaci nechce vyjadřovat. "V současné době nadřízené orgány konají na škole kontrolu. Já vyčkám a nebudu se k ničemu vyjadřovat, dokud tato kontrola nebude u konce," řekla v únoru ČTK.   Zástupci kraje na litoměřickém gymnáziu byli v únoru jednat, jednoznačně se ale podle učitelů postavili za ředitelku Bulasovou.   van snm  