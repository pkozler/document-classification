 Do Zlínského kraje přijelo v první kvartále roku více lidí  Doplnili jsme tabulku a další informace o vývoji cestovního ruchu ve 3.,5. a 7. odst.   --------------------    Zlín 10. května (ČTK) - Ve Zlínském kraji se ubytovalo v prvním čtvrtletí letošního roku 92.221 lidí. V meziročním srovnání je to o 6,7 procenta více. V hotelech, penzionech a dalších ubytovacích zařízeních strávili v prvním kvartále roku také více nocí. Čísla dnes zveřejnil Český statistický úřad.   Do Zlínského kraje přijelo od ledna do konce března více domácích i zahraničních turistů. Tuzemských návštěvníků se v regionu ubytovalo 79.380, meziročně o 5,3 procenta více. Počet zahraničních turistů se meziročně zvýšil ještě výrazněji, a to o 16,8 procenta na 12.841 lidí.   "Tento jev je zdánlivě překvapivý, protože v celostátním měřítku se na růstu počtu hostů podílejí převážně tuzemci, na druhé straně vypovídá o účinnosti marketingových aktivit a zahraničních prezentací, které Centrála cestovního ruchu Východní Moravy v minulosti realizovala a realizuje," řekla dnes ČTK ředitelka Centrály cestovního ruchu Východní Moravy Dana Daňová.   V ubytovacích zařízeních v regionu v prvním čtvrtletí roku turisté strávili 276.906 nocí, tedy o 4,4 procenta více než ve stejném období loni. Domácí hosté strávili v hotelích a penzionech o 3,4 procenta více nocí - celkem 240.985. Počet přenocování zahraničních návštěvníků stoupl dokonce o 11,7 procenta na 35.921.   "Potvrzuje se tím trend typický pro celé období snad již doznívající ekonomické recese, kdy se tuzemští i zahraniční turisté nehodlají svých cest a rekreace zcela vzdát. Vycestují, ale chovají se úsporně a zkracují dobu pobytu," dodala Daňová.   Rostoucí návštěvnost hlásí celá země. Počet přenocování hostů v tuzemských hromadných ubytovacích zařízeních v prvním letošním čtvrtletí vzrostl meziročně o 6,5 procenta na 7,4 milionu. Celkově přijelo 2,4 milionů hostů, což je o 8,5 procenta více než před rokem. Zahraničních turistů přibylo sedm procent, domácích přijelo o deset procent více.   Z téměř 13.000 cizinců, kteří od ledna do konce března zavítali do Zlínského kraje, se tam nejčastěji ubytovali Slováci, Němci, Rakušané a Poláci.     Cestovní ruch ve Zlínském kraji v 1. čtvrtletí:      hosté celkem  domácí  ze zahraničí     1. čtvrtletí 2011  99.221  79.380  12.841     index 2011/2010  106,7  105,3  116,8       slu snm  