 Kvůli náledí platí v Orlických horách kalamitní stav  Hradec Králové 7. ledna (ČTK) - Na silnicích II. a III. tříd v Orlických horách vyhlásili dnes ráno silničáři kvůli náledí kalamitní stav. Potíže s náledím jsou také v dalších oblastech Královéhradeckého kraje, zjistila ČTK z informací silničářů.   "Náledí na menších komunikacích komplikuje jízdu nákladním automobilům, do některých úseků se nemohou silničáři s technikou dostat, zlepšení by mohla nastat kolem poledne," řekl ČTK mluvčí hradeckého hejtmanství Imrich Dioszegi. Podle údajů policie silničáři kalamitní stav vyhlásili v 5:45 hodin, v platnosti je až od odvolání.   Náledí je také na území Jičínska, kde jsou cesty sjízdné jen s velkou opatrností. Například v 5:38 u obce Dolní Lochov na Jičínsku kvůli náledí havaroval autobus, při nehodě nebyl nikdo zraněn, silnice je v místě nehody neprůjezdná.   Na většině území hradeckého kraje je oblačno, místy prší teploty se okolo bodu mrazu. Dálnice je sjízdná bez omezení, hlavní silniční tahy jsou po chemickém ošetření mokré. Na některých cestách zůstávají zbytky rozbředlého sněhu. V horských oblastech leží na cestách zledovatělá vrstva uježděného sněhu.   sja jpt  