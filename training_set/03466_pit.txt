 CSC ve východní Evropě povede Špinar z Motoroly  Praha 5. ledna (ČTK) - Generálním ředitelem softwarové firmy CSC pro východní Evropu se stal bývalý ředitel české pobočky společnosti Motorola Petr Špinar (50). Nahradil Martina Löfflera (41), který funkci zastával od ledna 2009. CSC to dnes uvedla v tiskové zprávě.   Špinar bude zodpovědný za nové a existující obchodní aktivity ve východní Evropě, konkrétně v Baltských zemích, České republice, na Slovensku, v Maďarsku, Polsku, Bulharsku, Rumunsku, Turecku a v Srbsku. CSC v tomto regionu zároveň provozuje tři globální outsourcingová centra. Jeho úkolem bude rozvoj obchodních strategií v regionu, rozvoj partnerství s cílem podpory růstu a posílení přítomnosti CSC na trhu.   Špinar před svým příchodem do CSC působil ve funkci generálního ředitele společnosti Motorola v České republice, kde byl zodpovědný za řízení a obchodní rozvoj firmy. Během své kariéry zastával řadu manažerských pozic v Česku a v regionu střední a východní Evropy. Před společností Motorola pracoval pro Hewlett-Packard jako ředitel pro partnerské aktivity v regionu.   "Východní Evropa je pro CSC jedním ze strategických regionů. Petr Špinar se svými více než 18 lety mezinárodních zkušeností a hlubokými odvětvovými znalostmi posílí přítomnost a reputaci společnosti CSC v regionu východní Evropy a upevní na tomto trhu naši roli důvěryhodného partnera pro klienty z komerčních segmentů i veřejné správy," uvedl prezident CSC pro region Evropy, Středního východu a Afriky Gerhard Fercho.   CSC působí v regionu východní Evropy od roku 1995 a v současnosti je přítomna v devíti zemích, ve kterých zaměstnává 1000 lidí. Celosvětově má 94.000 zaměstnanců a za 12 měsíců do října 2010 vykázala obrat 16,1 miliardy dolarů.   jsa mha  