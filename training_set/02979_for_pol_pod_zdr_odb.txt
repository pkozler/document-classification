 Engel: Důvody lékařů k odchodům jsou opodstatněné  --------------------    Ke zpravodajství: AUDIO   --------------------    Praha 1. ledna (ČTK) - Důvody lékařů k hromadným odchodům z českých nemocnic do ciziny jsou opodstatněné, ani výroky prezidenta Klause na tom nemůžou nic změnit, domnívá se předseda Lékařského odborového klubu - Svazu českých lékařů (LOK-SČL) Martin Engel. Reagoval tak na novoroční projev prezidenta Václava Klause. Prezident označil výzvy, aby se v některých profesích organizovaně a hromadně odcházelo do ciziny za něco, s čím není možné se smiřovat.   Lékaře, kteří v minulých týdnech hromadně podávali výpovědi z českých nemocnic, přitom nejmenoval. "Je to nepřijatelné vydírání," řekl prezident. "Známá varovná slova o opouštění vlasti z básně Viktora Dyka platí i dnes ve světě mobilů a internetu," dodal. Narážel tak zřejmě na Dykovy verše z básně Země ze sbírky Okno z roku 1921, básník napsal: "Opustíš-li mne, nezahynu. Opustíš-li mne, zahyneš!"   Podle Engela důvody odchodu lékařů z nemocnic existují a jsou čím dál znatelnější, lékaři nejsou v České republice dostatečně finančně ohodnoceni za svou práci. "Nabídky ze zahraničí jsou lákavé, před tím nejde zavírat oči a jestli někdo někoho vydírá, tak to je český stát nás lékaře špatným ohodnocením," doplnil Engel.   To, že prezident Klaus ve svém novoročním projevu zmínil problém odchodu profesních skupin do zahraničí, přestože jmenovitě lékaře nezmínil, podle Engela znamená, že Klaus situaci vnímá jak závažnou.     Výpověď podává podle dosavadních údajů LOK-SČL 3650 lékařů, což je podle odborářů čtvrtina, podle ministra zdravotnictví Leoše Hegera (TOP 09) necelá pětina nemocničních lékařů. Lékaři a Heger vycházejí z jiných celkových počtů lékařů. Na severu Moravy, ve Slezsku a na Vysočině chce odejít 60 procent lékařů, v brněnské Úrazové nemocnici dvě třetiny.   Lékaři teď mají v průměru měsíčně plat zhruba 50.000 korun se službami a přesčasy, chtějí 70.000 za základní pracovní dobu.   hck jpt  