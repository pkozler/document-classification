 Na utajeném řeckém ostrově žijí ohrožení tuleni středomořští  --------------------    Ke zpravodajství: FOTO ve Fotobance  ID foto: F201004230226001, P200808200974801   --------------------    Atény 1. ledna (ČTK) - Dosud neznámou kolonii ohroženého druhu  tuleně středomořského  (Monachus monachus) objevili vědci na malém řeckém ostrově ve Středozemním moři. Je to podle expertů jedno z mála míst, kde lze ještě sledovat přirozené chování těchto zvířat, napsal server BBC.   Vědci drží polohu lokality v tajnosti, aby zabránili rušení zvířat lidskými návštěvníky. "Je to malý ostrov v Egejském moři s krásnými písčitými plážemi. Pokud by se však stal přístupný lidem, zaplní ho davy turistů a tuleni se budou muset odstěhovat," konstatoval podle BBC expert Alexandros Karamanlidis.   Tento ostrov je prý jediné místo v dané oblasti, kde tuleni polehávají i na otevřených plážích a neschovávají se pouze v jeskyních na pobřeží.   Karamanlidis vysvětlil, že právě to je původní chování tuleňů. "Narušení jejich prostředí lidmi způsobilo, že se tuleni stáhli do nepřístupných jeskyní. Takže toto místo je nepředstavitelně důležité - tuleni se tu cítí tak bezpeční, že vychází i na otevřené pláže," citovala BBC Karamanlidise.   Tuleň středomořský je nejvíce ohroženým druhem tuleně na světě - existuje jich méně než 600 jedinců. Více než polovina z nich žije na území Řecka.   "Tuleni přežívají v Řecku právě díky tomu, že tu máme takovéto izolované ostrůvky, na které lidé nemají přístup. Budeme se snažit, aby se tu i nadále tuleni cítili bezpečně," prohlásil Karamanlidis.   hro ank   