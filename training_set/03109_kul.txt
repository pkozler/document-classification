 Novým šéfem opery Národního divadla by měl být Slovinec Rok Rappl  --------------------    Ke zpravodajství: FOTO/aktuality   Zprávu jsme upravili v celém rozsahu a doplnili o nové informace o plánech ministerstva kultury a situaci v SOP a ND.   --------------------    Praha 27. ledna (ČTK) - Ředitel Národního divadla v Praze (ND) Ondřej Černý navrhuje, aby se novým šéfem opery stal slovinský režisér a scénograf Rok Rappl. Rappl, který tvoří pod uměleckým jménem Rocc, by se funkce měl ujmout 1. ledna 2012. Černého návrh projedná 11. února rada české první scény. ČTK to dnes oznámil mluvčí opery Juraj Gerbery. V současné době je Rocc uměleckým šéfem Janáčkovy opery Národního divadla Brno.   Současný šéf opery ND Jiří Heřman zůstane v uměleckém vedení i po tomto datu až do konce sezony 2011/2012, a to jako zástupce šéfa opery. Podle vedení české první scény tak bude garantováno dokončení sezony podle dramaturgického plánu, který Heřman připravil.   "Na ukončení mého působení jsme se s ředitelem Černým dohodli v souvislosti s očekávaným spojením opery Národního divadla a Státní opery Praha (SOP). Nejsem přesvědčen, že reorganizaci lze zrealizovat v krátkém časovém horizontu bez dopadu na uměleckou úroveň," komentoval to Heřman v tiskové zprávě.   Ministerstvo kultury (MK) v současné době zvažuje, že přemístí většinu operních a baletních představení do budovy SOP. V Národním divadle by se hrála zejména činoherní představení. O budoucnosti předních pražských scén chce MK rozhodnout ještě letos. Na MK vzniká v těchto dnech pod vedením náměstka pro umění a knihovny Radka Zdráhala pracovní skupina pro koncepci SOP. Podkladem její činnosti bude práce uznávaného teatrologa Josefa Hermana a hlavním úkolem zajistit další fungování SOP a Národního divadla.   "Mám vytipovaná určitá jména, ale zatím je nechci zveřejnit. S možnými kandidáty si chci vše podrobně probrat a prodiskutovat," uvedl ve středu Zdráhal na webových stránkách MK. Pracovní skupina by měla podle něj být jmenována už začátkem února a scházet se bude podle potřeby.   Prostor přitom Zdráhal vidí v Praze pouze pro jeden operní a baletní soubor, pro něž je podle něj budova SOP jednoznačně předurčena. Ve Stavovském divadle by prý zůstaly mozartovské produkce. Záměry MK ihned vyvolaly rozporuplné reakce v uměleckých i odborných kruzích.   Kdy by se měly přední pražské scény změnit, by měla ovlivnit délka a způsob rekonstrukce budovy SOP, která je v havarijním stavu. Podle prvních informací z odborného posouzení budovy vyplývá, že neexistuje žádná technická dokumentace. Zdráhal tvrdí, že normám například neodpovídá vzduchotechnika, jevištní technologie i točna. V jakém rozsahu se opravy budou provádět, bude ministerstvo vědět v březnu, s čímž souvisí i návrh na celkovou investici a způsob provozu SOP během rekonstrukce. Ta by mohla podle odhadů začít počátkem příštího roku.   Pokud by byly scény sloučeny, čekaly by stovky umělců podle informací z médií nové konkurzy. Reformou by musela zřejmě projít i technickohospodářská správa obou institucí. MK tvrdí, že chce vytvořit legitimní podmínky pro všechny zaměstnance a nové konkurzy by pro ně mohly být příležitostí jak dostat novou, kvalitní práci.   bor mrz    