 Záplavy a sesuvy půdy v Číně už mají nejméně 94 obětí  Peking 12. června (ČTK) - Nejméně 94 obětí už mají záplavy a sesuvy půdy v centrální a jižní části Číny. Tyto oblasti byly ještě před týdnem sužovány vytrvalým suchem, které meteorologové označovali za nejhorší za přinejmenším posledních 50 let. Nyní se tudy ale valí voda a bahno přinášející zkázu, napsala dnes agentura Reuters s odvoláním na místní tisk.   V okrsku Jüe-jang v provincii Chu-nan na jihu země během šesti hodin napršelo rekordních 200 milimetrů srážek, což se stává jednou za 300 let. Ve vesnici Mao-ťia-cu tento rekordní dešťový příval uvolnil sesuv půdy, který rozdrtil 24 domů a zabil nejméně 20 lidí; dalších sedm je stále pohřešováno a pravděpodobně jsou rovněž mrtví.   Meteorologové varují před dalšími dešti.   Do sobotního večera záplavy ve 13 provinciích nebo jejich částech zabily celkem 94 lidí a dalších 78 je pohřešováno. Poškodily 465.000 hektarů polí a strhly více než 27.000 domů a dalších budov.   dk ko  