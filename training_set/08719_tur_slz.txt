 Na Tourism Expo lákaly hlavně příkazský skanzen, přerovské muzeum  Olomouc 30. ledna (ČTK) - Největší pozornost na veletrhu cestovního ruchu a využití volného času Tourism Expo 2011 na Výstavišti Flora Olomouc se letos dostala příkazskému skanzenu a muzeu v Přerově. Velký zájem lidé projevili také o besedy s cestovateli, festival lidových řemesel či nabídku hanáckých specialit. ČTK to dnes sdělila mluvčí výstaviště Zuzana Studená.   Stánky zástupců cestovních kanceláří a agentur letos návštěvníkům nabízely především lokality okolních regionů. Podle odborníků se v posledních letech zvyšuje zájem o tuzemské dovolené.   V hlavním pavilonu A se letos prezentovalo na 70 vystavovatelů. Návštěvníci, kterých bylo stejně jako loni - zhruba 4000, se mohli nechat inspirovat tipy na domácí pěší, cyklistické a rodinné pobyty v penzionech, chatách, kempech a chatových osadách. V katalozích ale nechyběly ani adrenalinové zážitky a exotika.   "O nové klienty usilovali v Olomouci také slovenští vystavovatelé - lázně Liptovské Lúčky, zařízení z jedné z turisticky nejatraktivnějších oblastí středního Slovenska, i nestátní neziskové zařízení Piešťany s nabídkou wellness pobytů v těchto proslulých slovenských lázních," doplnila Studená.   Veletrh Expo Tourism se v Olomouci uskutečnil pošestnácté. Brány výstaviště se návštěvníkům opět otevřou za měsíc. Přesně od 4. do 7. března bude pavilon A patřit výstavě modelů a sběratelství For Model.   slu dp  