 Ostravskému letišti loni klesl počet cestujících o devět procent  Rozšířili jsme 3. odstavec, přidali jsme 6. odstavec s informacemi o HV a tabulku s počty cestujících.   --------------------    Mošnov (Novojičínsko) 18. ledna (ČTK) - Mezinárodnímu letišti v Mošnově na Novojičínsku loni klesl počet cestujících o devět procent. Společnost Letiště Ostrava přepravila zhruba 280.000 lidí, v roce 2009 jich bylo přes 307.000. Největší úbytek pasažérů zaznamenala pravidelná linka mezi Ostravou a Prahou. Na počet cestujících měla vliv aktivita islandské sopky loni na jaře. ČTK to sdělila mluvčí letiště Michaela Kubešová.   Úbytek cestujících není pro letiště vlastněné Moravskoslezským krajem překvapením - na začátku loňského roku společnost očekávala propad o desetinu. Loni nakonec přepravila 279.973 cestujících. Na pravidelných linkách meziročně ubylo téměř 8900 cestujících, což je úbytek o 10,1 procenta.   "Pravidelnou dopravu loni nejvíce ovlivnil pokles rotací mezi Ostravou a Prahou, kde dopravce zrušil už v lednu jedno denní spojení," uvedla mluvčí. Na lince se tak po dvou letech opět létalo jen čtyřikrát denně. Vnitrostátní lince tak loni klesl počet cestujících o zhruba 15 procent na zhruba 61.000.   Meziroční pokles cestujících o 7,5 procenta zaznamenala loni i charterová doprava. Využilo ji zhruba 196.600 lidí. "Odhadujeme, že se i loni stále projevovalo šetření domácností u takzvaných luxusních statků, jako je cesta na dovolenou letecky," zdůvodnila Kubešová. Podle ní na to poukazuje i počet charterových letů, který zůstal téměř stejný jako loni. Nejčastěji lidé létali tradičně do Řecka, Egypta a Bulharska.   Největší úbytek cestujících zaznamenalo letiště loni v dubnu vlivem činné sopky na Islandu - oproti dubnu 2009 klesl počet pasažérů o třetinu. V ostatních měsících se meziroční rozdíly pohybovaly mezi pěti až deseti procenty. Celkově však úbytek cestujících ostravského letiště pokračuje už od roku 2008, kdy leteckou dopravu zasáhla hospodářské krize. Loni se ale meziročně zmírnil - v roce 2009 ubylo letišti 13 procent pasažérů oproti roku 2008.   Očekávané hospodářské výsledky za rok 2010 společnost zveřejní až po auditu. Předpokládá ale, že se jí loni podařilo dostat z červených čísel. V roce 2009 snížila ztrátu na 5,8 milionu korun z předchozích 15,8 milionu Kč. Předloni dosáhla tržeb 189,9 milionu korun, což představuje navýšení o 31 procent.     Počet cestujících a letů na Letišti Leoše Janáčka v Mošnově na Novojičínsku:        2009  2010     cestující celkem  307.130  279.973     cestující pravidelnými linkami  88.101  79.218     cestující charterovými lety  212.475  196.598     lety (komerční i výcvikové)  16.152  14.319     celkové cargo (v tunách)  1736  1926     Zdroj: Letiště Ostrava   Hana Halfarová snm  