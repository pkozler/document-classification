 Lyžařské areály Zlínského kraje vylepšují po oblevě sjezdovky  Zlín 20. ledna (ČTK) - Lyžařské areály ve Zlínském kraji opět po oblevě vylepšují sjezdovky a lákají lyžaře na víkendové sportování. Podmínky pro sjezdaře jsou velmi dobré. Vlekaři navíc hodlají využít poklesu teplot k zasněžování odtátých míst i stávajících tratí, na horách navíc napadlo několik centimetrů čerstvého sněhu. Není ho však dostatek na to, aby byly sjízdné také běžecké trasy. Výjimkou jsou některé horské lokality na Valašsku, zjistila od provozovatelů ČTK.   Ski areál Razula ve Velkých Karlovicích na Vsetínsku v pátek a v sobotu znovu návštěvníkům nabídne večerní lyžování, které bylo při oblevě zrušeno. Na sjezdovkách Razula a Horal leží asi 45 centimetrů sněhu. "Předpovědi počasí slibují, že o víkendu by měly být pro lyžování opět velmi dobré podmínky, tak snad dorazí dost lyžařů," přál si šéf střediska Leo Bača. Běžecké tratě v okolí však sjízdné nejsou. Podle Bači návštěvnost areálu přes týden zachraňovaly lyžařské výcviky a zčásti i lyžaři ze sjezdovek, které kvůli oblevě dočasně rušily provoz.   Upravené sjezdovky čekají i návštěvníky Ski Areálu Troják v Hostýnských vrších na Kroměřížsku. "Kopec drží, ale lidi počasí odradilo. Napadly asi tři centimetry sněhu, od pátku začneme znovu zasněžovat. Máme také v plánu, že na sjezdovce postavíme nějaký tunel," uvedl Jakub Juračka z kroměřížského Klubu lyžařů, který středisko provozuje. Běžecká trať Hostýnská magistrála je však kvůli nedostatku sněhu nesjízdná.   Čerstvý sníh napadl také na Kohútce v Javorníkách. "Začali jsme intenzivně zasněžovat. Musíme jen doufat, že počasí se umoudří. Podmínky jsou dobré, ale lidí jezdí málo. Ale zase tu máme děti na lyžařských kurzech," uvedl Josef Kocurek z Kohútky. Dodal, že běžkařské tratě v okolí také nejsou v dobrém stavu. "Na běžky to zatím není, sjízdná je jen trasa Velký Javorník - Malý Javorník," doplnil Kocurek.   Nový sníh výrazně vylepšil podmínky pro lyžování na Pustevnách v Beskydech. "Napadlo asi osm centimetrů a stále padá. O víkendu pojede šest vleků, podmínky jsou výborné. Sjízdné jsou také všechny běžecké tratě, byť je zatím nelze kvůli nedostatečné vrstvě sněhu upravovat strojově," přiblížil vedoucí Skialpinu Pustevny Karel Šrubař.   Oblevu přestálo i středisko ve Stupavě na Slovácku, kde na hlavním svahu leží 90 centimetrů sněhu. "Museli jsme zastavit provoz na jednom dětském vleku, ale moc sněhu tam nechybí. Chystáme se to o víkendu dosněžit," plánoval provozovatel Lubomír Orel. Naproti tomu svah nedaleko centra Zlína omezil kvůli oblevě provoz. V tomto týdnu se zde jezdí jen od 14:00 do 19:00, podle internetových stránek areálu je na sjezdovce 40 centimetrů sněhu.   jav pba  