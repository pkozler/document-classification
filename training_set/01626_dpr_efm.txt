 easyJet loni zvýšil počet pasažérů o 7,9 pct na skoro 50 milionů  Praha 10. ledna (ČTK) - Britský nízkonákladový letecký dopravce easyJet v loňském roce zvýšil počet cestujících o 7,9 procenta na 49,7 milionu. ČTK to dnes sdělila mluvčí společnosti Zuzana Stará. easyJet je nyní třetím největším dopravcem na Letišti Praha.   Společnosti se rovněž zvýšila průměrná obsazenost letadel. Za celý loňský rok jí proti předloňsku stoupla o 1,2 procentního bodu na 87,2 procenta. easyJet v současné době provozuje 182 letadel na 496 linkách do 113 letišť ve 28 zemích.   Počet pasažérů se easyJetu zvýšil i v samotném prosinci, vzrostl o 7,6 procenta na 3,6 milionu. Údaje zahrnují počet zaplacených letů bez ohledu na to, jestli se cestující dostavil k odletu. Firma totiž nevrací cestovné a neumožňuje ani změnu letu, pokud se pasažér k odletu nedostaví.   Konkurenční maďarský Wizz Air, největší nízkonákladový letecký přepravce ve střední a východní Evropě, loni přepravil 9,6 milionu osob, což je meziročně o 23 procent více. Průměrná obsazenost letadel byla stejně jako rok předtím 84 procent. V Česku Wizz Air loni přepravil 700.000 pasažérů, což je o 51 procent více než o rok dřív.   cfr dvd  