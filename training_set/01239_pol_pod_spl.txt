 Do známé turistické oblasti Suchý povede cyklostezka  Žďárná (Blanensko) 16. května (ČTK) - Žďárnou s nedalekou obcí Suchý, která je známou turistickou lokalitou, propojí patrně již v příštím roce nová cyklostezka. Projekt přijde na dva miliony korun. Pomůže tomu, aby pěší a cyklisté nemuseli využívat silnici mezi oběma obcemi, která je zejména v létě plná aut. ČTK to dnes řekla starostka Žďárné Radomíra Hénková (ODS).   Projekt se nyní připravuje. Obce na něj chtějí společně získat dotace. Nová komunikace povede místy, kde se ve Žďárné počítá v brzké době s výstavbou sedmi rodinných domů.   Suchý leží v lesích Drahanské vrchoviny. Nedaleko ní se nachází její nejvyšší bod - 735 metrů vysoký vrch Skalky. V obci je šestihektarový rybník a v jeho okolí asi 300 chat a penzionů.   Podobně jako Žďárná a Suchý i ostatní obce na Blanensku budují cyklostezky s tím, aby pěší a cyklisté nemuseli využívat současné komunikace plné aut. Nová cyklostezka spojuje Lipůvku a Lažánky nebo Kunštát a Rudku. S budováním stezek se počítá mezi Blanskem a Ráječkem a Rájcem-Jestřebí a Bořitovem.   Vladimír Klepáč hj  