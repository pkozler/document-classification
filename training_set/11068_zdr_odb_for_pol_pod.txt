 Zdravotnické odbory chtějí mít vliv na to, komu stoupne plat  Praha 31. ledna (ČTK) - Zdravotnické odbory, menší nemocnice a pacienti dohodli dnes s premiérem Petrem Nečasem (ODS), že dvě miliardy korun, které chce poslat ministr zdravotnictví Leoš Heger (TOP 09) nemocnicím, budou účelově vázány na platy. V každé nemocnici pak je rozdělí tamní odbory a vedení podle toho, kterou skupinu pracovníků chtějí podpořit. ČTK to po dnešním jednání s premiérem řekla předsedkyně Odborového svazu zdravotnictví a sociální péče Dagmar Žitníková.   "Dohodli jsme se, že pokud peníze půjdou do nemocnic, měly by být účelově vázány na platy a mzdy a že je na jednotlivých odborových organizacích a managementech, pro jakou skupinu zaměstnanců se peníze použijí," řekla. "Pan premiér řekl, že ze státního rozpočtu nepůjde ani koruna na platy lékařů, a slíbil, že udělá pro pacienty vše, aby nemocnice nezavíraly důležitá oddělení," doplnil předseda Svazu pacientů Luboš Olejár.   Nečas už po pátečním setkání s lékařskými odbory a lékařskou komorou řekl, že peníze, které dostanou nemocnice navíc, nemají jít jen na lékařské platy, ale všem zdravotníkům. Ministr zdravotnictví Leoš Heger nechává na ředitelích nemocnic, aby o rozdělení peněz rozhodli sami, doporučil jim ale, aby přednostně zvýšili platy lékařům.   Zástupci odborů, nemocnic i pacientů premiéra rovněž upozornili, že pokud nemocnice dostanou navíc dvě miliardy, dostanou vlastně stejně jako v roce 2009, o žádné navýšení, z něhož by bylo možné platy zvyšovat, podle nich tedy nepůjde. "Pro nemocnice to znamená to, nedostanou víc na platy a mzdy, ale budou mít stejně jako před dvěma lety," tlumočila stanovisko Asociace českých a moravských nemocnic Žitníková. "My jsme se přidali v tom, že požadujeme komplexní řešení odměňování všech zaměstnanců ve zdravotnictví," dodala.   nam mal  