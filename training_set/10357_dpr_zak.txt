 Nehody si v Plzeňském kraji vyžádaly loni méně obětí - celkem 49  Plzeň 24. ledna (ČTK) - Devětačtyřicet lidských životů si loni vyžádaly nehody v Plzeňském kraji. Oproti roku 2009, kdy na silnicích v kraji zemřelo 61 lidí, klesl počet obětí zhruba o pětinu. V kraji loni v porovnání s předloňskem klesl také celkový počet nehod, způsobené škody i počty zraněných lidí. Nejčastějšími příčinami nehody byl podobně jako v jiných letech nesprávný způsob jízdy, nepřiměřená rychlost či nedání přednosti v jízdě, informovala dnes ČTK policejní mluvčí Hana Jehlíková.   Policisté v kraji loni vyšetřovali 2813 dopravních nehod, to je o 404 méně než v předchozím roce. Těžce se zranilo 79 osob, to je 54 procent loňských těžkých zranění. Lehké zranění utrpělo při nehodách letos 1401 lidí, o pětinu méně než předloni.   Mluvčí upozornila na to, že do statistiky nejsou zahrnuty nehody, které účastníci nehody sepíšou bez přítomnosti policie na euroformuláře. Takových nehod bylo loni v kraji 2587, to je o 29 víc než předloni.   Nejvíce nehod (268) se stalo v srpnu a v listopadu (262) a nejméně (175) v únoru. Nejčastěji havarovali řidiči v pondělí, kdy se stalo kolem 17 procent evidovaných nehod. Kromě řidičů motorových vozidel, kteří způsobili přes 90 procent nehod, zavinili osmdesátkrát nehody řidiči nemotorových vozidel a v 79 případech chodci. Pod vlivem alkoholu zapříčinilo loni nehodu 294 lidí, o 49 méně než v roce 2009. Většinu tvořili motoristé, 20 bylo řidičů nemotorových vozidel a sedmkrát zavinil nehodu opilý chodec.   Škody na majetku, které loni nehody způsobily, se vyšplhaly na 249 milionů korun, předloni to bylo o 27 milionů více.        2010  2009     celkem nehod  2813  3217     úmrtí  49  61     těžká zranění  79  146     lehká zranění  1401  1749     pod vlivem alkoholu  294  343     způsobené škody  249 mil. Kč  276 mil. Kč     Zdroj: PČR Krajské ředitelství Plzeňského kraje   Lada Pešková snm  