 Soud eviduje 2075 věřitelů Sazky s pohledávkami 41,1 mld. Kč  Praha 10. května (ČTK) - Městský soud v Praze dnes uzavřel počet věřitelů Sazky i celkovou sumu pohledávek a eviduje 2075 věřitelů s pohledávkami za necelých 41,1 miliardy Kč. Nyní jsou přihlášky pohledávek předávány insolvenčnímu správci, aby posoudil jejich oprávněnost. ČTK to sdělila mluvčí Městského soudu v Praze Martina Lhotáková. Sazka je v úpadku od konce března.   Řada přihlášených pohledávek je však nyní sporných. O jejich platnosti zřejmě rozhodnou soudy. Pohledávky soud již předává insolvenčnímu správci Josefovi Cupkovi průběžně. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek.   Cupka přitom podle dnešních informací Aktuálně.cz vyzval Občanské sdružení Zelený ostrov, aby doložilo, zda pohledávku ve výši 8,1 miliardy korun přinesli k Městskému soudu v Praze lidé oprávnění jednat jménem tohoto sdružení. Zmíněných 8,1 miliardy Kč je přitom podle serveru největší pohledávkou a vedou se kolem ní největší spory. Zpochybňují ji nejen zájemci o Sazku, investiční skupiny PPF a KKCG, ale též někteří členové Zeleného ostrova, tedy sportovní sdružení.   Naopak jako nespornou pohledávku označil Cupka podle Aktuálně.cz pohledávku ve výši pět miliard korun, kterou přihlásila za držitele dluhopisů Sazky londýnská The Bank of New York Mellon. Tím mají podle serveru držitelé dluhopisů jistotu účasti na schůzi věřitelů 26. května. Většina z dluhopisů přitom patří PPF a KKCG.   Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   sos mha  