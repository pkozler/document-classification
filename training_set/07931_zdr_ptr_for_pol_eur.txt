 V Německu 30 kritických případů střevní nákazy, přibyla oběť  --------------------    Ke zpravodajství: FOTO/aktuality; AUDIO   --------------------    Berlín 30. května (zpravodaj ČTK) - V Německu je k dnešku nejméně 30 lidí v kritickém stavu po nákaze nebezpečnou střevní bakterií. Lékaři proto počítají s dalšími úmrtími. Dosud infekci v Německu podlehlo 11 osob, u dalších více než 1200 byla infekce prokázána, nebo na ni mají zdravotníci podezření.   "Ztratíme další lidi," prohlásil bez obalu šéf hamburské univerzitní kliniky Jörg Debatin. Na jejím oddělení intenzivní péče v současnosti leží čtyři děti a 14 dospělých s nákazou bakterie zvané enterohemoragická Escherichia coli (EHEC).   Ta způsobuje takzvaný hemolyticko-uremický syndrom (HUS), při němž pacientům selhávají ledviny a trpí chudokrevností. S tímto syndromem leží nyní v německých nemocnicích podle agentury DPA 30 lidí, kterým přestaly úplně fungovat ledviny a nacházejí se v kritickém stavu. I kdyby se vyléčili, hrozí jim trvalé poškození ledvin a nervové soustavy.   Nákaze v neděli podlehla jednadevadesátiletá žena ze západu Německa, která tak zvýšila statistiku obětí ve Spolkové republice na 11. Nemoc se v posledních dnech objevila také v Británii, Švédsku, Dánsku nebo Nizozemsku. Tam si ale zatím žádné lidské ztráty nevyžádala.   Navzdory jejímu šíření a upozornění zdravotníků, že vrchol této epidemie ještě nenastal, varují němečtí experti před panikou. Podle viceprezidenta Spolkové lékařské komory Franka-Ulricha Montgomeryho je situace zvládnutelná, pokud budou lidé dodržovat hygienická pravidla a na čas se zřeknou syrových rajčat, listového salátu a salátových okurek, před jejichž konzumací odborníci už dříve varovali.   Jako možný zdroj nákazy totiž Němci odhalili salátové okurky ze Španělska. Nevylučují ale, že se může šířit i jinými druhy zeleniny. Více než stovka potenciálně nebezpečných španělských okurek se dostala do prodeje také v Česku, objeveny byly rovněž v rakouských obchodech.   fln hej  