 Nova: Raiffeisenbank čelila dalšímu pokusu o zneužití účtů  Praha 10. ledna (ČTK) - Raiffeisenbank zaznamenala za posledních sedm dnů již druhý útok počítačových pirátů, kteří se snaží pomocí podvodných e-mailů vylákat z jejích klientů hesla do internetového bankovnictví.  Informovala o tom dnes televize Nova. Žádný klient zatím o peníze nepřišel, tvrdí banka.   Tzv. phishing zaznamenala Raiffeisenbank už počátkem roku. Klienty tehdy upozornila, aby nereagovali na výzvy elektronickou poštou ohledně přihlášení do elektronického bankovnictví nebo k zadání přihlašovacích údajů či jiných citlivých informací. Ani tehdy nebyl podle vyjádření mluvčího banky Tomáše Kofroně žádný z klientů banky útokem poškozen.   Phishing je podvodný e-mail, který obsahuje napodobeninu stránek ohrožené banky a vyzývá k potvrzení osobních bankovních údajů. Podobným úrokům v minulosti čelily i další tuzemské banky.   "Raiffeisenbank nikdy neoslovuje své klienty prostřednictvím mailu s žádostí o poskytnutí jakýchkoli citlivých dat umožňující přístup k Vašemu účtu. Na podobné maily proto nikdy nereagujte, případně o podobných mailech informujte banku," uvedla banka na internetu.   hš jw  