 První Miss Vietnam ČR prožila rok plný úspěchů a životních změn  --------------------    Ke zpravodajství: AUDIO; FOTO ve Fotobance  ID foto: P200912290090201, P200912290193601   --------------------    Praha 9. ledna (ČTK) - Rok plný úspěchů a velkých životních změn prožila vítězka prvního ročníku soutěže Miss Vietnam ČR Nguyen Mai Anh. Nyní devatenáctiletá vysokoškolačka z Prahy neuspěla jen v ČR, ale stala se i druhou nejkrásnější Vietnamkou Evropy a líbila se i porotcům světové soutěže krásy Miss Vietnam World. Díky vítězství dostala možnost navštívit zemi svých předků a těší jí, že mohla přispět k lepší integraci svých krajanů do české společnosti. Volba již druhé Miss Vietnam ČR se uskuteční 28. ledna v Praze.   Zisk titulu vnesl do života tehdy osmnáctileté středoškolačky Nguyen Mai Anh dramatické změny způsobené nebývalým zájmem médií o její osobu, na což prý nebyla vůbec připravená. "Musela jsem náhle poskytovat velkou spoustu rozhovorů a setkávat se s mnoha novými lidmi," řekla ČTK sympaticky působící dívka, která v českém prostředí používá jméno Majka. Vše se přitom událo v období blížící se maturity a přijímacích zkoušek na vysokou školu. "Měla jsem velký strach, že to nezvládnu," přiznala.   Vítězství jí však přineslo i status "celebrity" v rámci místní vietnamské komunity. "Když chodím někde ve městě po ulici, tak mne čeští Vietnamci většinou poznávají. Češi většinou ne, protože jim připadáme všichni stejní," poznamenala 173 centimetrů vysoká a 53 kilogramů vážící miss.   Přesto prý ale podání přihlášky do loňské soutěže krásy nelituje a vietnamským dívkám žijícím v Česku účast jednoznačně doporučuje. "Mám nyní úplně jiný pohled na svět a mnoho krásných vzpomínek. Myslím, že jsem díky soutěži i trochu víc vyspěla a dospěla," prohlásila. Kariéra profesionální modelky ji však prý vůbec neláká. "Nabídky na modeling jsem sice měla, ale modelku bych chtěla dělat jen jako koníček a pro zábavu. Na prvním místě je u mne škola a vzdělání," uvedla Nguyen Mai Anh, jež studuje prvním rokem na vysoké škole s ekonomickým zaměřením.   Účast v Miss Vietnam World jí dala příležitost podívat se do Vietnamu, kde strávila sedmnáct dní. I když se v konkurenci 40 soutěžících z celého světa i Vietnamu mezi celkové vítězky nedostala, i tady dokázala porotce zaujmout. "Dvakrát jsem se dostala mezi nejlepších pět dívek v soutěžích Miss bikiny a Miss Topmodel. Ve finále jsem se pak dostala do top patnáctky a získal titul Miss elegance," uvedla. Měla zde také možnost se blíže seznámit s realitou zdejšího života a podívat se třeba do vietnamské základní školy, kterou kráska narozená v Německu nikdy nenavštěvovala.   Nguyen Mai Anh velmi těší, že mohla svým způsobem pomoci se začleňováním své dosud poměrně uzavřené národnostní skupiny do majoritní společnosti. Překvapuje ji totiž, že ačkoli je vietnamská komunita v ČR velmi početná, nemá prý naprostá většina Čechů o její kultuře a tradicích ani ponětí. Zúčastňuje se proto společenských akcí zaměřených na zlepšení komunikace a vzájemných vztahů. "Máme výborné ohlasy a vidím, že česká společnost má o 'své' Vietnamce zájem," poznamenala. Pozitivně podle ní působí i to, že se i vietnamská komunita začala v poslední době české společnosti více otevírat. K tomu prý skvěle poslouží i druhý ročník Miss Vietnam v ČR.   Se zájemkyněmi o titul druhé miss se již Nguyen Mai Anh seznámila při nedávném castingu, z něho vzešla dvanáctka finalistek. Zaujalo ji, jak velmi sebevědomě a inteligentně dívky dokázaly působit, čímž se prý příliš neliší od svých českých vrstevníků. "Jsou to typické banánové děti - zvenčí vypadají vietnamsky a uvnitř jsou jako Češi," myslí si. Jedním z mála jejich nedostatků podle ní je to, že neumějí chodit na vysokých podpatcích. Stejný problém prý ale musela sama řešit minulý rok.   Žádnou z kandidátek by však neoznačila za jasnou favoritku. "Volba bude asi velmi vyrovnaná. Na pódiu žádná z dívek nevyčnívala a rozhodnout o vítězce bude hodně těžké," poznamenala.   Pavel Hortig kš  