 Policie přestala hledat paraglidistu, možná ani do jezera nespadl  Zprávu jsme aktualizovali o nové informace v 1. a 5. odstavci, upravili jsme dlouhý titulek.   --------------------    Most 25. ledna (ČTK) - Policie dnes ukončila hledání paraglidisty, který v sobotu odpoledne údajně spadl do jezera Ležáky poblíž mosteckého děkanského kostela. Nepodařilo se jednoznačně prokázat, že do jezera někdo spadl, sdělila ČTK mostecká policejní mluvčí Ludmila Světláková.   V sobotu kolem 15:00 nahlásil pád červeného padáku ve tvaru křídla do vody starší manželský pár. Hasiči po jejich oznámení na místo vyslali člun, který pátral na hladině, později nasadili potápěče, kteří v pátrání pokračovali až do nedělního odpoledne. Pátrání v neděli převzala policie, celé pondělí pátrali pod hladinou jezera policejní potápěči.   V neděli večer se přihlásil muž, který na svazích nad jezerem provozoval kiteboarding, tedy pouštěl velkého draka. "Při tomto sportu mu údajně nafukovací drak padal často k zemi, neboť nebyl dostatečný vítr. Nikdy však neskončil ve vodě," uvedla Světláková.   Policie v pondělí ráno za přítomnosti svědků údajné nehody i kiteboardisty vyloučila to, že si manželé mohli splést draka s padákem. Svědci viděli červený padák spadnout na hladinu asi kilometr od břehu, muž s kiteboardem byl navíc na druhém břehu jezera.   Ještě dnes dopoledne policisté prověřovali, zda si svědkové nemohli padající padák splést s něčím jiným. Policii se v pondělí přihlásili další svědkové, kteří nad jezerem viděli létat kus igelitu.   Policisté také prověřovali všechna letiště v kraji a nezjistili, že by poblíž Mostu byli vysazeni parašutisté nebo že by někde chyběl rogalista. Operační středisko informovalo o případu všechny útvary Policie ČR i německé kolegy. "Žádná osoba nebyla pohřešována v souvislosti s létáním," dodala mluvčí.   van snm  