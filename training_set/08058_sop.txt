 Komisařů bude při sčítání lidu kolem 11.500  Praha 18. ledna (ČTK) - Počet sčítacích komisařů se bude při Sčítání lidu, domů a bytů 2011 pohybovat okolo 11.500. Z toho 9500 z nich bude patřit mezi zaměstnance České pošty. ČTK to dnes sdělil mluvčí Sčítání lidu Ondřej Kubala.   "Sčítací komisaři, kteří přinesou formuláře do domácností, budou v naprosté většině případů pracovníci a doručovatelé České pošty," uvedl Kubala. Každý komisař bude při návštěvě předkládat průkaz sčítacího komisaře společně s dokladem totožnosti a přes rameno bude mít modrou brašnu s velkým žlutým logem České pošty.   Zhruba 2000 komisařů pak najme Český statistický úřad (ČSÚ), který sčítání pořádá, přímo. Budou mezi ně patřit například zaměstnanci domovů pro seniory. "Je potřeba, aby ten člověk znal ty lidi osobně a měli k němu důvěru," řekl Kubala. Kromě formulářů se tito zaměstnanci budou moci prokázat ještě průkazem sčítacího komisaře. Komisaři ČSÚ budou působit také ve věznicích, ale například i mezi bezdomovci.   Informaci o nákladech na komisaře ČSÚ zatím nezveřejnil.   Sčítání lidu, domů a bytů je připravováno na březen 2011. Rozhodným okamžikem bude půlnoc z 25. na 26. března 2011. Sčítací formuláře by měli komisaři donést v dostatečném předstihu.   pcl pba  