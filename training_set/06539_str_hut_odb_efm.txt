 V dceřiných firmách ArcelorMittal Ostrava vzrostou platy  Ostrava 5. května (ČTK) - Zaměstnancům dceřiných firem ArcelorMittal Ostrava se letos zvýší mzdy. V ArcelorMittal Tubular Products Karviná (dříve Jäkl Karviná) vzroste průměrný plat o tři procenta, v ArcelorMittal Tubular Products Ostrava zvýší všechny tarifní platy o 260 korun. V obou firmách, které produkují trubky, podepsali kolektivní smlouvy. ČTK to dnes sdělila mluvčí ArcelorMittal Ostrava Věra Breiová. Zvýšení platů bude lidem doplaceno zpětně od začátku roku.   Pracovníci ArcelorMittal Tubular Products Karviná, kde loni v průměru měsíčně brali 24.072 korun, budou mít také větší příplatky za noční směny a odměny při dovršení pracovního či životního jubilea. "V případě, že firma překročí plánované výsledky, rozdělí mezi zaměstnance další odměny," uvedla Breiová. Firma je největším českým producentem svařovaných trubek a profilů. Se 469 pracovníky patří k největším zaměstnavatelům v Karviné.   V ArcelorMittal Tubular Products Ostrava se dohodly odbory s vedením rovněž na zvýšení prémií a příplatků u nočních směn a práce o víkendu. Průměrná mzda v roce 2010 dosáhla 29.236 korun. Firma má 1059 zaměstnanců a je největším výrobcem trubek v České republice.   Na začátku března se již domluvili na zvýšení platů o tři procenta v třetí dceřiné firmě ostravské huti, v ArcelorMittal Frýdek-Místek (dříve Válcovny plechu Frýdek-Místek). Splnění hospodářských výsledků zajistí ještě větší nárůst mezd. V současné době má firma 717 zaměstnanců a v roce 2010 dosáhl jejich průměrný výdělek 26.967 Kč.   V mateřské společnosti ArcelorMittal Ostrava se odbory dohodly s vedením firmy na růstu platů také o tři procenta. Loni zaměstnanci brali v průměru 30.696 korun. S dceřinými firmami skupina zaměstnává celkem 9000 lidí.   rkj mol  