 Zajišťovna Swiss Re kvůli přírodním katastrofám ve ztrátě  Curych 5. května (ČTK) - Zajišťovna Swiss Re se v prvním čtvrtletí propadla do ztráty kvůli vysokým škodám způsobeným přírodními katastrofami, v čele se zemětřeseními v Japonsku a na Novém Zélandu a povodněmi v Austrálii. Ztráta činila 665 milionů USD (10,8 miliardy Kč) po zisku 158 milionů USD ve stejném období loni. Druhá největší zajišťovna na světě současně varovala, že letošní rok bude zřejmě patřit ve výplatě škod po přírodních katastrofách k nejhorším v historii.   Výsledky však byly lepší než odhady analytiků, kteří čekali ztrátu až 999 milionů USD. Divize pojištění majetku a škod vykázala provozní ztrátu 1,2 miliardy USD po zisku 259 milionů USD loni. V divizi životního a zdravotního pojištění provozní zisk klesl o 41 procent na 144 milionů USD. V divizi správy majetku naopak zisk stoupl o třetinu na 1,2 miliardy USD.   Po únorovém zemětřesení na Novém Zélandu firma vyplatila na škodách 800 milionů USD. Zemětřesení a cunami v Japonsku ji stály dalších 1,2 miliardy USD. Neštěstí v Japonsku je jedním z nejnákladnějších v historii. Podle odhadů firmy Eqecat bude stát pojišťovny 12 miliard USD, napsala agentura Reuters.   Swiss Re vznikla v roce 1863 a v současnosti má své pobočky ve více než 20 zemích. Zajišťovna přebírá část pojistných rizik pojišťoven, je tedy pojišťovnou pojišťoven. Systém se tak díky rozložení rizik může vypořádat i s rozsáhlými ztrátami.   irl jw  