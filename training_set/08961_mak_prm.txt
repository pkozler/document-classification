 Aktivita v čínském průmyslu poprvé po roce klesla  Peking 21. července (ČTK) - Aktivita v čínském průmyslu v červenci poprvé po roce klesla. Index nákupních manažerů, který aktivitu sleduje, klesl na 48,9 bodu. Kvůli nižší globální poptávce je nižší také objem nových zakázek, naopak tlak na růst cen se zvyšuje. Hodnota indexu, který sestavuje banka HSBC, je nejníže za posledních 28 měsíců.   Svou daň si podle ekonomů patrně vybírá vytrvalé zpřísňování měnové politiky, k němuž se čínská centrální banka uchýlila na začátku loňského roku.   Pokud je index nad 50 body, signalizuje to růst aktivity, když klesne pod 50 bodů, znamená to její pokles. Ještě v červnu byl index na úrovni 50,1 bodu, pod hranicí 50 bodů byl naposledy loni v červenci.   Ceny průmyslových výrobků se přitom v červenci zvyšovaly, což je podle analytiků varovný signál. Znamená to, že zpřísňování měnové politiky sice přispívá k ochlazení hospodářského růstu, ale už méně k ochlazení inflace. Právě na ni se ale zvyšování úroků zaměřuje.   Růst spotřebitelských cen v Číně se v červnu dostal na 6,4 procenta, což je nejvíce za tři roky. Část ekonomů nicméně očekává, že se centrální bance růst cen podaří zpomalit.   Zpracovatelský sektor je v Číně velmi rozsáhlý, na tvorbě hrubého domácího produktu se podílí asi ze 40 procent. Hlavně kvůli jeho ochlazení se zpomalil i růst ekonomiky. S propadem čínské ekonomiky ale nikdo z analytiků nepočítá. Země pokračuje v rychlé urbanizaci, kterou provází růst spotřeby. Ta se stává i motorem hospodářského růstu.   spr vju  