 Značkovým prodejnám Koh-i-nooru Hardtmuth stoupl obrat  České Budějovice 12. června (ČTK) - Značkovým prodejnám společnosti Koh-i-noor Hardtmuth, největšího středoevropského výrobce školních a kancelářských potřeb, stoupl loni obrat. Maloobchodní prodej se zvýšil o deset milionů na 122 milionů korun. ČTK to sdělil mediální zástupce společnosti Martin Doležal.   Koh-i-noor Hardmuth má celkem 80 maloobchodních prodejen, loni jich otevřel pět. Letos už zprovoznil tři v Domažlicích, Kladně a Praze- Dejvicích, čtvrtou otevře ve Zlíně. Vlastních prodejen má podnik 51, dalších 29 jsou franšízy, uvedl Doležal.   Firemní prodejny nabízejí školní, výtvarné a kancelářské potřeby, v nabídce mají přes 5000 produktů. První značkovou prodejnu Koh-i-noor otevřel v roce 1998 v Pacově na Pelhřimovsku, v současnosti pokrývá svými obchody většinu krajských a okresních měst v zemi.   Historie společnosti Koh-i-noor Hardtmuth sahá do roku 1790. Nyní je největším výrobcem svého druhu ve střední a východní Evropě. Ochranná známka Koh-i-noor byla poprvé zaregistrována v roce 1894 a dnes je chráněna v 73 zemích. Společnost vyrábí a prodává více než 4500 různých produktů určených pro školní, kancelářské, technické a umělecké využití.   Společnost patří do skupiny Koh-i-noor Holding, která slučuje podniky zabývající se mimo jiné výrobou a prodejem zdravotnického materiálu a strojírenstvím.   kpe vju  