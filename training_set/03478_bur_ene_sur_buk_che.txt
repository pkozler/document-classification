 Ropa po nepříznivé statistice z USA kolísá, Brent mírně zlevnil  Londýn/New York 7. ledna (ČTK) - Ceny ropy na světových trzích se během odpoledne rozkolísaly a po nepříznivé statistice ze Spojených států teprve hledaly směr. Zatímco severomořská ropa Brent mírně zlevnila, americká lehká ropa počáteční ztráty smazala a začala mírně zpevňovat. Na vývoj cen má značný vliv dolar, který po statistice rovněž oslabil, ale poté zamířil vzhůru.   Kolem 15:00 se nejbližší termínový kontrakt na ropu Brent prodával za zhruba 94,20 USD a proti předchozímu závěru v New Yorku byla jeho cena nižší asi o čtvrt dolaru. Barel americké lehké ropy naopak asi tři čtvrtě dolaru přidal a pohyboval se kolem 89,20 USD.   Americké ministerstvo práce dnes uvedlo, že americká ekonomika v prosinci vytvořila mimo zemědělský sektor jen asi 103.000 pracovních míst, což je mnohem méně, než se čekalo. Analytici v anketě agentury Reuters v průměru předpokládali, že nových míst vznikne asi 175.000. Navíc se ukázalo, že nová místa vznikají prakticky výhradně v soukromém sektoru. Za prosinec jich vzniklo asi 113.000, což znamená, že ve státní správě přišlo o práci dalších asi 10.000 lidí.   "Je to slabé číslo," neskrýval zklamání hlavní analytik společnosti IHS Global Nigel Gault. "Ale určitá útěcha zde je, údaj o tvorbě nových pracovních míst v předcházejících dvou měsících byl zpřesněn a ukázal, že ve skutečnosti vzniklo asi o 70.000 míst více. Takže říjen a listopad byly o trochu lepší, než se původně uvádělo," dodal.   Míra nezaměstnanosti se snížila na 9,4 procenta z listopadových 9,8 procenta, a je tak nejníže od května 2009. Ani to ale není tak příznivá zpráva, jak na první pohled vypadá.   Za prosincovým poklesem míry nezaměstnanosti je sice primárně větší ochota amerických firem přijímat nové zaměstnance, nezanedbatelným důvodem je ale i fakt, že část lidí už vzdala snahu pokračovat v hledání práce. Znamená to, že díky poklesu počtu uchazečů o práci se snížila i základna, z které se míra nezaměstnanosti počítá.       Ceny ropy v dolarech za barel (asi 159 litrů):     burza  typ  kontrakt  aktuální cena  předchozí závěr     Londýn - ICE  Brent  únor  94,21  94,52     New York - Nymex  WTI  únor  89,17  88,38     spr vju  