 Dcera Caryho Granta o otci napsala knihu  --------------------    Ke zpravodajství: FOTO ve Fotobance  ID foto:  FO02066524 ,  FO00124320    --------------------    Los Angeles 3. května (ČTK) - Pětačtyřicetiletá Jennifer Grantová, jediný potomek legendárního hollywoodského herce Caryho Granta, napsala o otci knihu vzpomínek. V knize "Good Stuff: A Reminiscence of My Father, Cary Grant" (Dobré věci: Vzpomínání na mého otce Caryho Granta) přiznává, že byla do tatínka doslova zamilovaná. Popírá přitom spekulace o jeho údajných homosexuálních sklonech.   "Mými dalšími dívčími idoly byli Donny Osmond a Jean-Paul Belmondo," cituje portál people.com z knihy ženy, která pochází ze čtvrtého Grantova manželství s herečkou Dyan Cannonovou.   Když Grantová přišla na svět, bylo jejímu otci už 62 let. Herec známý z filmů jako Příběh z Filadelfie, Chyťte zloděje nebo Na sever severozápadní linkou zemřel v roce 1986 v 82 letech.   Rodilý Angličan natáčel s největšími kráskami Hollywoodu včetně Grace Kellyové, Katharine Hepburnové a Ingrid Bergmanové. Vždy diskrétní gentleman však nikdy nesepsal vlastní memoáry a zavdával příležitosti k četným drbům.   "Nemohu mít mužům za zlé, že po něm toužili, a nepřekvapilo by mě, kdyby s nimi tatínek trochu flirtoval," napsala Jennifer Grantová. Podle ní by to však otec nikdy nebral vážně. "Vlastně jej bavilo být označován za homosexuála. Říkal, že to ženy tím víc nutilo toto tvrzení vyvracet," poznamenala Grantová.   zdp dr  