 Vláda přerušila jednání o hospodářské koncepci Lesů ČR  --------------------    Ke zpravodajství: FOTO/aktuality   Doplnili jsme vyjádření premiéra Nečase ve 2. odstavci a další informace v 6. až 8. odstavci.   --------------------    Praha 19. ledna (ČTK) - Vláda dnes přerušila jednání o koncepci hospodářské politiky státního podniku Lesy ČR od roku 2012. K materiálu by se měla vrátit na příštím zasedání, řekl dnes novinářům premiér Petr Nečas. Kabinet si podle něj k rozhodnutí vyžádal další informace, mimo jiné od Českého statistického úřadu. Materiál nazývaný ministerstvem zemědělství Dřevěná kniha čelí dlouhodobé kritice ze strany dřevozpracovatelů, soukromých vlastníků lesů či ekologů.   "Jedná se o poměrně komplikovanou záležitost. Vzbudilo to v minulých letech (tyto tendry) obrovské množství soudních sporů, rozhodování Úřadu na ochranu hospodářské soutěže," uvedl Nečas, podle nějž se v oboru navíc střetají zájmy "různých zájmových skupin, s někdy velmi jasně definovanými zájmy". "My jsme si také vyžádali určitá dopřesnění od Českého statistického úřadu, protože tady je nezbytné skutečně pracovat s fakty," dodal. Od statistiků ministři budou do své příští schůze chtít dodat například údaje o růstu cen dřeva.   Koncem minulého týdne se proti koncepci postavila Česká asociace podnikatelů v lesním hospodářství (ČAPLH), jedna z velkých dřevařských organizací. Podle informací ČTK měla k předkládanému materiálu už dříve výhrady koaliční strana Věci veřejné.   Velké tendry na těžbu ve státních lesích by měly být podle koncepce od roku 2012 dlouhodobé. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Ještě letos má být vyhlášena zakázka na všech 117 soutěžních jednotkách. Každý následující rok se má soutěžit již jen na jedné desetině jednotek.   Odpůrci koncepce požadují, aby ministři materiál odmítli. Nejčastěji koncepci kritizují, neboť prý zvýhodňuje velké těžařské firmy na úkor malých a středních lesníků a dřevařů. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám. Upozorňují také na to, že návrh neřeší poslání státního podniku v sociální oblasti či oblasti rozvoje venkova.   Ekologická organizace Hnutí duha dnes před úřadem vlády uspořádala proti chystanému materiálu demonstraci, které se zúčastnila zhruba padesátka lidí. Proti navrhované podobě tendrů se dnes postavily také bývalé vládní strany KDU-ČSL a Strana zelených.   Loňská i předloňská výroční zpráva Bezpečnostní informační služby (BIS) upozornila, že Lesy ČR na sebe díky svému značnému majetku soustředily pozornost skupin, jejichž cílem bylo ovlivňovat obchodní a personální záležitosti státního podniku. LČR následně informace označily za spekulace.   Výroční zpráva české kontrarozvědky uvedla, že v souvislosti se sporem mezi státní firmou Lesy ČR a soukromou společností CE WOOD byla zaznamenána příprava na vytunelování státního podniku. Peníze z Lesů ČR měly být podle BIS vyvedeny do "netransparentních zahraničních společností", to se však nakonec nestalo.   mjr vju dvd mha  