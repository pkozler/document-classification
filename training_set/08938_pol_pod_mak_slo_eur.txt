 Čeští a slovenští hejtmani chtějí v EU lobbovat za dotace  Brno 13. ledna (ČTK) - Čeští a slovenští hejtmani chtějí v Bruselu lobbovat za dotace do regionů. Jednání se má týkat příštího plánovacího období Evropské unie, tedy let 2014 až 2020. V Bruselu se proto chtějí setkat se zástupci Evropského parlamentu a Evropské komise. Některá rozhodnutí na evropské úrovni podléhají schválení a když spojíme síly, máme větší šanci při lobbingu i hlasování uspět, řekl dnes novinářům v Brně předseda Trnavského kraje a šéf slovenských hejtmanů Tibor Mikuš.   "Je jasné, že nepůjde o nějaký výlet hejtmanů do Bruselu, ale velmi zásadní věcné tvrdé pracovní jednání," dodal jihomoravský hejtman a předseda Asociace krajů ČR Michal Hašek (ČSSD). Podle něj by na konci jednání měl být seznam priorit, které si přejí zástupci krajů z bruselských zdrojů financovat. Hašek věří tomu, že evropské peníze mohou alespoň zčásti nahradit dnešní nižší příjmy státu i krajů. V takové situaci zbývá na investice méně peněz.   Bruselská schůzka by se měla uskutečnit v prvním pololetí. Hejtmani obou států dnes v Brně jednali i o zdravotnictví a podpoře Baťova kanálu. Podepsanou dohodou chtějí přimět vlády obou zemí, aby rychleji než dřív řešily majetkoprávní otázky v okolí turistické destinace. Pro její rozvoj je to podle nich důležité.   lce snm  