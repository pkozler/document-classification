 Základní informace o současné střevní nákaze v Německu  Praha 29. května (ČTK) - Základní informace o současné střevní nákaze v Německu (okurky, které mohou být kontaminovány nebezpečnou bakterií, byly dovezeny i do ČR):     - Současná epidemie vypukla v severním Německu v první polovině května. Původcem nemoci je enterohemoragická Escherichia coli (EHEC). Němečtí experti se domnívají, že nákazu může mít na svědomí vzácný druh bakterie, který je odolný vůči řadě antibiotik. Spekuluje se dokonce o mutaci této bakterie.   - Jedovatá varianta prospěšné střevní bakterie Escherichia coli se vyskytuje v žaludcích skotu a dalších hospodářských zvířat. Do oběhu se dostává prostřednictvím jejich masa, mléka nebo výkalů.   - Běžnými formami EHEC se v Německu ročně nakazí necelý tisíc lidí, převážně ovšem dětí do pěti let, v současném případě jde ale většinou o dospělé, a to hlavně ženy. Nyní počet nakažených stále stoupá, během necelých tří týdnů již dosáhl zhruba tisícovky a deset lidí zemřelo. Počet nemocných ale ještě není konečný, inkubační doba nemoci je totiž deset dní.   - Nemocní trpí těžkými a krvácivými průjmy a také hemolytickouremickým syndromem, při němž dochází k selhání ledvin a chudokrevnosti v důsledku rozpadu červených krvinek a nedostatku krevních destiček. Lékaři v Hamburku, kde se infekce objevila a kde je nejvíce postižených, už začali nejvážněji nemocným dávat nové léky proti selhání ledvin. Látka se v minulosti osvědčila při experimentálním léčení malých dětí.   - Epidemie je jednou z největších svého druhu na světě a v Německu vůbec nejhorší, jaká tam kdy byla zaznamenána. Informovalo o tom v sobotu Evropské centrum pro prevenci a kontrolu nemocí (ECDC) se sídlem ve Stockholmu.   - Jasný zdroj nákazy se ještě nepodařilo objevit, v podezření jsou salátové okurky původem ze Španělska. Na stopu přivedlo vědce to, že postižení konzumovali ve zvýšené míře syrová rajčata, salátové okurky a listový salát; podle odborníků tak může být kontaminované zeleniny více. Zdravotníci proto apelují na veřejnost, aby si lidé pečlivě myli ruce a umývali potraviny před konzumací nebo přípravou.   pvl pba  