 Právo: Říman vyloučil vstup do vlády místo Drobila  Praha 3. ledna (ČTK) - Šéf premiérových poradců a předseda dozorčí rady ČEZ Martin Říman v dnešním vydání Práva odmítl spekulace, podle nichž by mohl usednout na post ministra životního prostředí, odkud musel v prosinci kvůli korupční kauze odejít místopředseda ODS Pavel Drobil.   "Je to zcela vyloučené. Nebylo mi to (post ministra životního prostředí) nabídnuto. A abych předešel nějakým spekulacím v budoucnu, tak i kdyby mi to nabídnuto bylo, tak bych to odmítl," řekl Říman Právu. Říman byl dříve ministrem dopravy ve vládě Václava Klause a šéfem resortu průmyslu a obchodu v kabinetu Mirka Topolánka.   Ze jmen, která se dosud objevila v médiích coby kandidáti na ministra životního prostředí, se zatím žádné nepotvrdilo. Mluvilo se například o náměstcích na ministerstvu Ivo Hlaváčovi či bývalé ministryni vlády Jana Fischera Rut Bízkové, která je zatím pověřena vedením úřadu. Spekulovalo se i o poslancích ODS Václavu Menclovi či Tomáši Chalupovi.   vrk      