 Rusko kvůli střevní infekci zpřísnilo hraniční kontroly  --------------------    Ke zpravodajství: FOTO/aktuality   V 1. a 4. odstavci je informace o českých turistech, v 9. až 11. odstavci další reakce ze zahraničí.   --------------------    Moskva 2. června (ČTK) - Ruský hlavní hygienik vydal nařízení, aby na hraničních přechodech byla posílena kontrola dopravních prostředků a osob cestujících ze zemí Evropské unie, které zasáhla nebezpečná střevní nákaza. Oznámila to dnes agentura Interfax. Podle vyjádření ČSA čeští cestující na letišti v Moskvě zatím kontrolám vystaveni nebyli.   Ze zprávy ruských médií vyplývá, že posílené hraniční kontroly jsou v platnosti už několik dní. Podle Interfaxu se na hraničních přechodech už podrobilo zdravotnické kontrole přes 45.000 lidí. Kontrolováni jsou cestující a dopravní prostředky i jejich náklad a posádky, tedy pozemní, námořní i letecké vstupy do země.   Pokud zdravotníci zjistí, že cestující vykazuje příznaky onemocnění, mají příkaz nevpustit ho do země. K žádnému takovému případu ale prý zatím nedošlo.   Čeští turisté zatím v Moskvě zřejmě na žádné mimořádné kontroly nenarazili. "Podle aktuálně dostupných informací nejsou v tuto chvíli naši cestující na letišti v Moskvě podrobováni žádným dodatečným kontrolám, které by se vymykaly standardním bezpečnostním opatřením," řekla ČTK mluvčí ČSA Hana Hejsková.   Mnozí ruští experti, ale i představitelé spotřebitelských organizací, považují opatření centrálních úřadů za přehnaná. Rozpaky prodejců i spotřebitelů vyvolal hlavně absolutní zákaz dovozu evropské zeleniny. Do země se prý stejně dostane, a to především z Kazachstánu a Běloruska, kde je hraniční kontrola vzhledem k platné celní unii velmi volná.   Ve vztahu k EU se ale ruské úřady zatím chovají nekompromisně. V tisku se dnes dokonce objevily spekulace, že hlavní hygienik Gennadij Oniščenko nedoporučí dokonce obyvatelstvu cestovat do Německa, které je možným ohniskem nákazy. Ruská hygienická služba ale pověsti dementovala s tím, že žádná omezení se neplánují. Doporučila pouze turistům, aby dodržovali základní hygienická pravidla.   Podle údajů Evropské komise, na které se odvolává ruský tisk, se ročně ze zemí EU do Ruska vyváží přes milion tun zeleniny za zhruba 600 milionů eur (14,7 miliardy korun). Evropská zelenina tvoří asi pětinu nabídky v ruských obchodech. Podle ruských expertů může rozhodnutí vyvolat dočasný nedostatek některých druhů na ruském trhu. Ruská ministryně zemědělství Jelena Skrynniková zvýšení cen neočekává, názory expertů už ale tak jednoznačné nejsou.   Ruské ministerstvo zahraničí dnes označilo zablokování exportu zeleniny za "přirozené ochranné opatření" a ujistilo novináře, že Moskva v Bruselu vše podrobně vysvětlí.   Podle zpráv z Bruselu by zákaz dovozu evropské zeleniny měl být na pořadu summitu Evropské unie s Ruskem, který je svolán na příští týden do Nižného Novgorodu. Rusko dnes ale dalo najevo, že moc prostoru k diskusím nevidí.   "Rusko je připraveno diskutovat o čemkoli, co EU oprávněně znepokojuje. Zákaz dovozu zeleniny ale do této kategorie nepatří," komentoval dnes program summitu stálý ruský představitel při EU Vladimir Čižov.   Podle agentury PAP hodlá příští týden se Skrynnikovou o zákazu jednat její polský partner Marek Sawicki, jehož země v červenci převezme po Maďarsku předsednictví EU.   Ruští poslanci v soukromých rozhovorech novináře upozornili, že embargo na dovoze evropské zeleniny může významně prospět domácím pěstitelům.   "Pokud jde o okurky, okusil jsem jich mnoho. Ty pěstované v Moskvě jsou určitě nejlepší," prohlásil dnes na tiskové konferenci mluvčí ruského ministerstva zahraničí Alexandr Lukaševič. "Jakmile v obchodě uvidíte zeleninu z Evropy, vyhněte se jí a kupte ruskou," poradil kupujícím hlavní hygienik Oniščenko.    jas cfr  