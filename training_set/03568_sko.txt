 Ministerstvo chce ustanovit Den učitelů jako významný den ČR  Praha 18. ledna (ČTK) - Ministerstvo školství chce, aby se datum 28. března, kdy se narodil Jan Amos Komenský a slaví se Den učitelů, stalo významným dnem ČR a jako takové bylo zapsáno do kalendářů. Má se tak připomenout odkaz "učitele národů", mezinárodně se totiž den učitelů slaví 5. října. Návrh zákona je nyní v připomínkovém řízení, mluvčí ministerstva Václav Koukolíček ČTK řekl, že novinka by mohla platit od příštího roku.   V současnosti je v kalendáři zapsáno sedm dní státních svátků, šest dní ostatních svátků, například Vánoc a Velikonoc, a devět významných dnů. Mezi významné dny patří například Mezinárodní den žen 8. března nebo připomínka povstání českého lidu 5. května, tyto dny ale nejsou spojeny s pracovním volnem.   "Zařazení 28. března mezi významné dny jako Den učitelů bude výrazem úcty k osobnosti J. A. Komenského, který patří k nejvýznamnějším představitelům české a světové vzdělanosti, i k práci všech současných pedagogických pracovníků," uvádí ministerstvo v návrhu zákona.   Jako mezinárodní den učitelů přitom UNESCO ustanovilo datum 5. října, Češi si pak navíc připomínají 7. dubna jako Den vzdělanosti. "Z hlediska české historie a národních tradic je žádoucí zavést odděleně národní Den učitelů, jako je tomu v řadě jiných zemí po celém světě. Touto formou popularizace odkazu J. A. Komenského bude posílena prestiž povolání pedagoga ve společnosti," myslí si však ministerští úředníci.   Zároveň upozornili, že dílo Komenského se těší zájmu i v zahraničí. Například americký Magazin Life prý označil vydání díla J. A. Komenského Informatorium školy mateřské (vydáno roku 1633) jako jednu ze sto nejvýznamnějších událostí minulého tisíciletí. V roce 1956 se také Komenský stal patronem organizace UNESCO, která se zabývá vzděláváním, vědou a kulturou.   Jan Amos Komenský se narodil 28. března 1592, v den výročí jeho narození organizují školy často nejrůznější akce věnované životu a dílu tohoto vědce. Ministerstvo školství také v tento den předává nejlepším učitelům plakety J. A. Komenského.   kli mal  