 V Dukovanech začíná havarijní cvičení s ukrytím personálu  Dukovany (Třebíčsko) 4. května (ČTK) - V Jaderné elektrárně Dukovany se dnes uskuteční havarijní cvičení s ukrytím stovek lidí pracujících v areálu. Námětem je mimořádná událost nejvyššího stupně, podrobný scénář však bude do poslední chvíle utajen, sdělil ČTK mluvčí elektrárny Petr Spilka. Další velké cvičení se v Dukovanech bude konat ve čtvrtek.   Podle scénáře dnešní prověrky bude kvůli problémům v elektrárně dán pokyn k ukrytí personálu. Bude následovat evakuace shromaždišť a krytů. Hasiči by si měli vyzkoušet náhradní způsob zajištění dodávek vody do atomového bloku. V odpoledních hodinách budou monitorovací skupiny trénovat měření radiační zátěže v zóně havarijního plánování.   Ve čtvrtek budou energetici prověřovat připravenost atomových bloků na úplný výpadek dodávek proudu, takzvaný blackout, který by mohla způsobit vichřice.   Cvičení zaměřená na celoareálové ukrytí personálu a na řešení blackoutu se v Dukovanech konají jednou ročně. Podle Spilky byly obě akce v dlouhodobém plánu a nesouvisejí s problémy japonské atomové elektrárny Fukušima. Některé prověřované krizové situace ale budou podobné.   vst snm  