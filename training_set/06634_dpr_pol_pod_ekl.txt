 Po Brně nebudou jezdit autobusy s filtry prachu  Brno 25. ledna (ČTK) - Brno se nedočká ekologické úpravy autobusů MHD, která by přinesla snížení emisí prachu. Zastupitelé dnes neschválili pokračování projektu, který by ze švýcarských fondů zajistil 70 milionů na dovybavení autobusů brněnské městské hromadné dopravy 150 prachovými filtry.   Žádost o dotaci v první fázi prvního kola grantového řízení fondu Česko-švýcarské spolupráce uspěla, kvůli změnám podmínek však zastupitelé museli žádost projednávat znovu. Přijali však zamítavé stanovisko; jedním z odůvodnění bylo, že by opatření by nebyla dostatečně efektivní.   Podle zastupitele Martina Andera (SZ) je rozhodnutí zastupitelstva pro Brno "ostudou". "Mohli jsme být prvním městem v ČR, které zavede moderní technologii prachových filtrů do svých autobusů, běžně používanou ve švýcarských či německých městech," uvedl Ander.   Podle něj by z švýcarských fondů na instalaci filtrů na výfukové plyny autobusů šlo 70 milionů, asi 14 milionů by muselo doplatit město.   Vzhledem k tomu, že dopravní podnik nakupuje nové autobusy, které již plně vyhovují unijním normám na čistotu ovzduší, z vozového arzenálu by filtry potřebovalo asi 150 autobusů, sdělila ČTK mluvčí Dopravního podniku města Brna Linda Škrancová. Podle Andera by ale i instalace filtrů do tohoto počtu autobusů byla potřebná.   Na třetině území Brna jsou podle expertů překračovány limity prachu a dalšího znečištění. Podle Andera by instalace filtrů pomohla snížit znečištění ovzduší v Brně o zhruba půl tuny prachových částic. Filtry prý pracují s efektivitou 99 procent.   lab sap  