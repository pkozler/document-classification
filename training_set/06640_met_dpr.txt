 V Karlovarském kraji komplikuje husté sněžení provoz na cestách  Zprávu jsme ve 3. odstavci doplnili o informace policie o nehodách v kraji.   --------------------    Karlovy Vary 25. ledna (ČTK) - V Karlovarském kraji začalo kolem poledne hustě sněžit a za necelou hodinu spadlo několik centimetrů převážně mokrého sněhu. Nejdříve ze silnic odtával, ovšem nyní už na nich zůstává ležet. Problémy jsou hlášeny z některých úseků v Krušných horách, na Sokolovsku a za Ostrovem. ČTK o tom informoval vedoucí zimní údržby krajských silničářů Josef Bulka.   Obtížně sjízdná je silnice mezi Jáchymovem a Božím Darem především kolem abertamské zatáčky. V Krušných horách ztěžuje sjízdnost i vítr a možnost tvorby závějí a jazyků. Kamiony mají problémy v Damickém kopci na silnici mezi Ostrovem a Stráží nad Ohří, kluzká je cesta také mezi Boučím a Olovím. "Situace by se ale snad mohla odpoledne zlepšovat. Očekává se zmírněné nebo ustávání srážek," dodal Bulka.   Policie zaznamenala odpoledne, poté, co začalo hustě sněžit, deset dopravních nehod. Havárie osobního auta u Otovic si vyžádala zranění řidičky. Podle krajské policejní mluvčí Martiny Hruškové jsou pro kamiony těžko sjízdné nejen úseky okolo Ostrova, ale i úsek silnice I/6 mezi Karlovými Vary a Sokolovem, kde leží sníh na vozovce.   pnp sap  