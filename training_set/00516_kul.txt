 Cenu Vladimíra Boudníka získal malíř a grafik František Hodonský  --------------------    Ke zpravodajství: FOTO/aktuality   --------------------    Praha 18. ledna (ČTK) - Cenu Vladimíra Boudníka za rok 2010 získal malíř a grafik František Hodonský. Cena pojmenovaná po průkopníkovi netradičních grafických technik se už šestnáctým rokem předává umělcům za významný a inovativní přínos české grafice. Zároveň bylo uděleno osm cen a 22 čestných uznání v soutěži Grafiku roku 2010. Předáním cen v Clam-Gallasově paláci začala výstava prací letošních laureátů, která potrvá do 20. února.   Hodonský převzal ocenění z rukou pražského primátora Bohuslava Svobody. S oceněním se pojí finanční odměna 30.000 korun od hlavního města Prahy. "Grafika je pro mě stejně důležitá jako malba a sochařství. Dělám ji už od svých studijních let," řekl Hodonský při přebírání ceny.   Pro dosavadní tvorbu Hodonského je příznačná dvojjedinost malby a grafiky, k níž přistupuje i sochařství a řezbářství. Linořez a hlubotisk raného období vystřídala v 70. letech technika litografie, rovnocennou paralelou k malovanému obrazu se mu později stala technika dřevořezu. "Při tištění dřevořezu cítím závan malby, poddajnou měkkost a napětí z překrývání dalších vrstev, které posunují obsah do nečekaných dějových zvratů," uvedl Hodonský v katalogu Mezinárodního trienále grafiky Praha 2007.   Do soutěže Grafika roku 2010, která se uděluje od roku 1994, se přihlásili umělci s 347 pracemi. Porota rozhodla o udělení osmi cen a 22 čestných uznání.   Cenu Grafika roku 2010 v základní kategorii Grafické listy větší než formát A4 získal Šimon Brejcha za grafiku s názvem Chaos. Cenu pro grafiku menšího formátu dostala Šárka Trčková za dílo Chytání. V kategorii studentských prací bodoval student Fakulty umění a designu univerzity v Ústí nad Labem Ondřej Jirásek se serigrafií Matka. Za autorskou knihu Špitál byl oceněn Jan Měřička.   Dále byly uděleny tři ceny za grafické techniky, putovaly k Miloši Michálkovi, Daliboru Smutnému a Žanetě Sobotkové. V tematické soutěži Krajina v grafických technikách zvítězil Jan Jemelka s grafickým listem Noční krajina T.P.     Cena Vladimíra Boudníka se uděluje od roku 1995. Loni ji získal Mikoláš Axmann, který se zabývá litografií a tvorbou autorských knih, předloni Zdeněk Sýkora.   Soutěž Grafika roku vznikla v roce 1994 se záměrem podpořit tvůrčí i "cechovní" sebevědomí tohoto oboru. Je určena českým autorům všech generací.   hck mkv  