 Daň z nemovitosti je možné platit pouze za spoluvlastnický podíl  Praha 18. ledna (ČTK) - Od letošního roku mohou lidé daňové přiznání k dani z nemovitosti nově podat jen za svůj spoluvlastnický podíl u staveb a bytů. Dosud to bylo možné jen u pozemků. Konečným termínem pro podání daně z nemovitosti je 31. leden, v případě opoždění hrozí sankce minimálně 500 korun. V tiskové zprávě o tom dnes informovalo Generální finanční ředitelství.   Daňové přiznání k dani z nemovitosti se podává jen jednou, a to po pořízení nemovitosti nebo v případě změny. Platit daň z nemovitosti je ovšem třeba každý rok, přičemž finanční úřady poplatníkům zasílají složenky s uvedenou výší stanovené daně. Pokud celková daňová povinnost u jednoho správce daně činí méně než 30 korun, daň se neplatí. Daň z nemovitosti je třeba uhradit do konce května.   Finanční úřady předloni vybraly více peněz v meziročním srovnání pouze právě u daně z nemovitosti, celkem 6,36 miliardy korun. V případě ostatních daní inkaso meziročně pokleslo. Údaje za rok 2010 dosud nejsou k dispozici. Daň z nemovitosti je 100procentním příjmem obce.   sos vju  