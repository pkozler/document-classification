 V Chrudimi by měla vzniknout soukromá základní škola  Chrudim 28. května (ČTK) - V Chrudimi by měla vzniknout soukromá základní škola. Chce ji založit společnost Hotelová škola Bohemia, která už ve městě provozuje střední školu s obory hotelnictví a cestovní ruch a pedagogické lyceum se sportovním zaměřením. Ještě dříve by měla vzniknout soukromá mateřská škola, řekl ČTK ředitel střední školy Jaromír Pecina.   "Předpokládáme, že zápis do školky by mohl být v lednu na rok 2012," uvedl Pecina. Mateřská škola bude nejspíše sídlit v bývalé školní družině v Husově ulici, kapacitu by měla mít asi 40 dětí.   Základní škola by využila stávající prostory školy střední. "Chceme vsadit na výuku jazyků, počítačů a sportu," řekl Pecina, který je i fotbalovým trenérem. Ve třídě by mělo být nanejvýš 15 dětí, postupně by se otevřelo všech devět ročníků. Se vznikem školy už souhlasilo vedení Chrudimi, podle nějž by malý počet žáků neměl být konkurencí městským školám.   Výši školného zatím Pecina nechce upřesnit. "Musí to být ale přijatelné pro většinu rodičů," uvedl ředitel. Platba by neměla převýšit školné v hotelové škole, které nyní činí 1750 korun měsíčně.   Nová základní škola v Chrudimi by byla jednou z mála soukromých zařízení v Pardubickém kraji. V Pardubicích existuje Základní a praktická škola Svítání pro postižené děti, kterou založilo stejnojmenné sdružení. Další privátní pardubická Základní a mateřská škola Klas provozuje výuku v češtině a angličtině až do konce čtvrté třídy. Od loňského září funguje také Základní škola Na rovině v Lázních Bohdaneč na Pardubicku se zaměřením na pedagogiku montessori založená občanským sdružením.   dos snm  