 Valná hromada OSZO: Obří pohledávku za Sazkou jsme nepodali  Ve 4. odstavci jsme doplnili vyjádření ČSTV.   --------------------    Praha 3. května (ČTK) - Valná hromada občanského sdružení Zelený ostrov (OSZO) dnes přijala usnesení, podle kterého sdružení nepodalo k městskému soudu pohledávku 8,128 miliardy Kč za loterijní společnosti Sazka. Jakékoli podání jménem OSZO je neplatné, sdělil dnes ČTK Alexandr Kliment, mluvčí Českého olympijského výboru, který je akcionářem sdružení. Pohledávku přihlásil minulý týden odvolaný šéf výkonného výboru OSZO Jan Boháč.   Zelený ostrov bude podle Klimenta "v tomto duchu" vystupovat vůči třetím osobám. Zároveň o této skutečnosti bude neprodleně informovat soud. "Členové OSZO vnímají neplatné podání pohledávky jako přímé ohrožení majetku sportovních sdružení. Jestliže se ještě nedávno zdálo, že krach je to nejhorší, co se může v souvislosti se Sazkou stát, nyní je situace ještě dramatičtější. Protiprávní pohledávka může ve svém důsledku zadlužit sportovce na mnoho let dopředu," uvedl Kliment.   O platnosti pohledávky OSZO, kterou spolu s Boháčem podepsali šéf ČSTV Pavel Kořan a prezident Asociace tělovýchovných jednot Jaroslav Němec, zřejmě rozhodnou soudy. Zelený ostrov je majitelem firmy Bestsport, provozovatele pražské multifunkční haly O2 arena. Sdružení vlastní akcionáři Sazky, tedy sportovní svazy, a někteří členové sdružení hned po podání pohledávky upozorňovali, že OSZO právo na přihlášení pohledávky nemá.   Kořan však dnes uvedl, že poslední valné hromady OSZO jsou neplatné. "Jednání valných hromad jsou svolávána v rozporu se stanovami OSZO," sdělil. Podle ČSTV není zvolena výkonná rada OSZO a zástupce ČSTV Boháč je i nadále ve funkci předsedy výkonné rady OSZO. "Ti, kteří se nyní snaží za OSZO vystupovat, k tomu nemají žádné oprávnění a v současnosti je Občanské sdružení Zelený ostrov nefunkční," dodal Kořan.   Platnost pohledávky OSZO záleží na výkladu právníků, řekl ČTK Oldřich Lomecký, místopředseda České obce sokolské, která je členem OSZO. Soud musí podle něj rozhodnout o platnosti valné hromady Zeleného ostrova, která odvolala výkonný výbor, včetně Boháče. O samotné platnosti pohledávky pak rozhodne insolvenční správce.   Seznam všech pohledávek předá soud insolvenčnímu správci Josefovi Cupkovi. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení, kdy se majitel sporné pohledávky může hájit proti verdiktu správce. Pokud by se však ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd lko jw mha  