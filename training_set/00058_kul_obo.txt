 Dorotheum nabídne v aukci dílo Emila Filly za dva miliony korun  Praha 21. května (ČTK) - Dnešní aukce společnosti Dorotheum nabídne desítky maleb, kreseb, plastik a fotografií od řady význačných českých autorů. V čele aukčního seznamu je obraz Zátiší s ovocem od výtvarníka Emila Filly. Vyvolávací cena malby z roku 1930 je dva miliony korun. Unikátní kousky čekají i na sběratele starožitností, historických zbraní nebo šperků.   Dorotheum nabízí umělecká díla napříč výtvarnými médii i styly. Kromě Filly jdou do dražby také malby od Antonína Slavíčka, Václava Brožíka nebo Václava Špály. V nabídce jsou i fotografie od mistra české fotografie Josefa Sudka nebo od Jana Saudka. Téměř 200.000 je vyvolávací cena plastiky Kráčející, jejímž autorem je sochař a výtvarník Karel Nepraš.   Pro milovníky starožitností jsou na aukčním seznamu připraveny sakrální sochy, šperky za stovky tisíc korun nebo starožitný nábytek, včetně například barokního sekretáře v orientálním stylu z konce 18. století.     Aukce společnosti Dorotheum začíná ve 14:00 v pražském Hotelu Marriott.   zim rot  