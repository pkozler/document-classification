 Letiště Karlovarského kraje zvýšilo počet odbavených cestujících  Karlovy Vary 11. ledna (ČTK) - Mezinárodní letiště Karlovy Vary - Olšová Vrata zvýšilo loni počet odbavených cestujících včetně tranzitních na 70.903. To znamenalo meziroční růst o 3,7 procenta. Přímých pasažérů, kteří prošli na příletu a odletu terminálem, odbavilo vloni letiště 68.533, meziročně o 8,4 procenta více. V roce 2009 přitom přišlo letiště kvůli ekonomické krizi proti roku 2008 o deset procent cestujících. Údaje dnes zveřejnil Karlovarský kraj, který je vlastníkem letiště.   Zlepšení situace v letecké přepravě se po propadu z roku 2009 znovu začalo projevovat v polovině roku 2010. Zatímco koncem dubna i kvůli zrušeným letům po uzavření velké části evropského vzdušného prostoru, jenž znečistil sopečný prach, ještě letiště vykazovalo pokles počtu cestujících, v pololetí již byla tato ztráta téměř vymazána a poté nastal znovu růst, uvedl náměstek hejtmana Petr Navrátil (ČSSD). Od ledna do konce srpna prošlo terminálem 43.033 lidí, což byl meziroční nárůst asi o 1,9 procenta.   Nejvýznamnější zastoupení ve struktuře cestujících využívajících letiště v Karlových Varech měla opět tradiční ruská klientela. Na pravidelných linkách do Moskvy přepravily loni České aerolinie 35.817 lidí a Aeroflot 18.232 lidí, celkem 54.049 pasažérů. To bylo o 10,4 procenta více než v roce 2009 a o 7,5 procenta více než v roce 2008. Na pravidelných linkách do Petrohradu letělo s Českými aeroliniemi celkem 10.352 cestujících, což bylo o téměř sedm procent více než v roce 2009.   Loni ale pokračoval pokles u charterových sezónních letů do středomořských letovisek. Cestovní kanceláře omezily nabídku destinací s odletem z Karlových Varů kvůli strachu z klesající poptávky v důsledku krize. "V jejich nabídce loni zůstala jen turecká Antalya. Rostoucí počet cestujících na pravidelných i nepravidelných linkách do Ruska ovšem pokles kompenzoval. V případě letů do Antalye bylo v roce 2010 odbaveno celkem 1447 cestujících, a to bylo téměř stejně jako v roce 2009, dodal náměstek.   Počet pohybů letadel na karlovarském letišti představoval v loňském roce 6936 vzletů a přistání. V roce 2009 to za stejné období bylo 7632 pohybů, což znamenalo pokles o více než devět procent. "Pokles ovlivnilo zejména snížení počtu pohybů letadel všeobecného letectví a výcvikových letů," konstatoval Navrátil. Počet pohybů u obchodní letecké dopravy dosáhl v roce 2010 hodnoty 1447 startů a přistání, tedy stejně jako v roce 2009.   V letošním roce by mohly do Karlových Varů létat letadla na nových linkách. Jedná se o případném spojení s Jekatěrinburgem, Kyjevem nebo Vídní. O tom, zda se na těchto trasách skutečně létat bude, by mělo být jasné do dubna. Letiště i kraj dlouhodobě jednají také o vytvoření nových linek na některá z velkých letišť v Německu. V úvahu přichází například Mnichov.   Letiště Karlovarského kraje hospodařilo v roce 2009 se ziskem po zdanění téměř 4,1 milionu korun. I přes krizi tak meziročně vzrostl zhruba o milion korun. Obrat společnosti Letiště Karlovy Vary se pohyboval kolem 59,7 milionu korun a meziročně vzrostl o 9,8 milionu. Kladný hospodářský výsledek ovlivnil mimo jiné fakt, že se dopady krize projevily ve druhé polovině roku. Loňský výsledek hospodaření zatím letiště nezveřejnilo.   Vladimír Meluzín jpt  