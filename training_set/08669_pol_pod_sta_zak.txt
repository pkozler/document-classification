 Úholičky pokutu za porušení zákona o veřejných zakázkách zaplatí  Úholičky (u Prahy) 24. ledna (ČTK) - Středočeské Úholičky u Prahy zaplatí pokutu 50.000 korun za porušení zákona o veřejných zakázkách při výstavbě domu s malometrážními byty. Sankci obci uložil Úřad pro ochranu hospodářské soutěže (ÚOHS). Při pracovním jednání se na tom dohodli místní zastupitelé, řekla dnes ČTK starostka Terezie Kořínková (Pro Úholičky společně).   "Pokutu zaplatíme, nic jiného nám ani nezbývá," řekla Kořínková. Proti pokutě od ÚOHS se obec, která má přes 600 obyvatel, v minulosti odvolala. Její odvolání ale předseda antimonopolního úřadu Petr Rafaj zamítl. "Ve věci se už dále nebudeme odvolávat," dodala Kořínková. Podle starostky obec neuvažuje ani nad tím, že by padesátitisícovou pokutu po někom vymáhala.      Obec se provinila tím, že zakázku na dodatečné stavební práce zadala v jednacím řízení bez uveřejnění, přestože zákon tento postup neumožňoval. Zakázku na výstavbu bytového domu ÚOHS v minulosti už jednou prošetřoval a uložil sankci 70.000 korun. Stavba bytového domu byla financována z dotace ministerstva pro místní rozvoj 19 milionů korun.   Projekt výstavby bytového domu řešily i soudy. Bývalý starosta obce Tomáš Divina byl obžalován z úvěrového podvodu a zneužití pravomoci veřejného činitele. Činů se podle obvinění dopustil tím, že nechal z dotací Státního fondu rozvoje bydlení postavit bytový dům na pozemku, který nepatřil obci, což byla jedna z podmínek pro získání peněz.   mar mol  