 ČEPS souhlasí s připojením nové plynové elektrárny RWE do sítě  Praha 20. ledna (ČTK) - Provozovatel přenosové sítě ČEPS a společnost Elektrárna Čechy-Střed, což je společný projekt skupiny RWE a firmy Alpiq, uzavřely smlouvu o budoucím připojení plánované paroplynové elektrárny u Mochova ve středních Čechách. ČTK o tom dnes informoval mluvčí skupiny RWE Martin Chalupský. Záměr postavit u Mochova elektrárnu se však nelíbí tamním zastupitelům, kteří doufají, že projekt nebude realizován.   Uzavřená smlouva o budoucím připojení nového paroplynového zdroje k přenosové soustavě definuje podmínky, jednotlivé kroky přípravy a realizace připojení elektrárny do sítě. Kontrakt počítá s připojením paroplynové elektrárny s výkonem 1000 megawatt.   "Jedná se o další významný krok vpřed na cestě ke stavbě naší elektrárny. Provozovatel přenosové soustavy souhlasí s jejím připojením a zahájí příslušné kroky k přípravě připojení, vyvedení výkonu a posílení přenosové soustavy," uvedl obchodní ředitel skupiny RWE v ČR Tomáš Varcop.   Investoři záměru, energetické koncerny RWE a Alpiq, v současné době dokončují studii EIA, která hodnotí vliv elektrárny na životní prostředí. Výsledky studie poté budou podle Chalupského představeny veřejnosti.   Zastupitelé Mochova však se stavbou nesouhlasí. Obávají se vlivu elektrárny na životní prostředí v Mochově a jeho okolí.   lko vju  