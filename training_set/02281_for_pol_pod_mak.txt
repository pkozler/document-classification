 LN: Ministerstva propustila méně lidí, než slibovala  Upravili jsme dlouhý titulek a 1. odstavec, do 3. odstavce jsme doplnili informace z MF, změnili jsme 5. a 6. odstavec a údaje v tabulce.   --------------------    Praha 5. ledna (ČTK) - Ministerstva ke konci roku podle dnešních Lidových novin (LN) propustila daleko méně úředníků, než tvrdila na podzim. V září jednotlivé resorty hlásily, že kvůli šetření zruší do konce roku okolo 6000 pracovních pozic. LN uvedly, že ve skutečnosti propustila přes 1700 zaměstnanců. Ministerstvo financí se ale proti zveřejněným údajům ohradilo.   "Úspory na mzdových prostředcích, respektive výdajích, si každý resort řeší sám, jednotně byla zadána úspora deset procent, způsob, jak jí dosáhnut, je na každém ministerstvu," řekl LN mluvčí ministerstva práce a sociálních věcí Viktorie Plívová. Nejčastěji se ministerstva rozhodla šetřit kombinací propouštění a snižování platů.   LN uvedly, že ministerstvo financí místo 911 pracovních míst zrušilo jen 136. Mluvčí ministerstva Radek Ležatka ale dnes tuto informaci popřel. "Přesně jsme splnili to, co jsme avizovali," uvedl. Z ministerstva odešlo 911 lidí, z toho přímo z úřadu 136 lidí. Zbylí byli propuštěni z daňové správy, celní správy a z Úřadu pro zastupování státu ve věcech majetkových.   Přesně dodrželo propouštění ministerstvo obrany. Oznámilo, že propustí 700 zaměstnanců, a také to udělalo. Slovo splnilo i ministerstvo zahraničních věcí. Vnitro ohlásilo 982 pozic a zatím jich rušilo 140.   "Rozhodnutí o nutnosti snižování počtu zaměstnanců padlo na podzim, byla nutná jeho rychlá realizace," řekl LN mluvčí vnitra Vladimír Řepka. Vnitro tak bude pokračovat v propouštění i letos, chce propustit dalších 12,8 procenta zaměstnanců.   Ministerstvo zemědělství zruší Zemědělské vodohospodářské správy, odkud v průběhu roku odejde celkem 374 zaměstnanců. Ti ovšem najdou práci u Povodí a Lesů ČR. Resort ušetří, ale úředníci přejdou do státních podniků.         ministerstvo  počet avizovaných propuštěných zaměstnanců  skutečně propuštěných zaměstnanců     práce a sociálních věcí  925 - 1480  nejsou k dispozici     vnitra  982  140     financí  911  911 (podle MF)     obrany  700  700     zahraničí  325  325     dopravy  288  103     životního prostředí  270  55     průmyslu a obchodu  160  65     zemědělství  140  132     spravedlnosti  120  48     celkem  3996  2479 (podle MF)       Zdroj: LN, ministerstvo financí     vrk jhr rot  