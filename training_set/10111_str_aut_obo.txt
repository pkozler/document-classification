 Prodej aut v Rusku loni vzrostl o 30 procent na 1,91 milionu vozů  Rozšířili jsme o informace o prodeji škodovek ve 3. odstavci.   --------------------    Moskva 13. ledna (ČTK) - Prodej automobilů v Rusku se v loňském roce zvýšil asi o 30 procent na zhruba 1,91 milionu vozů. Oznámila to dnes Asociace evropských podniků (AEB), podle které se meziroční tempo růstu na konci roku zrychlilo a v prosinci vystoupalo na asi 60 procent. S dalším růstem se počítá i letos, kdy se má prodej vyšplhat na 2,24 milionu vozů. Byl by to nárůst o více než 17 procent.   K dalšímu růstu prodeje automobilů má přispět pokračující oživení ekonomiky a s ní také automobilového sektoru. Asociace však nepředpokládá, že by se trh už letos vrátil na předkrizovou úroveň, tedy před rok 2009. S tím lze podle ní počítat až v příštím roce.   Škoda Auto podle AEB loni v Rusku prodala 45.631 vozů, o 38 procent více než v předchozím roce. 4111 škodovek prodaných v prosinci představovaly meziroční nárůst o 41 procent. Na žebříčku nejprodávanějších modelů skončila Octavia na 21. příčce. Vedoucí ruského zastoupení automobilky Petr Janeba by letos chtěl zvýšit tržní podíl z 2,6 procenta na tři procenta, což by představovalo přibližně 70.000 škodovek.   Vlajkový výrobce AvtoVAZ, v němž má zhruba čtvrtinový podíl francouzský Renault, už začátkem týdne oznámil, že loni zvýšil prodej vozů Lada zhruba o 48 procent. Odbyt hodně podpořilo šrotovné, které Rusko zavedlo po vzoru dalších evropských zemí, vliv má ale i lepší dostupnost levných úvěrů. AEB předpovídá, že příští rok by se v Rusku mohlo prodat přibližně 2,9 milionu automobilů.   Ruská ekonomika loni podle odhadů vzrostla o 3,8 procenta a na její růst mělo značný vliv oživení na trhu komodit. Rusko je významným světovým producentem ropy, zemního plynu a dalších surovin. V roce 2009 ekonomika v důsledku krize oslabila o 7,9 procenta. Počet lidí bez práce klesl na pět milionů z krizového maxima 7,1 milionu v únoru 2009.   msk spr dvd  