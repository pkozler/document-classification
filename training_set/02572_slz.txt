 Kominíkům v hradeckém kraji nové předpisy více práce nepřinesly  Hradec Králové 9. ledna (ČTK) - Poptávka po službách kominíků v Královéhradeckém kraji se s novými předpisy kontrol komínů od 1. ledna nijak nezvýšila. Kominíci většinou dál poskytují služby svým stálým klientům. Ceny za vymetení komína se proti loňskému roku nezměnily a dál se pohybují v řádu stovek korun, zjistila ČTK u kominíků v kraji. V celém kraji kominické řemeslo vyučuje jen jedna škola.   Nové předpisy mění četnost čištění komínů. Zatímco v předchozích letech si lidé museli kominíka objednávat v případě topení spalujících tuhá paliva šestkrát ročně, tak od ledna stačí třikrát a u plynových topení pouze jednou. Pokud výkon topení nepřesáhne 50 kilowattů, tak si majitelé nemovitostí mohou čistit komíny sami.   Novinkou ale je, že jednou ročně musí komín zkontrolovat atestovaný odborník. Kontroly jsou také důkladnější a zahrnují celou spalinovou cestu od hrdla spotřebiče až po ústí komína. Pokud kominík zjistí závady, tak musejí být nahlášeny stavebnímu úřadu, který nařídí jejich odstranění.   "Při první kontrole a vystavení kontrolní zprávy je cena za jednu spalinovou cestu 800 korun, což je stejné jako loni. Při opakované kontrole je cena 400 korun," řekl ČTK revizní technik komínů Milan Sytenský z Jičína. Dodal, že žádné zvýšení zájmu o čištění komínů a jejich prohlídky po 1. lednu nezaznamenal.   Podobnou zkušenost má i cechmistr Společenstva kominíků ČR pro hradecký kraj Vlastimil Tříska. "Zatím je nárůst zájmu mírný asi o pět procent. Znovu se nyní se hlásí i ti, co dlouho nevymetali," řekl. V kraji Společenstvo kominíků registruje 30 kominíků. Počet kominíků mimo společenstvo není znám.   Sytenský upozornil, že provedení kontroly není u majitelů komínů nikým kontrolováno. V této souvislosti zapochyboval, zda lidé budou nařízení o každoroční kontrole dodržovat. Zanedbání povinnosti se však odrazí v případě požáru. Lidé, kterým komín vyhoří, a nebudou mít revizní potvrzení, mohou od úřadů dostat pokutu až 25.000 korun. Kvůli chybějícímu dokladu mohou navíc přijít také o výplatu pojistného plnění.   V Královéhradeckém kraji se kominictví vyučuje jen na Vyšší odborné škole a Střední průmyslové škole v Rychnově nad Kněžnou. "Letos byl otevřen první ročník s pěti žáky a jednou žákyní," řekl ČTK Jiří Hošna z tiskového oddělení hradeckého kraje. Podle Sytenského je kominictví perspektivní řemeslo. "Pokud to bude chtít dělat poctivě, uživí se," řekl.   Zdeněk Rychtera sap  