 Údajně až osm mrtvých po dalších střetech v Tunisu  --------------------    Ke zpravodajství: FOTO/aktuality   V 1. a 3. až 5. odstavci jsme aktualizovali bilanci obětí, kterou uvádějí aktivisté, a doplnili výzvu OSN k prošetření nepokojů.   --------------------    Tunis 13. ledna (ČTK) - V hlavním městě Tuniska v noci na dnešek i přes zákaz vycházení pokračovaly střety mezi mládeží a bezpečnostními silami. Podle informací zpravodajského serveru BBC do ulic na severu Tunisu vyšly stovky mladých lidí. Při srážkách s policií byl podle svědků zastřelen jeden člověk, aktivisté však udávají osm mrtvých. Komisařka OSN vyzvala k vyšetření policejních zásahů proti demonstrantům.   Protestů vyvolaných rostoucími cenami, korupcí a vysokou nezaměstnaností v zemi se účastní převážně mladí lidé. Nepokoje trvají asi čtyři týdny a podle vlády si vyžádaly životy nejméně 23 lidí. Kabinet ve středu kvůli násilnostem vyhlásil v hlavním městě zákaz nočního vycházení.   Agentura Reuters uvedla, že několik hodin poté, co zákaz začal platit, mladí lidé v nejméně dvou čtvrtích Tunisu házeli na policii kameny. Policisté v reakci použili slzný plyn a stříleli do vzduchu. V dělnické čtvrti At-Tadaman byl podle svědků zastřelen pětadvacetiletý muž. Podle Mezinárodní federace pro lidská práva (FIDH) bylo na předměstí Tunisu v noci na dnešek zabito osm lidí, čímž prý její celková bilance nepokojů stoupla na nejméně 66 mrtvých.   Podle vysoké komisařky OSN pro lidská práva Navi Pillayové jsou úmrtí výsledkem "některých užitých přehnaných opatření", jako jsou ostřelovači nebo zásahy vedené bez rozlišení i proti poklidným účastníkům protestů. Její úřad je prý připraven nabídnout pomocnou ruku při vyšetřování.   Podle švýcarského ministerstva zahraničí je mezi mrtvými Švýcarka tuniského původu. Agentury informovaly také o úmrtí vysokoškolského profesora z univerzity ve Francii, který prý do země přijel navštívit matku. Podle francouzských úřadů měl zřejmě občanství obou zemí.   Z hlavního města byly dnes podle agentury AFP staženy armádní jednotky, které zde vláda rozmístila ve středu. V centru metropole místo vojáků hlídkují zvláštní policejní oddíly.     Demonstrace proti vysoké nezaměstnanosti jsou nejhoršími sociálními protesty za více než 20 let vlády současného tuniského prezidenta. Ten ve středu vyměnil ministra vnitra a nařídil propustit zadržené demonstranty. Na začátku týdne slíbil vytvořit 300.000 pracovních míst do roku 2012.   Protivládní protesty svědci ohlásili také ze stejnojmenného správního střediska provincie Sídí Bú Zíd, kde nepokoje v polovině prosince kvůli vysoké nezaměstnanosti začaly. Do ulic zde podle některých svědků vyšlo až 10.000 lidí. Skandovali prý, že v protestech jde nyní o svobodu projevu a shromažďování, a nikoli jen o nezaměstnanost mladých lidí.   Podle některých analytiků se tuniské vládě pravděpodobně podaří nepokoje potlačit. Z dlouhodobého hlediska by však mohly oslabit postavení prezidenta a posílit opozici.   kne mik  