 Německo se může stahovat z Afghánistánu už letos, řekli poslanci  Berlín 28. ledna (zpravodaj ČTK) - Německo začne stahovat své vojáky z Afghánistánu už na konci letošního roku, pokud to bezpečnostní situace v asijské zemi dovolí. Souhlasili s tím dnes němečtí poslanci, kteří schválili prodloužení mandátu armádního výsadku v Afghánistánu do února 2012. Poslední německý voják by měl Afghánistán podle dřívějších dohod opustit v roce 2014.   Pro prodloužení mandátu bundeswehru o další rok se dnes ve Spolkovém sněmu vyslovilo 420 z 579 přítomných poslanců. Proti bylo 116 a 43 zákonodárců se hlasování zdrželo.   V Afghánistánu v současnosti působí zhruba 4600 německých vojáků a vojaček, kteří tam po Spojených státech a Británii tvoří třetí nejpočetnější kontingent. Od zahájení spojenecké invaze v roce 2001 tam padlo 45 příslušníků bundeswehru. S jejich nasazením v násilnostmi zmítaném regionu nesouhlasí většina německé veřejnosti.   fln šeb  