 Dřevěná kniha byla stažena z jednání vlády,bude projednána s ÚOHS  Doplnili jsme o vyjádření ministerstva zemědělství ve 2. a 3. odstavci a další informace v 5. odstavci.   --------------------    Praha 26. ledna (ČTK) - Vláda dnes na poslední chvíli stáhla z programu svého jednání materiál, podle nějž se má hospodařit v lesích ve správě státního podniku Lesy ČR od roku 2012. Před opětovným projednáním dokumentu, označovaného také jako Dřevěná kniha, musí ministerstvo zemědělství dokončit jednání s antimonopolním úřadem. Po dnešní schůzi vlády to uvedl premiér Petr Nečas. Ministři se materiálem zabývali už před týdnem, na jeho konečné podobě se však neshodli, výhrady měli zejména zástupci Věcí veřejných. Návrh se nelíbí menším dřevařským firmám, ekologům, soukromým vlastníkům lesů ani opozici.   Vzhledem k náročnému programu v uplynulých dnech se podle mluvčí ministerstva zemědělství Terezy Dvořáčkové ministr Ivan Fuksa sešel se šéfem antimonopolního úřadu Petrem Rafajem kvůli Dřevěné knize až toto úterý večer. Jednání o dokumentu tak nedokončili. "Do konce týdne se má úřad vyjádřit k některým parametrům zadávání veřejných zakázek LČR po roce 2012," uvedla Dvořáčková. Již dříve uvedl Fuksa, že první velké tendry vycházející z nové koncepce by chtěl vypsat během března.   Pokud by se ministerstvu do té doby nepodařilo návrh prosadit, je MZe podle Fuksova náměstka Jiřího Nováka údajně spolu s vedením Lesů ČR připraveno "připravit náhradní řešení pro rok 2012, které bohužel rozhodně nebude řešením koncepčním".   Velké tendry na těžbu ve státních lesích by měly být podle koncepce od roku 2012 dlouhodobé, dvoukolové. Hlavním kritériem v druhém kole má být stejně jako letos cena. Mají mít podobu takzvaných komplexních zakázek, kdy vítězové tendrů budou provádět pěstební práce, dřevo těžit i jej dále sami prodávat. Pětinu vytěženého dřeva budou muset nabídnout prostřednictvím burzy či aukcí, tak aby se dřevo dostalo i na menší zpracovatele. Na základě požadavků Fuksových kolegů z vlády byly do koncepce také podrobněji rozpracovány mechanismy kontroly před krádežemi dřeva. Ministři si vyžádali také doplňující údaje od Českého statistického úřadu (ČSÚ) o cenách dřeva a jejich vývoji.   Ještě letos má být vyhlášena zakázka pro příští rok na všech 117 soutěžních jednotkách na jeden až deset let. Každý následující rok se mělo podle původního návrhu soutěžit na jedné desetině jednotek na deset let. Podle verze upravené po minulém neúspěšném jednání má být maximální doba tendrů zkrácená na pět let.   Odpůrci materiálu nejčastěji koncepci kritizují kvůli tomu, že prý zvýhodňuje velké těžařské firmy na úkor malých a středních lesníků a dřevařů, kteří se v důsledku tendrů nedostanou ke dřevu. Prodej dřeva prostřednictvím těžařských společností je podle kritiků navíc pro stát méně výhodný, než kdyby státní podnik nakupoval pouze služby a dřevo prodával sám.   mjr vju  