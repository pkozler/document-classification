 Vláda jednala o odchodu lékařů, premiér o jednání nic neprozradil  --------------------    Ke zpravodajství: FOTO/aktuality; AUDIO   Doplnili jsme klíčové slovo "odbory". Ve 4. odstavci reakce šéfa lékařských odborů Martina Engela. V 6. až 9. odstavci nové informace o situaci v některých zdravotnických zařízeních a vyjádření přednosty jedné z klinik motolské nemocnice.   --------------------    Praha 26. ledna (ČTK) - Vláda dnes jednala o situaci ve zdravotnictví kvůli odchodům nespokojených lékařů. Premiér Petr Nečas (ODS) na tiskové konferenci neřekl, zda se kabinet dohodl na nějakém řešení situace a na jakém. Zmínil se jen o reformách. Znovu zopakoval, že ze státního rozpočtu na zvýšení platů lékařů peníze "nalít nelze".   V protestní akci odborů Děkujeme, odcházíme podalo výpověď 3800 ze zhruba 20.000 nemocničních lékařů. Nejhorší je situace na Vysočině, kde se chystá ke konci února práci opustit až 60 procent doktorů. V Praze by to mohla být desetina. Nespokojení lékaři žádají zvednutí příjmů na 1,5 až trojnásobek průměrného platu podle kvalifikace a praxe. Pokud by z práce odešli, nedokázaly by nemocnice podle odborů i některých šéfů zdravotnických zařízení péči jako dosud zajistit.   "Informace zazněla, budeme s ní dále pracovat," řekl premiér. Ani po doplňujících dotazech novinářů podrobnosti nesdělil. Případné návrhy prý nejdřív dostanou zástupci lékařů.   Ministr zdravotnictví Leoš Heger (TOP 09) se má se šéfy lékařské komory Milanem Kubkem a lékařských odborů Martinem Engelem sejít v pátek. Očekávají od něho konkrétní návrhy. Engel dnes ČTK řekl, že o schůzku neoficiálně požádal i premiéra. Termín případného jednání zatím není. "Nemusí to být do pátku," uvedl předák. Podle něj by stačilo, kdyby se setkání s předsedou vlády odehrálo do 1. února, kdy se má konat porada představitelů lékařských odborů. Na ní by mělo padnout konečné slovo k tomu, jak budou nespokojení doktoři dál postupovat. Na svých požadavcích zatím trvají.   Předseda vlády dnes zopakoval, že peníze ze státního rozpočtu do mezd nyní nalít nelze. "Samozřejmě situace, kdy by stát a veřejné rozpočty měly být vydírány cestou vyhrožování malým dětem a předčasně narozeným kojencům je stav, kde společnost být nechce," uvedl Nečas. Problém by podle něj měly řešit reformní kroky, které s sebou přinesou třeba optimalizaci lůžkových zařízení. Díky tomu by se mohly najít zdroje, které by se daly "přelít" do platů zdravotníků.   Podle odborníků by mohl ve zdravotnictví nastat kolaps. Neonatologové i porodníci varovali, že kvůli odchodům doktorů je ohrožena péče o předčasně narozené děti minimálně v pěti z 12 center v ČR. Tři specializovaná střediska jsou v Praze, další je v Mostě, Ústí nad Labem, Brně, Českých Budějovicích, Hradci Králové, Plzni, Olomouci, Zlíně a Ostravě.   Média uvedla, že v dětském kardiocentru v pražské motolské nemocnici, které je jediným zařízením svého druhu v Česku, vypovědělo ke konci ledna dohodu o přesčasech 20 z 25 lékařů. Zákonem povolený limit přesčasových hodin by prý vyčerpali už v dubnu. Situace by se podle lékařů dala řešit třísměnným provozem.   Přednosta kliniky rehabilitace v motolské nemocnici Pavel Kolář, který se v minulosti staral o prezidenty, naopak označil kampaň odborů za agresivní a militantní. Poukazoval na to, že protestující doktoři vyrazili do ulic se sanitkou a pohřebním vozem. Podle Koláře v kampani zaniká původní důvod nespokojenosti - snaha změnit postgraduální přípravu. Plat byl prý až druhotný a měl začínat na 28.000 korun. "Odbory začaly ve svých požadavcích na mzdu trvat na zcela nereálném základu ve výši 35.000 až 75.000 korun," uvedl Kolář. Jeho vyjádření zveřejnil prezident Václav Klaus na svém webu.   Podle Koláře hrozící odchod lékařů vyvolal nejen otázku po rezervách a zdrojích, ale i po tom, jestli je v ČR "tolik medicíny" potřeba a neměla by se omezit. "Jsem přesvědčen, že nutnou redukcí zbytečné medicíny pohřební vůz potřebovat nebudeme. Na druhou stranu bych byl také nerad, aby se necitlivou kampaní z diskuse vytratily některé z oprávněných požadavků lékařů a lékaři neztratili své postavení u veřejnosti," píše přednosta kliniky.   Všeobecná zdravotní pojišťovna (VZP) dnes vyzvala kraje a další zřizovatele nemocnic, aby přispěly ke zrušení 10.000 akutních lůžek. Slíbila, že poté platby nemocnicím za léčení neklesnou, takže by mohly mít na zvýšení platů. V ČR bylo podle údajů VZP ke konci loňského září ve 191 nemocnicích 81.792 lůžek, z nich 54.142 akutních a 27.286 lůžek následné péče, ostatních pak 364.   Nečas řekl, že kabinet i on osobně jsou si vědomi, "že problém není možné pouze vysedět" a musí se o něm jednat. Je proto prý v kontaktu nejen s ministrem zdravotnictví, ale třeba i se šéfem České lékařské komory a s dalšími rozhovory počítá.   ktk nam rot      