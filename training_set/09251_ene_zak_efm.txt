 Liberecký soud poslal dodavatele tepla Lenoxa do konkurzu  Liberec 20. ledna (ČTK) - Liberecký soud prohlásil konkurz na majetek zkrachovalého dodavatele tepla Lenoxa. Tím definitivně ukončil snahy vlastníků o reorganizaci. ČTK to dnes zjistila v insolvenčním rejstříku na  www.justice.cz . Není to poprvé, co soud poslal firmu do konkurzu. Rozhodl tak už loni v květnu. Vrchní soud ale rozhodnutí kvůli nesprávnému postupu zrušil a případ vrátil k novému projednání.   Liberecký dodavatel tepla a elektřiny Lenoxa je od 12. března loňského roku v insolvenčním řízení kvůli neschopnosti dostát svým závazkům vůči věřitelům. Ti v rámci řízení přihlásili pohledávky za více než 180 milionů korun. Největším věřitelem je Česká spořitelna, které dodavatel tepla dluží 17,62 milionu korun, a leasingová společnost Efis. Podle soudkyně Vandy Rozsypalové je s ohledem na dosavadní průběh insolvenčního řízení konkurz jediným možným řešením.   Lenoxa slibovala, že se v reorganizaci vypořádá se zajištěnými věřiteli v plné výši do konce loňského roku a ostatním nabízela 24 procent jejich pohledávek do pěti let. Celkem plánovala v reorganizaci rozdělit více než 54 milionů korun. Soudkyně ale reálnost návrhu zpochybnila. "Není vůbec možné zjistit, jak dospěl dlužník k závěru, že bude moci v roce 2015 uspokojit nezajištěné věřitele z 24 procent, a zda svým dalším provozováním naopak úpadek neprohloubí a majetek neznehodnotí," uvedla ve svém rozhodnutí Rozsypalová.   Teplárenská firma měla v Česku přes dvě desítky provozů a zaměstnávala 37 lidí. Insolvenční správce ale po dohodě s věřiteli většinu pracovníků propustil. Firma už provozuje jen dvě teplárny. Klíčové kotelny a teplárny na osmi místech po celé České republice převzala z rozhodnutí Energetického regulačního úřadu (ERÚ) už loni v květnu společnost ČEZ Teplárenská. Další se odpojily a zákazníci je provozují svépomocí. ERÚ také rozhodl o odebrání licence Lenoxe kvůli neplnění podmínek stanovených energetickým zákonem.   ivc mol  