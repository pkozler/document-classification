 Zlínská nemocnice začne vybírat poplatky za vjezd do areálu  Zlín 28. ledna (ČTK) - Krajská nemocnice T. Bati ve Zlíně zpoplatní od 1. února vjezd do areálu. Za první půlhodinu motorista nic nezaplatí, každá další započatá půlhodina přijde na 20 Kč. Pokud hospitalizovaný pacient zůstane v areálu parkovat i v nočních hodinách, pak v době od 20:00 do 5:00 zaplatí 10 Kč za hodinu. ČTK to dnes sdělila mluvčí Baťovy nemocnice Karla Havlíková.   Vedení nemocnice tak chce omezit vjezdy a parkování v nemocnici, které je prý chaotické a mnozí řidiči nerespektují dopravní značení. "Chceme také zabránit největšímu problému, kterým je častá neprůjezdnost a blokování vozovek v areálu. Omezují tak jízdu vozidel záchranné služby a sanitek. Stanovením pravidel provozu uvnitř nemocnice zvýšíme jeho bezpečnost a plynulost," zdůvodnil ředitel nemocnice Bohuslav Škubal.   Pacienti, návštěvníci a také zaměstnanci se do nemocnice dostanou nově pouze z ulice 2. května vjezdem u 21. pavilonu - onkologického centra. Vjezd hlavní bránou Baťovy nemocnice bude pouze pro vozy integrovaného záchranného systému. Tím vedení hodlá vyřešit přetížení křižovatky u hlavní brány, a to zejména v odpoledních hodinách.   Čas vjezdu bude vyznačen na lístku vydaném při vjezdu do areálu. Stanovený poplatek zaplatí řidič vozidla u platebního terminálu při výjezdu z nemocnice. "Vjezdový lístek by si měl každý řidič hlídat, protože za jeho ztrátu zaplatí 500 korun," upozornila Havlíková.   Od poplatků jsou osvobozena vozidla zdravotnické záchranné služby, dopravní a zdravotní služby, státní policie a městské policie, hasičského záchranného sboru a havarijní služby. "Platit nebudou ani zdravotně postižení pacienti s průkazem ZTP/P. Nestačí však jen označení na vozidle, ale v autě je nutná přítomnost osoby - držitele tohoto průkazu. Poplatek nebudeme chtít ani po onkologických pacientech, kteří přijíždějí vozidly na ozařování," poznamenal Škubal.   Kontrolu parkování a doplňování pokladních lístků do automatů zajistí ověřený pracovník nemocnice.   slu sap  