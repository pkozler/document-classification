 Počet obětí střevní infekce v Německu vzrostl na devět  --------------------    Ke zpravodajství: FOTO/aktuality   Doplnili jsme v 1. a 2. odstavci informace o nové oběti a ve 4. odstavci informace o pokusné nové léčbbě nakažených v Hamburku.   --------------------    Berlín 28. května (ČTK) - Počet obětí střevní infekce v Německu vzrostl na devět. Agentura DPA dnes informovala o třech nových obětech. Nemoci podlehly dvě ženy ve spolkové zemi Šlesvicko-Holštýnsko a jedna v Hamburku. Za zdrojem nákazy jsou zřejmě salátové okurky ze Španělska, v nichž už byla zjištěna nebezpečná bakterie. Madrid ale dnes popřel páteční zprávu Evropské komise, že byly zavřeny dvě farmy, odkud údajně kontaminované okurky pocházely.   V nemocnici v Kielu zemřela ve čtvrtek večer osmatřicetiletá žena, která byla několik dní předtím hospitalizována v kritickém stavu, uvedli dnes lékaři. V hamburské nemocnici podlehla v noci na dnešek infekci pacientka ve věku 87 let. Ve Šelsvicku-Holštýnsku dnes také zemřela kvůli nemoci čtyřiaosmdesátiletá žena.   Průjmovou chorobu způsobuje bakterie zvaná enterohemoragická Escherichia coli (EHEC). Podle lékařů byla během současné epidemie tato bakterie nalezena nebo je podezření na nakažení u zhruba tisíce osob. Normálně je v Německu 900 případů infekce ročně. Devět nakažených zemřelo, další lidé jsou prý v ohrožení života.   Lékaři v Hamburku začali nejvážněji nemocným lidem dávat nové léky proti selhání ledvin. Látka se v minulosti osvědčila při experimentálním léčení malých dětí, jejichž stav se výrazně zlepšoval už během 24 hodin od první injekce. Hamburští lékaři jsou ale opatrní a upozorňují, že teprve několikatýdenní léčba ukáže, zda je nový přípravek skutečně úspěšný.   Podle ministra zdravotnictví severní spolkové země Šlesvicka-Holštýnska Heinera Garga zatím ještě epidemie nedosáhla vrcholu, protože inkubační doba nemoci je deset dní. Garg se navíc obává, že kromě španělských okurek z hamburského tržiště existují také další zdroje nákazy.   Podezření na původ infekce padlo na dvě farmy v jihošpanělských provinciích Almería a Málaga. Evropská komise v pátek oznámila, že oba podniky byly dočasně uzavřeny, Španělsko to ale dnes popřelo.   Podle Madridu byla pouze zajištěna část sklizených okurek, která mohla přijít do styku s kontaminovanou zeleninou, jež se dostala na německý trh. Odborníci také na farmách odebrali kvůli testům vzorky půdy, vody i zeleniny, ale podniky svou produkci nezastavily.   Němečtí zemědělci si mezitím stěžují, že střevní infekce poznamenala jejich tržby. Podle viceprezidenta šlesvicko-holštýnského svazu zemědělců Hanse-Petera Witta se prakticky přestal prodávat salát, prodej jahod se propadl o 50 procent.   Obavy Němců z kontaminovaných okurek potvrzuje i průzkum pro nedělník Bild am Sonntag. Podle něj přestalo kvůli strachu z šíření střevní infekce 58 procent Němců jíst syrovou zeleninu. Největší obavy panují mezi seniory. Podle průzkumu 71 procent lidí starších 60 let nyní syrovou zeleninu nejí.   Němečtí vědci zjistili, že průjmové onemocnění způsobuje bakteriální kmen typu HUSEC 41, avšak zmutovaný, na který nezabírají antibiotika. Nemocní konzumovali ve zvýšené míře syrová rajčata, salátové okurky a listový salát. Lidé by je neměli jíst syrové.   str šeb  