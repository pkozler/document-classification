 ÚOHS: V tendru na opravu fasády Národního divadla byly chyby  Brno 20. ledna (ČTK) - V tendru na generální opravu fasády Národního divadla v Praze byly chyby. ČTK to potvrdil předseda antimonopolního úřadu Petr Rafaj. Divadlo v rozporu se zákonem vyřadilo nabídku stavební firmy OHL ŽS kvůli nepřiměřeně nízké nabídkové ceně. ÚOHS nyní nařídil divadlu vrátit tuto firmu zpět do soutěže.   Rafaj aktuálně potvrdil verdikt svých podřízených z podzimu loňského roku. Odvolala se proti němu společnost GEMA ART GROUP, která soutěž původně vyhrála. Rafajovo rozhodnutí je už pravomocné, divadlo nyní musí nabídky všech firem znovu posoudit.   Nabídka OHL ŽS byla o polovinu nižší než předpokládaná cena zakázky, která činila 159 milionů korun. ÚOHS již dříve uvedl, že hodnotící komise neuvedla, jaké má konkrétní výhrady k cenové nabídce firmy, přestože disponovala posudkem, který tuto věc detailně zpracovával. Ze soutěže přitom zadavatel nevyřadil nabídku vybrané společnosti GEMA ART GROUP, která se od nabídky OHL ŽS téměř nelišila.   Rekonstrukce fasády divadla se plánuje už několik let. Předcházela jí oprava střechy, zábradlí a sousoší trig, což stálo 23,5 milionu korun a skončilo v roce 2008.   Při první etapě se bude opravovat severní fasáda divadla, tedy ta k Národní třídě, a vodorovné konstrukce stavby, tedy izolace všech balkonů a teras celé budovy. V další etapě má přijít na řadu oprava východní fasády, tedy té, která míří k Divadelní ulici a Nové scéně. V roce 2013 přijde na řadu jižní fasáda a nakonec v dalším roce západní fasáda, tedy ta k Vltavě.   vrn mol  