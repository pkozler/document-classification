 V Německu se dál šíří střevní nákaza a přibývají mrtví  Doplnili jsme v 10. odstavci vyjádření české Státní veterinární správy. Aktualizovali jsme počty obětí v Německu (3. odstavec) a v dalších zemích (8. odstavec). Zmínka o stížnosti Španělska v EU v 5. odstavci.   --------------------    Berlín/Madrid 27. května (zpravodaj ČTK) - Němečtí experti pokračují v horečném pátrání po původci smrtící střevní infekce, která v zemi už zřejmě zabila šest lidí. Za poslední den přibylo 60 vážných případů. Zdrojem nebezpečné střevní nákazy jsou podle všeho salátové okurky ze Španělska, v nichž už byl virus nalezen. Madrid nález německých úřadů ale zpochybnil a varoval před vrháním podezření na všechny španělské zemědělské produkty.   Počet osob nakažených průjmovou chorobou se v Německu vyšplhal už na přibližně 700. Nejvíce jich je na severu země, kde nynější nákaza v polovině května vypukla. "Šíření pokračuje dál. Od čtvrtka do dneška přibylo zhruba 60 nových případů s hemolyticko-uremickým syndromem, tedy s těžkým průběhem infekce EHEC," oznámil dnes ředitel Institutu Roberta Kocha Reinhard Burger. Ve čtvrtek ústav evidoval 214 lidí s tímto syndromem.   Roste také počet obětí bakterie zvané enterohemoragická Escherichia coli (EHEC), známější pod zkráceným názvem E.coli. K dosud třem prokázaným se dnes připojily dvě ženy z dolnosaského Cuxhavenu, u nichž laboratorní testy také potvrdily souvislost mezi jejich smrtí a nákazou bakterií EHEC. Jedna zemřela ve středu, druhá dnes ráno. První testy odhalily E.coli také u 38letého muže, jenž byl nalezen mrtvý ve svém hamburském bytě.   Pátrání po původu infekce v noci na dnešek vyhlásilo také španělské ministerstvo zdravotnictví. V pyrenejském království jsou v podezření dvě farmy v provinciích Málaga a Almería, z nichž mohou kontaminované okurky pocházet. Majitel jedné z nich se ale proti podezření energicky ohradil. "Nejspíš potřebují obětního beránka," řekl ředitel zemědělské farmy v Málaze. Nevyloučil, že okurka byla kontaminována při nesprávné manipulaci v Německu.   Podobně reagovalo také španělské ministerstvo zemědělství. "Nesmíme se pohybovat v oblasti spekulací," zdůraznil podle DPA státní tajemník Josep Puxeu a varoval před paušálním vztahování tohoto problému na všechny španělské zemědělské produkty. Madrid si na informační politiku Německa stěžoval u EU.   Gerd Sonnleitner, šéf německého Svazu zemědělců, se naopak vyslovil pro zpřísnění pravidel pro dovoz zeleniny. "Žádáme, aby byla zavedena jednotná pravidla pro celou Evropskou unii," uvedl Sonnleitner v dnešním vydání listu Rheinische Post. Pravidla, která jsou v samotném Německu velmi přísná, by podle něj měla platit i pro dovoz ze třetích zemí.   Podle sdělení Evropské komise experti zkoumají další možný zdroj nákazy, tentokrát okurky z Nizozemska. Tamní úřady ale toto podezření dnes označily za nepodložené.   Střevní infekce se už z Německa rozšířila také do Švédska, které má k dnešnímu dni 25 nemocných, do Dánska, kde je jich hlášeno sedm, do Británie se třemi postiženými a Nizozemska s jedním. Všichni podle dostupných informací v nedávné době pobývali v Německu. S krvácivým průjmem byli hospitalizováni rovněž dva muži ze severního Německa v Horních Rakousech, informovala dnes agentura APA.   Podle DPA vyřadily mnohé německé restaurace, jídelny, nemocnice a školy čerstvou zeleninu dočasně z jídelníčků. Dovozci španělské okurky bojkotují, "salátovky" zmizely z mnoha německých obchodů.   České ministerstvo zemědělství oznámilo, že situaci bedlivě sleduje. Česká Státní veterinární správa (SVS) dnes oznámila, že od začátku roku zatím provedla testy zhruba u 30 vzorků potravin živočišného původu, které podobně jako ovoce a zelenina či ořechy mohou být zdrojem nákazy. Všechny testy byly negativní. Jak řekl ČTK mluvčí SVS Josef Duben, veterináři zatím nevidí důvod ke zvýšení četnosti kontrol. V případě, že by se situace zdramatizovala, jsou však k tomuto kroku připraveni.   Němečtí vědci zjistili, že jde o bakteriální kmen typu HUSEC 41, avšak zmutovaný, na který nezabírají antibiotika ani penicilin. Nemocní konzumovali ve zvýšené míře syrová rajčata, salátové okurky a listový salát. Podle Burgera proto nadále platí varování Kochova institutu z počátku týdne před požíváním těchto druhů zeleniny v syrovém stavu. Nelze totiž vyloučit, že se nákaza rozšířila i prostřednictvím jiných potravin než jen odhalených okurek ze Španělska.   zdp fln mjr jas mik  