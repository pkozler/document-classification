 Soud zpřísnil dvěma ze čtyř mladíků tresty za napadení Vietnamců  --------------------    Ke zpravodajství: AUDIO   Zprávu jsme doplnili o informaci ze soudu od 2. odstavce.   --------------------    Olomouc 11. ledna (ČTK) - Olomoucký vrchní soud dnes zpřísnil dvěma ze čtyř mladíků trest za brutální napadení Vietnamců v prodejně potravin v Kyjově na Hodonínsku. Mladíkovi, kterému ještě není 18 let, soud zvýšil trest o půl roku na dva roky. Nejdelší trest si odsedí devatenáctiletý Radek Horák. Brněnský krajský soud mu původně uložil 1,5 roku vězení, odvolací soud mu trest zvýšil na pět let. Zbývající dvojici mladistvých soud potvrdil tři a 2,5 roku vězení.   Skupina mladíků, kterým bylo tehdy od 15 do 18 let, zaútočila na prodejce se zamaskovanými tvářemi, ozbrojeni nožem a baseballovou pálkou v prosinci 2009. Jednoho z prodejců bodli nožem do břicha, druhého napadli s takzvaným boxerem na rukou. Z prodejny poté utekli s krabičkami cigaret a sedmi lahvemi alkoholu. "Je vidět, že šlo o předem připravený a promyšlený čin bez možnosti účinnější obrany poškozených. Když se jeden z prodavačů začal bránit, bodnul jej jeden z pachatelů do břicha a dále jej napadal nožem. Jen díky aktivní obraně nedošlo k ještě závažnějším následkům," řekl dnes ČTK předseda senátu Petr Angyalossy.   Proti rozsudku krajského soudu se dnes odvolali dva z mladíků, kterým krajský soud uložil 2,5 a tři roky. Žádali mírnější trest. Hájili se tím, že chtěli z prodejny pouze odcizit alkohol a neměli v úmyslu použít jakékoliv násilí. Zranění prodavačů podle nich vznikla náhodou. Vrchní soud však jejich odvolání zamítl a tresty jim potvrdil.   Vyhověl naopak odvolání obžaloby, která u zbývajících dvou kompliců žádala vyšší tresty. Soud rovněž rozhodl, že se u všech čtyř obžalovaných jednalo o spolupachatelství. "Obžalovaný mladistvý i zletilý obžalovaný Horák tak odpovídají za následek, který směřoval k pokusu loupeže s úmyslem způsobit těžkou újmu na zdraví. Proto je na místě i přísnější trest," uvedl soudce Angyalossy. Nejstaršímu mladíkovi přitom hrozilo za loupežné přepadení pět až 12 let. "Trest jsme mu uložili na samé spodní hranici. Přihlédnout jsme mohli maximálně k tomu, že pokus trestného činu spáchal ve věku blízkému věku mladistvého," dodal předseda senátu.   Prodavač, kterého lupiči bodli nožem do břicha, musel být operován a zranění mu zanechalo trvalé následky. Ošetřen v nemocnici musel být i druhý muž, také jemu zůstaly po útoku jizvy na obličeji a hlavě. Škodu, kterou mladíci při odcizení věcí způsobili, vyčíslili policisté na 2700 korun.   Alena Petrželová jpt                  