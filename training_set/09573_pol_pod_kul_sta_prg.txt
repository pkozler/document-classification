 ČT: Rekonstrukce Průmyslového paláce může stát tři miliardy korun  Praha 8. května (ČTK) - Rekonstrukce vyhořelého Průmyslového paláce může přijít zhruba na tři miliardy korun. K takové částce došli pražští zastupitelé, kteří si nechali zpracovat plán na obnovu památky poničené požárem v roce 2008. Částku, která zahrnuje i výstavbu garáží a podchod ke Křižíkově fontáně, by měla zaplatit správa metropole. Opozice považuje částku za přemrštěnou, navíc na to prý město nemá peníze. Informovala o tom dnes Česká televize (ČT). Magistrát počítá s tím, že výstavba začne už letos.   "Myslím si, že je to finanční objem, který si město může sotva dovolit. Je to něco asi v ceně jednoho kilometru metra," řekl ČT zastupitel Václav Novotný (TOP 09). Třímiliardovou částku zpochybňují i odborníci. "Je možné, že cena ještě o nějakých 30 procent naroste, což, dle toho, co se říká u stavebních podnikatelů, je ještě docela dobré. Aby ale nakonec nebyla dvojnásobná," řekl statik a odborník na památkovou péči Václav Janáček.   Podle náměstka primátora Ivana Kabického (ODS) činí odhad nákladů na rekonstrukci 1,6 miliardy. Druhá etapa se odhaduje na necelou miliardu. "Ale tady je jednoznačně na rozhodnutí města, jestli vůbec k této etapě dojde," řekl ČT Kabický. Na podzim mají radní dostat na stůl projekt výstavby. "Dostaneme se třeba k ceně 600 milionů," doddal náměstek.   Smlouvu na zhotovení projektové dokumentace uzavřeli zastupitelé v minulém týdnu. Za 166 milionů ji zpracuje firma Cigler Marani Architects a.s. Společnost připraví návrhy dostavby vyhořelého křídla, vybudování podchodu pod střední částí, ale i řešení okolí budovy.   Část peněz na stavbu má Praha z pojistky. Škodu pojišťovny vyčíslily asi na 181 milionů korun, podle Prahy ale přesahuje 1,2 miliardy korun. Proto se město s pojišťovnami soudí.   Průmyslový palác byl vybudován pro Jubilejní zemskou výstavu, která se konala od května do října 1891. Na seznamu kulturních památek je zapsán Průmyslový palác jako součást Výstaviště, které je celé památkově chráněno již od 50. let.   krs rot  