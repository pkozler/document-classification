 Ministři budou znovu jednat o koncepci Lesů ČR  --------------------    Ke zpravodajství: FOTO/aktuality; AUDIO   --------------------    Praha 26. ledna (ČTK) - Vláda dnes po týdnu opět projedná dlouhodobou koncepci hospodaření státního podniku Lesy ČR nazývanou také Dřevěná kniha. Při prvním projednávání minulou středu materiál strany vládní koalice nepodpořily. Podle dostupných informací měli vůči němu výhrady především zástupci Věcí veřejných (VV). S drobnými změnami a doplněnou o další informace koncepci znovu ostatním ministrům předloží ministr zemědělství Ivan Fuksa (ODS).   Vláda dnes projedná také novelu zákoníku práce, která má napravit komunikaci zaměstnavatelů se zástupci zaměstnanců a která je mj. reakcí na rozhodnutí Ústavního soudu z roku 2008. Ten podle důvodové zprávy určil, že u zaměstnavatele mohou působit vedle sebe jak odborová organizace, tak i jiní zástupci zaměstnanců.   Dalším bodem dnešního jednání kabinetu je materiál ministerstva průmyslu a obchodu týkající se aukcí kmitočtů pro vysokorychlostní mobilní internet. Vyplývá z něj, že Český telekomunikační úřad chce zahájit aukci kmitočtů v druhé polovině letošního roku až po účinnosti novely telekomunikačního zákona. Frekvence chce přidělit na 15 let.   Vláda má dnes na programu i novelu zákona o komoditních burzách, jejímž cílem je zpřísnit požadavky na zakladatele komoditních burz a zároveň zlepšit dohled nad jejich provozem.   Dalšími body dnešního zasedání vlády jsou poslanecký návrh zákona o nájemném, přihláška k EU do projektu ovoce do škol na školní rok 2011/2012 či stanoviska jednotlivých ministerstev k závěrům kontrol Nejvyššího kontrolního úřadu.   kri mha  