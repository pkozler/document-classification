 Chomutovský zoopark otevře o víkendu skanzen s novými budovami  --------------------    Ke zpravodajství: FOTO/aktuality; AUDIO; VIDEO   --------------------    Chomutov 6. května (ČTK) - V Podkrušnohorském zooparku v Chomutově dnes vrcholily přípravy na sobotní otevření nových částí skanzenu Stará ves. K původnímu statku a kapličce díky penězům z Evropské unie přibyla roubená chalupa, řemeslnická díla a špýchar, který ukrývá sociální zařízení. ČTK to dnes řekla ředitelka zooparku Ivana Rabasová.   Návštěvníci skanzenu se mohou nově těšit na repliku patrové roubené chalupy ze Soběnic u Úštěka. "V ní je umístěna expozice včelařství a informační tabule o figurkách ze ströherské sbírky umístěné v chomutovském muzeu," uvedla Rabasová. Dále na návštěvníky čeká ukázka dřevěných hraček, které se vyrábí v Nové Vsi v Krušných horách, a klícky na ptáky, které se dříve v horách vyráběly. Ve spodním patře budovy umístil zoopark infocentrum.   K replice krušnohorského statku a kapličce, která do zooparku přibyla v roce 2006, letos přistavěli stodolu, řemeslnou dílnu a špýchar. Ve stodole návštěvníci uvidí původní zemědělské stroje a mandl na prádlo z počátku minulého století. V řemeslné dílně si prohlédnou původní nářadí a nástroje. V budově špýcharu je skryté v dnešní době nutné sociální zařízení pro návštěvníky skanzenu.   Rozšíření skanzenu je součástí projektu Centrum krušnohorského lidového umění, na kterém spolupracuje Oblastní muzeum v Chomutově, zoopark a bavorské město Annaberg. EU z přeshraničního programu Cíl 3 jejich aktivity v roce 2009 podpořila 2,3 milionu eur (více než 54,5 milionu korun).   Za peníze z EU zoopark kromě nových budov do skanzenu pořídil také nové turnikety u vchodu a oplocení skanzenu, peníze použil také na vybudování inženýrských sítí v areálu skanzenu.   Tam má podle Věry Stejné ze skanzenu Stará Ves ještě vzniknout replika zámečku z Ahníkova, který padl v 70. letech za oběť těžbě uhlí na Kadaňsku. Jeho uložené části čekají, až se dá v zooparku dohromady dostatek peněz na jeho stavbu. "Zatím jsme vysázeli k místu, kde bude zámek stát, lipovou alej," uvedla Stejná.   Při sobotním slavnostním otevření skanzenu se návštěvníci mohou těšit na ukázky krušnohorských lidových řemesel a vystoupení folklorního souboru Jirkovák.   van snm  