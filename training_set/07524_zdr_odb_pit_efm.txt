 Pět pracovnic Foxconnu skončilo v nemocnici po požití hub  Kutná Hora 19. května (ČTK) - Pět pracovnic kutnohorského závodu společnosti Foxconn skončilo v noci na dnešek v nemocnici po požití pokrmu z hub. O otravu se ale s největší pravděpodobností nejedná, řekl ČTK mluvčí krajských nemocnic Patrik Tomšů. Případem se zabývají hygienici.   Záchranáři k pracovnicím vyjížděli zhruba hodinu po půlnoci. "Bylo jim špatně a pociťovaly hořkost v krku, takže tam bylo podezření na otravu z hub," uvedla mluvčí středočeské záchranné služby Tereza Janečková. Dvě z žen skončily na jednotce intenzivní péče a další na interně v kutnohorské a čáslavské nemocnici.   Co přesně ženy snědly, zatím zůstává otázkou. Podle Janečkové záchranářům tvrdily, že večeřely obalované smažené žampiony, proto by šlo podle ní spíše o "pseudootravu". "Nebylo jisté, co za houby snědly," poznamenala mluvčí.   Tomšů uvedl, že mohlo jít o smaženici s vajíčky, a problémy podle něj tudíž nemusely vůbec způsobit houby. To podle něj potvrdil i oslovený mykolog. Potíže se totiž dostavily už 45 minut po požití jídla, otrava vysoce jedovatou houbou by se však projevila až po pěti až šesti hodinách. Lékaři podle Tomšů pacientkám po vypumpování žaludku nasadili infuze a antioxidační tablety, dvě ženy byly již ráno propuštěny do domácí péče. Vzorky žaludečních šťáv nyní budou podrobeny laboratornímu zkoumání, aby se zjistila příčina potíží.   khj mol  