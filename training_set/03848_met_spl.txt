 V Krušných horách jsou skiareály v provozu, sníh je ovšem mokrý  --------------------    Ke zpravodajství: AUDIO   --------------------    Karlovy Vary 13. ledna (ČTK) - Krušnohorské skiareály budou i přes oblevu o víkendu v provozu. Lyžaři ale musí počítat s tím, že sníh je po dešti mokrý a má charakter jarního firnu. Přesto mají být sjezdovky dobře upraveny a pojede na nich většina vleků. Přes oteplení je v horách stále dost sněhu, jeho výška je mezi 50 až 100 centimetry. V horším stavu však patrně budou běžecké stopy. ČTK to dnes oznámila Iva Králová z božídarského Infocentra.   Na Božím Daru bude o víkendu plný provoz na sjezdovkách Neklid, Novako i za hotelem Praha. Novako počítá i s večerním lyžováním a pokud to počasí dovolí, měl by být v provozu i snowtubing. Připravena jsou také všechny parkoviště s dostatečnou kapacitou a silnice do hor jsou po oblevě bez problémů sjízdné. "Bohužel, kvůli mokrému a měkkému sněhu nemůže vyjet rolba k úpravě běžeckých stop," poznamenala Králová.   Obleva nijak nepoznamenala sjezdovky na Klínovci, na nichž leží přes metr sněhu. Díky technickému sněhu, jehož se tady vyrobilo od začátku zimní sezony na 100.000 krychlových metrů, jsou všechny sjezdovky dobře upravené. Podle provozovatele areálu Martina Píši technický sníh odolá vyšším teplotám. Od 14. do 28. ledna platí na Klínovci mimosezónní ceny. Celodenní skipas tak vyjde na 480 Kč místo 530 Kč. Děti narozené po roce 2005 mají za doprovodu rodiče vleky zdarma.   Přes oblevu se zatím lyžuje také na Bublavě, kde je na sjezdovkách kolem 75 centimetrů vlhkého sněhu. Ani tady nehrozí, že by přes oteplení do víkendu roztál. U vleků nejsou řádné fronty, skiareál nabízí veškeré služby včetně lyžařského hřiště s dětskou hernou, ohřívárnou a vlekem zdarma. Lepší jízdu po sjezdovkách má zaručit i nově pořízený výkonný stroj Leitner 500. Lyžuje se na všech sjezdovkách Bleibergu.   V provozu budou díky dostatečné vrstvě sněhu z prosince patrně také areály v Potůčkách, Perninku, Nových Hamrech a lyžovat se má také na sjezdovkách v Mariánských Lázních.   vlm sap  