 Král bude v letošním roce jezdit v seriálu GP2 za Arden  Praha 24. ledna (ČTK) - Automobilový jezdec Josef Král bude v letošním roce závodit ve formuli GP2 v týmu Arden International. Dvacetiletý pilot, který se v listopadu jako čtvrtý Čech v historii projel s monopostem formule 1, se v barvách týmu představí v hlavním seriálu GP2 i v zimní asijské sérii.   "Jsem hodně šťastný, že jsem se stal součástí týmu Arden. Nemohu se dočkat, až začneme společně pracovat. Doufám, že po náročné sezoně, ve které jsem kvůli zranění zad vynechal některé závody, si to vše vynahradím," uvedl Král v tiskové zprávě.   Arden je jeden z nejlepších a nejúspěšnějších týmů v seriálu. Jedním z jeho zakladatelů je současný šéf stáje formule 1 Red Bull Christian Horner, který je na oficiálních internetových stránkách týmu vedený jako muž číslo jedna.   V jeho barvách v minulosti startovala řada elitních pilotů v čele s Jeanem Alesim, Lukou Badoerem, Olivierem Panisem, Ricardem Zontou, Juanem Pablem Montoyou, Nickem Heidfeldem, Sébastienem Bourdaisem, Vitantoniem Liuzzim, Heikkim Kovalainenem, Brunem Sennou nebo nováčkem formule 1 Sergiem Pérezem.   "S Ardenem jsme při oficiálních testech na konci minulé sezóny ukázali, že se spolu dokážeme pohybovat na špici výsledkové listiny. Také proto cítím, že je tento krok správným rozhodnutím," uvedl Král, který věří, že se se svými manažery rozhodl správně.   Týmovým kolegou rodáka z Hradce Králové bude Jolyon Palmer z Velké Británie, syn bývalého pilota formule 1 Jonathana Palmera.   rte nkr  