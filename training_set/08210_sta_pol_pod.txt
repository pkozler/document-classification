 Jičín bude chtít za kasárna od Czech development vyšší cenu  --------------------    Ke zpravodajství: FOTO/aktuality   --------------------    Jičín 17. ledna (ČTK) - Město Jičín bude o prodeji kasáren dál jednat s píseckou firmou Czech development, ale bude za nemovitosti chtít více peněz. Vyplývá to z usnesení, které dnes nejtěsnější většinou 11 hlasů přijalo jičínské zastupitelstvo. ČTK to řekla mluvčí radnice Adéla Rulfová. Podle dosavadní nabídky by město od firmy mělo dostat sedm milionů korun. Prodej kasáren začal již předloni.   Na jednání zastupitelstva přítomný zástupce firmy Czech development připustil, že za určitých podmínek je firma o zvýšení ceny připravena jednat, uvedla Rulfová. Areál kasáren má asi pět hektarů a leží nedaleko centra města. Developer by v něm chtěl postavit asi 300 bytů.   Firma Czech development předloni vyhrála výběrové řízení na pronájem a prodej kasáren. Areál by měla přebudovat během deseti let. Vedle bytů v areálu měly vzniknout i kanceláře a objekty občanské vybavenosti. Developer by měl také investovat několik desítek milionů korun do veřejné infrastruktury, kterou by pak měl získat Jičín.   Proces prodeje kasáren se zadrhl loni před říjnovými volbami, kdy zastupitelstvo na svém posledním zasedání smlouvy s firmou neschválilo. Rozhodnutí o budoucnosti kasáren tehdejší zastupitelé nechali na novém zastupitelstvu. V něm koalici vytvořily ODS, ČSSD a TOP 09.   Koaliční smlouva mezi ODS, ČSSD a TOP 09 otázku kasáren nijak neřeší. TOP 09 přitom navrhovala zrušení výběrového řízení na využití kasáren s tím, že by se město mělo do revitalizace kasáren pustit samo. Místostarosta Tomáš Frýba (TOP 09) odhadl, že při prodeji areálu pro výstavbu rodinných domků by město mohlo postupně vydělat několik desítek milionů korun.   Výběrové řízení na využití kasáren připravilo minulé vedení města, kde hlavní slovo měla ODS. Tehdejší i současný starosta Martin Puš (ODS) nedávno uvedl, že zrušení výběrového řízení by vše vrátilo na začátek a vše by se o jeden až dva roky zdrželo.   Původně měla kasárna přestavět americká společnost Global Resources. Podle dohody z října 2006 je měla nákladem více než dvou miliard korun přeměnit na komplex s byty, hotely, obchody, konferenčním centrem, hokejovou halou a sanatoriem. Firma však termíny a závazky smlouvy neplnila a radnice s ní v roce 2008 ukončila spolupráci.   Zdeněk Rychtera sap  