 Praha přejímá správu opencard, má krizový scénář  Praha 30. ledna (ČTK) - Praha od úterý přejímá správu kritizovaného projektu opencard. Před víkendem se město s firmou Haguess, která se o projekt dosud starala, ústně dohodlo na spolupráci. V úterý by ji měli schválit radní. ČTK to řekl mluvčí projektu opencard Martin Opatrný. Pražský magistrát má ale i krizový scénář pro případ, že by Haguess na převzetí nespolupracoval. Pak by Praha musela některé dosud nabízené služby omezit.   "Uděláme vše proto, abychom zachovali stávající rozsah služeb," uvedl Opatrný. To je ale podmíněno součinností s firmou Haguess. Pokud by firma spolupráci odmítla, prodloužil by se podle informací ČTK například výdej nových karet. Problémy by měl magistrát také například s vydáváním karet na počkání. Tramvajenka, kterou používá většina držitelů karty, by měla fungovat bez komplikací.   Na převzetí projektu podle Opatrného už od prosince pracuje tým, který byl na pražském magistrátu vyčleněn. Tvoří jej kromě informatiků také právníci a další zaměstnanci úřadu.   I po převzetí správy opencard ale bude Praha firmě Haguess, která je autorem projektu, platit za licence. Podle dřívějšího vyjádření primátorského náměstka Karla Březiny (ČSSD) je tak velmi pravděpodobné, že se Praha při provozování projektu opencard od firmy nikdy "neodstřihne".   Praha navíc musí s firmou Haguess uzavřít další licenční smlouvu. V současnosti má totiž licence jen na 650.000 karet, vydáno jich ale bylo asi o 35.000 více. Tímto problémem by se měla v úterý rovněž zabývat rada města. Podle informací ČTK chce Haguess, aby si město i nadále předem kupovalo balíky licencí na karty, které teprve budou vydány. Březina ale už dříve řekl, že město se chce s firmou dohodnout tak, aby mohlo disponovat neomezeně velkým množstvím těchto licencí a platilo za ně až zpětně.   Firma Haguess měla smlouvu na provoz kartového centra do konce prosince, Praha do té doby chtěla vybrat nového provozovatele. To se ale nepodařilo, ve výběrovém řízení zůstala jako jediný zájemce pouze právě Haguess. Její nabídka byla navíc dražší, než si Praha představovala. Praha proto s firmou Haguess uzavřela novou smlouvu na leden.   Karta opencard slouží mimo jiné jako tramvajenka, průkazka do knihovny, držitelé na ni také získají různé slevy. Projekt ale především v počátku provázely problémy a nevýhodné smlouvy.     Šárka Dvořáková mkv  