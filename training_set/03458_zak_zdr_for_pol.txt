 Floridský soud označil část reformy zdravotnictví za protiústavní  Aktualizovali jsme o úmysl americké vlády podat odvolání v odstavcích 1 a 3.   --------------------    Miami (USA) 31. ledna (ČTK) - Soud na Floridě dnes označil část zdravotnické reformy amerického prezidenta Baracka Obamy za protiústavní. Zákon podle soudce narušuje některá práva garantovaná ústavou USA, a Kongres proto údajně překročil své pravomoci, když normu v této podobě schválil. Vláda oznámila, že se proti dnešnímu rozsudku odvolá, což udělala také u podobného loňského rozhodnutí soudu ve Virginii.   Floridský soud vyhověl žalobě 26 amerických států. Ty tvrdily, že stát porušuje práva svých občanů, když po nich pod hrozbou pokuty žádá, aby do roku 2014 povinně uzavřeli zdravotní pojištění.   Obamova administrativa se proti verdiktu federálního soudu odvolá, reagovalo dnes podle agentury Reuters ministerstvo spravedlnosti. Podle jeho mluvčí Tracy Schmalerové se vláda domnívá, že schválený zákon je v souladu s ústavou, a proto chce dnešní soudní výrok napadnout u odvolacího soudu.   Stejnou část Obamovy reformy napadl v prosinci i soud ve Virginii. Vláda ale proti jeho rozhodnutí podala před dvěma týdny odvolání.   Žalob na neústavnost zdravotnické reformy podaly americké státy u několika soudů. Úspěchu ale zatím dosáhly jen ve Virginii a na Floridě, v několika přích naopak zvítězila vláda. Očekává se, že o osudu reformy nakonec rozhodne americký nejvyšší soud.   Obamovi se reformu podařilo po dlouhém a vyčerpávajícím vnitropolitickém boji prosadit na jaře 2010. Hlavní části reformy, jako je například zdravotní pojištění dostupnější pro desítky milionů nepojištěných Američanů, ale vejdou v platnost až za několik let. Prezidentovi se podle průzkumů veřejného mínění nepodařilo přesvědčit Američany o její potřebnosti. Lidé v USA spíše slyší na argumenty republikánů, že jde o nepotřebnou a nákladnou změnu.   S reformou také nesouhlasí většina amerických států. Vadí jim především to, že se kvůli změně zákonů zvýší jejich povinné výdaje.   zdp str zpt  