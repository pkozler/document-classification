 Cyklokrosař Hník si dojel na MS v kategorii do 23 let pro bronz  --------------------    Ke zpravodajství: AUDIO; FOTO/aktuality   --------------------    St. Wendel (Německo) 29. ledna (zvláštní zpravodaj ČTK) - Český cyklokrosař Karel Hník vybojoval na mistrovství světa v německém Sankt Wendelu v kategorii jezdců do 23 let bronzovou medaili. Světovým šampionem se dnes stal Nizozemec Lars van der Haar, jeho krajan Mike Teunissen si v dramatickém spurtu s Hníkem zajistil stříbro.   Devatenáctiletý Hník vyrážel na trať až ze čtvrté řady, ale postupně si klestil cestu vpřed. Poté, co se dotáhl do vedoucí skupinky, která čítala průběžně okolo 13 závodníků, začínal kontrolovat dění v čele a skvělým závěrem si dojel pro cenný kov.   V nájezdu do posledního kola sice vedl Francouz Jimmy Turgis, pak se na chvilku utrhl Teunissen, ale nejvíce sil měl ve finiši Van Der Haar. Cílem projel těsně před Teunissenem a Hníkem.   vov ura  