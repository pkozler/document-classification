 Před 405 lety skončil na popravišti spiklenec Guy Fawkes  Londýn/Praha 30. ledna (ČTK) - Před 405 lety, 31. ledna 1606, měl být popraven strůjce posledního významného katolického spiknutí v anglické historii Guy Fawkes. Smrti oběšením nakonec muž, který do britského parlamentu propašoval několik sudů se střelným prachem, unikl. Při šplhání na popraviště skočil ze žebříku a srazil si vaz.   Guy Fawkes pocházel z významné yorkshirské rodiny. Kvůli své dobrodružné povaze i náboženskému zápalu se přihlásil do španělské armády, se kterou bojoval v Nizozemí. V roce 1604 si jej jako ideálního spolupracovníka vybrali katoličtí spiklenci, kteří chtěli zavraždit krále Jakuba I. Na jejich výzvu se Fawkes, který zpočátku neznal ani všechny detaily plánu, vrátil do vlasti. Výbušniny, které umístil do sklepení, měly krále zabít při tradičním zahájení parlamentního zasedání. Záměr spiklenců byl však prozrazen ještě než k samotnému útoku došlo. Fawkes byl zatčen a na mučidlech prozradil i jména svých kompliců. Výročí nepovedeného atentátu, které připadá na 5. listopadu, Britové dodnes slaví se spoustou alkoholu a pyrotechnickými zábavami.   zma sat  