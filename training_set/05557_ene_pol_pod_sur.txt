 Liberecký magistrát brání v odpojování od Teplárny Liberec  Liberec 19. ledna (ČTK) - Liberecký magistrát brání odběratelům nespokojeným s vysokými cenami tepla z Teplárny Liberec v odpojování od centrálního systému vytápění. Ani nová radnice tento postoj nezměnila. Radní odmítli povolit prodloužení plynovodu na sídlištích Dobiášova a Broumovská, které by Stavebnímu bytovému družstvu Sever a firmě Abastor umožnilo vybudovat vlastní plynové kotelny. Radnice nechce do města pouštět další lokální zdroje tepla, dokud nepřipraví novou energetickou koncepci. Novinářům to dnes řekl primátor Jiří Korytář (Změna pro Liberec).   Radnice se podle něj obává rozpadu systému centrálního zásobování teplem. "Navíc s každým odpojeným panelákem se zvyšuje cena pro ty, kteří zůstanou na centrální systém napojeni," upozornil Korytář. Připustil, že by vstup konkurence mohl přinést i zlevnění tepla. Dokud se ale nezmění energetická koncepce města, na které se bude letos pracovat, nechce vedení radnice podnikat žádné nevratné kroky. "Není ale vyloučeno, že až se koncepce přehodnotí, že tady někde nevznikne prostor pro nové lokální zdroje," dodal Korytář.   Není to poprvé, co radnice nepovolila SBD Sever přípojku pro plynovou kotelnu. Družstvo požádalo už před rokem magistrát o souhlas s vybudováním plynových přípojek pro domy v lokalitě Starý Harcov. Město však vydalo nesouhlasné stanovisko s odůvodněním, že odpojování jednotlivých odběratelů od systému centrálního zásobování teplem vede ke zhoršování účinnosti využití celého systému a znamenalo by i lokální zvýšení emisí.   "Čekali jsme, že se změnou vedení města se změní i postoj. Nestalo se, připravujeme proto žalobu," řekl dnes ČTK předseda SBD Petr Černý, který je zároveň předsedou sdružení DOST!, jež reprezentuje nespokojené odběratele tepla v Liberci.   Hlavním důvodem snahy o přechod na plyn či jiné alternativní zdroje vytápění jsou v Liberci vysoké ceny centrálního tepla. Hlavním dodavatelem je Teplárna Liberec ze skupiny MVV Energie CZ, která zásobuje teplem stotisícový Liberec a Vratislavice nad Nisou a vyrábí i elektřinu. Firma, která zásobuje kolem 18.600 domácností, zvýšila od nového roku cenu o pět procent na 688 korun za gigajoul. Průměrná cena tepla v Česku je přitom podle serveru www.cenyenergie.cz kolem 530 korun za gigajoul, tedy o 30 procent nižší. "I nejdražší nabídky na vlastní vytápění, které jsme dostali, byly o pětinu levnější než teplárna," dodal Černý.   Důvodem vysoké ceny v Liberci jsou podle kritiků předimenzované rozvody a velké ztráty v nich. "Bránění v přístupu k alternativním zdrojům energie je v přímém rozporu s českým i evropským právem," řekl již dříve ČTK energetický specialista sdružení DOST! Pavel Hruška. Evropské směrnice podle něj zakazují státům a úřadům klást překážky, které by bránily zvyšování energetické účinnosti. "Budeme-li topit levněji a bez ztrát v zastaralých parovodech, zvyšujeme energetickou účinnost," upozornil Hruška. Navíc podle něj v případě decentralizace vytápění výrazně klesne spotřeba paliva v teplárně.   ivc mol  