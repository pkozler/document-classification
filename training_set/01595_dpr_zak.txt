 Počet neplatičů mýtného loni v Česku vzrostl na 39.000  Praha 13. ledna (ČTK) - Počet nákladních aut, jejichž řidiči loni v tuzemsku nezaplatili mýtné, loni stoupl o 12 procent na víc než 39.000. Počet neplatičů se tak loni přiblížil množství nepoctivců z roku 2008. Vyplývá to z informací na webových stránkách celní správy. Neplatiči mýta loni na místě zaplatili blokové pokuty ve výši bezmála 32 milionů korun, což bylo o skoro 38 procent víc než o rok dřív.   Počet neplatičů mýtného v posledních letech kopíroval ekonomickou situaci v Evropě. Předloňský propad počtu odhalených případů neplacení mýtného podle mluvčího Generálního ředitelství cel Jana Bartáka souvisel s obecným útlumem kamionové dopravy v Evropě.   Zvýšení počtu neplatičů v loňském roce podle Martiny Vápeníkové z Ředitelství silnic a dálnic kopíruje růst výběru mýtného. Za loňský rok totiž stát na mýtném vybral 6,6 miliardy korun, což je o 623 milionů korun víc než v roce 2009.   Vápeníková nicméně míní, že procentuálně počet neplatičů klesá, což je dáno zvyšováním povědomí o tom, že neplacení mýtného je dohledatelné a pokuty za ušlé mýtné stát skutečně zpětně vymáhá. "Já bych nárůst počtu neplatičů viděla mimo jiné i v tom, že nám přibyla další vozidla, která jsou postižena mýtnou povinností," doplnila. Mýtné musejí od loňského ledna platit i malé nákladní vozy od 3,5 tuny, předtím mu podléhaly jen kamiony nad 12 tun.   V Česku se mýtné v současnosti platí na asi 1300 kilometrech dálnic, rychlostních silnic a silnic I. třídy; z posledně jmenovaných je zpoplatněno jen zhruba 180 kilometrů. Pro kamiony bylo zavedeno od roku 2007. Od počátku letoška se zvýšilo o čtvrtinu, kamiony tak na dálnicích platí v průměru pět korun za kilometr.      Statistika neplatičů mýtného     Rok  Počet zjištěných případů porušení pravidel  Výše blokových pokut     2010  39.009  31,8 mil. Kč     2009  34.805  23,1 mil. Kč     2008  40.727  29,7 mil. Kč     2007  30.322  33,9 mil. Kč     Zdroj : celní správa   cfr dvd  