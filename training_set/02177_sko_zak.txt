 Právo: O titul z práv na ZČU přišly děti Mrázka a Harangozzo  Plzeň 28. května (ČTK) - O titul z plzeňských práv přišly podle dnešního Práva děti zavražděného kontroverzního podnikatele Františka Mrázka Michal a Monika a rovněž Jan Harangozzo, který figuruje v kauze údajných podvodných konkurzů kolem soudce Jiřího Berky. Právo píše , že Západočeská univerzita v těchto dnech zveřejnila tři anonymizovaná usnesení o zrušení magisterských diplomů - podle zjištění listu se týkají právě Mrázkových dětí a Harangozza.   Právo píše, že Monika Mrázková studovala magisterský obor pouhý rok a devět měsíců, ale standardní doba je pět let. Přijímací zkoušky neudělala, získala jen 14 ze 40 potřebných bodů. Tehdejší děkan Milan Kindl ji přijal na odvolání, ve kterém argumentovala "dopravní nehodou, po níž byla psychicky rozladěna". Mrázkové chybí řada zápočtů, u některých panují pochybnosti o jejich pravosti. Státnice měla dělat 20. října 2003, v tento den ale žádná oficiální zkušební komise nezasedala. K nalezení není ani její diplomová práce, uvádí Právo.   Diplomová práce podle listu chybí i bratrovi Moniky Mrázkové, který studoval stejně krátkou dobu a podobně pochybným způsobem. Harangozzo zase plzeňská práva absolvoval za pouhé dva měsíce a dva týdny. Argument, že předtím studoval v Bratislavě, tamní univerzita vyvrátila - po pouhém roce jej vyloučila, připomíná Právo.   hš  