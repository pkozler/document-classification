 Spor České Lípy a dopravce VETT o 70 mil.Kč se vrací k soudu  Česká Lípa 31. ledna (ČTK) - Spor České Lípy o 70 milionů korun s dopravní firmou VETT se znovu vrací k soudu. Rozhodl o tom Nejvyšší soud ČR, podle kterého náleží rozhodování ve sporu soudům a nikoli správním orgánům, jak ve svém původním nálezu z dubna loňského roku tvrdil Krajský soud v Liberci. V návaznosti na právní závěry nejvyššího soudu bude Česká Lípa usilovat o zrušení všech nepříznivých rozhodnutí vydaných v minulých měsících Krajským úřadem v Liberci či ministerstvem dopravy, řekla dnes novinářům českolipská starostka Hana Moudrá (ODS).   Soukromá společnost VETT zajišťovala ve čtyřicetitisícové České Lípě od roku 1993 městskou dopravu a smlouvu měla uzavřenou až do roku 2013. Na devíti linkách přepravila ročně kolem 1,5 milionu cestujících. Radnice městskou dopravu dotovala zhruba 29 miliony ročně. Například v Jablonci nad Nisou, který je jen o málo větší, ale přepraví městské autobusy ročně přes deset milionů cestujících a radnice přispívá zhruba 33 miliony korun.   Českolipská radnice si proto nechala v roce 2007 zpracovat analýzu, která ukázala, že místní doprava je ve srovnání s jinými městy předražená. Za kilometr platila radnice více než dvojnásobek toho, co bylo v té době v Česku obvyklé. Radnice se pak obrátila na soud a žádala vrácení 70,512 milionu korun, které v minulých letech vyplatila na zálohách, nebo jejich vyúčtování. Okresní soud v České Lípě před více než rokem nárok města na vrácení peněz uznal a upozornil také na neplatnost smlouvy s dopravcem. VETT se ale odvolal ke krajskému soudu, který projednávání sporu zastavil.   Případ pak převzal Krajský úřad v Liberci, který rozhodl, že smlouva města s dopravcem je platná a Česká Lípa nemá na požadované peníze nárok. "Správní orgán uvedl, že kroky města Česká Lípa jsou účelové a neoprávněnost jeho nároků vyplývá mimo jiné z kontrolní činnosti odboru dopravy městského úřadu, který po celou dobu veřejnoprávní smlouvu akceptoval," řekl právník firmy VETT Michal Říha. Radnice se proti rozhodnutí odvolala k ministerstvu dopravy, ale neuspěla. Podala proto správní žalobu.   Nyní se spor znovu vrací k soudu, VETT přitom provozování městské dopravy v České Lípě ukončil už před třemi lety doslova ze dne na den, když oznámil, že ji z ekonomických důvodů není schopen dál zajišťovat. Přepravu pak převzala na základě zakázky společnost ČSAD Semily. S novým dopravcem se výrazně rozšířil počet linek, přibyly noční spoje a ve městě jezdí moderní městské autobusy. Město pak vyhlásilo na zajištění dopravy veřejnou soutěž, kterou v únoru vyhrála dceřiná firma dopravce - ČSAD Jablonec. Obě společnosti se ale mezi tím spojily ve firmu Bus Line, která nyní dopravu ve městě zajišťuje.   ivc vju  