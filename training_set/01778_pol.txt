 Bílý dům chce do Afghánistánu vyslat dalších 1400 vojáků  Doplnili jsme početní údaje   --------------------    New York/Amsterodam 6. ledna (ČTK) - Spojené státy se chystají vyslat do Afghánistánu dalších 1400 vojáků, aby zvýšily svou bojovou sílu před jarní válečnou kampaní. List The Wall Street Journal dnes napsal, že prapor příslušníků námořní pěchoty by mohl na místo určení dorazit už v polovině ledna. Jednotka má být rozmístěna v okolí jihoafghánského Kandaháru.   Novou misi v Afghánistánu plánuje podle dnešní zprávy listu De Volkskrant nizozemská vláda. Jen pár měsíců po stažení většiny svých vojáků připravuje prý Haag opětovné vyslání 350 policistů a vojáků, jejichž úkolem bude řídit výcvik domácích bezpečnostních sil v Kábulu a v severoafghánské provincii Kunduz.   Nizozemsko stáhlo většinu svého kontingentu o síle 1600 mužů z Afghánistánu ke konci loňského září a oficiálně tak ukončilo jako první země NATO svou vojenskou misi v této zemi. NATO i USA ale podle agentury DPA naléhavě žádaly Haag, aby svou vojenskou angažovanost v Afghánistánu neskončil úplně, nýbrž aby nadále pomáhal alespoň při výcviku domácích jednotek. Podle představ nizozemského kabinetu, který má v pátek projednat plány, jež prosákly do tisku, mají v Afghánistánu kromě toho zůstat čtyři bojové letouny F-16 se zhruba 120 muži letového a pozemního personálu.   Mezinárodní síly pro podporu bezpečnosti (ISAF) mají v Afghánistánu 140.000 příslušníků, z nichž je přibližně 100.000 Američanů. A spolu s nimi proti Talibanu a dalším povstaleckým skupinám stojí ještě přes 200.000 členů vládních ozbrojených sil.   Přestože tlak na bojovníky Talibanu a Al-Káidy od roku 2008 zesiluje, je nyní afghánská opozice na vrcholu svých bojových sil. Podle zdrojů z NATO aliance odhaduje počet povstaleckých bojovníků na 25.000. Opírá se přitom o údaje získané od armádních důstojníků a diplomatů.   Počet povstalců je přibližně stejný jako před rokem, kdy ještě v Afghánistánu nebylo 40.000 mužů spojeneckých posil, a před zahájením ofenzivy v provincii Hílmand a v Kandaháru, jejímž cílem je obnovit autoritu vlády. Přitom v roce 1993 Taliban "začínal" s přibližně pěti stovkami ozbrojenců.   V roce 2010 padlo v Afghánistánu na 700 spojeneckých vojáků, mimořádně vysoký byl i počet obětí mezi civilním obyvatelstvem.   Rozhodně ale mají spojenecké síly početní převahu vůči povstalcům 12:1, což je jeden z nejvyšších poměrů v současných gerilových válkách, upozorňuje agentura AP. Například během války ve Vietnamu byl tento poměr 4-5:1.   Podle plánu přijatého na listopadovém summitu NATO pokračuje také výcvik 300.000 příslušníků vládních bezpečnostních sil.   Prezident Barack Obama minulý měsíc potvrdil, že americké ozbrojené síly dosáhly v Afghánistánu takového pokroku, že může být zahájen již dříve oznámený odchod amerických bojových jednotek ze země. Stahování má začít v červenci a proces předání bezpečnostních kompetencí do rukou afghánských sil má skončit do roku 2014.   hit tw jas mik  