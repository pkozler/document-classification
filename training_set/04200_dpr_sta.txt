 Zlínský kraj eviduje přes 300 kilometrů silnic v havarijním stavu  Zlín 22. května (ČTK) - Zlínský kraj eviduje více než 300 kilometrů silnic v havarijním stavu. To je přibližně 23 procent komunikací, které spravuje. Náměstek hejtmana Jaroslav Drozd ČTK řekl, že letošní zima tuto situaci ještě zhoršila. I proto Ředitelství silnic Zlínského kraje letos od hejtmanství získá investiční dotaci 125 milionů Kč, o 922.000 Kč více než loni.   "Pokud by se kraj měl zbavit havarijních a nevyhovujících úseků na silniční síti, znamenalo by to dát do pořádku přibližně 950 kilometrů silnic a opravit nebo přestavět 34 mostních objektů," poznamenal Drozd. Odhadl, že by částka nutná k uvedení silnic do velmi dobrého stavu činila téměř dvě miliardy Kč.   Do stavu komunikací se letos poměrně významně promítla i zima. Více než obvykle se střídaly teploty nad a pod nulou. Povrchová voda se tak častěji dostala do trhlin a její následné zmrznutí počet výtluků výrazně navýšilo. Kromě odstranění následků zimy silničáři plánují i řadu jiných investic. Zejména v letních měsících se řidiči musejí připravit na několik dopravních omezení či úplných uzavírek některých silničních úseků.   Poměrně výrazně zasahuje do dopravy v jihovýchodním Valašsku výstavba nového mostu přes železniční trať a směrová úprava silnice u Brumova-Bylnice. Pravděpodobně do konce srpna zde bude platit úplná uzavírka. Relativně dlouhá objízdná trasa vede přes Slavičín, Vlachovice-Vrbětice, Valašské Klobouky. Pouze pro osobní automobily s hmotností do 3,5 tuny silničáři vybudují provizorní objízdnou trasu se světelnou signalizací. Stavba zasáhne také do linkové autobusové dopravy. Během demolice stávajícího a montáže nového mostu budou nutné také výluky vlaků.   S dopravními omezeními řidiči musejí počítat i na dalších místech. Například první červencový týden bude úplně uzavřena silnice mezi obcemi Šarovy a Březolupy. Do poloviny října platí úplná uzavírka při rekonstrukci mostu ve Velehradě. Úplná uzavírka platí do poloviny září v místě stavby mostu v Rajnochovicích. Takových plánovaných omezeních bude ve Zlínském kraji v létě hned několik.   Silničáři letos také dokončí čtyři velké projekty, které započali loni. Kromě již zmíněné silnice Šarovy - Březolupy za 119 milionů Kč, jde o rekonstrukci silnice Horní Lhota - Dolní Lhota za cenu 82 milionů Kč, opravu silnice Nový Hrozenkov - Podťaté za 225 milionů Kč a modernizaci průtahu Roštína za 38 milionů Kč. Všechny jsou spolufinancovány z evropských fondů.   "K největším nově zahajovaným investicím patří již zmíněná směrová úprava silnice a stavba nového mostu přes železniční trať v blízkosti Brumova-Bylnice, oprava silnice a sanace svážného území na komunikaci Kroměříž - Jestřabice a rekonstrukce mostů u Vizovic, Rajnochovic a v obci Velehrad," upřesnil Drozd.   Na provoz Ředitelství silnic Zlínského kraje hejtmanství dalo letos o 5,669 milionu méně než loni, tedy 390,631 milionu Kč. Přesně 77 procent z toho je určeno na zajištění zimní a letní údržby a neinvestičních oprav na silnicích II. a III. třídy ve Zlínském kraji.   Gabriela Sluštíková mol  