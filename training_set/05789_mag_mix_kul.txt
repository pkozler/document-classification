 Zsa Zsa Gaborová prodává dům, aby mohla zaplatit lékařskou péči  --------------------    Ke zpravodajství: FOTO ve Fotobance   --------------------    Los Angeles 26. ledna (ČTK) - Třiadevadesátiletá hollywoodská herečka Zsa Zsa Gaborová, které kvůli zdravotním komplikacím museli lékaři 14. ledna amputovat nohu, je nucena prodat svůj dům v Bel Airu, aby měla na uhrazení lékařské péče. Oznámil to v úterý její v pořadí devátý manžel, princ Frederic von Anhalt, kterého dnes cituje agentura AFP.    Rezidence v Bel Airu , která má 28 místností a v minulosti bývala dějištěm nejednoho bujarého večírku, je k mání za 28 milionů dolarů (asi 495 milionů korun). Nový majitel za to získá nejen  obytnou plochu  téměř 2000 čtverečních metrů, ale také adresu v jedné z nejnoblesnějších čtvrtí Los Angeles.   K rozhodnutí prodat dům prý Gaborovou přiměl právě její manžel, sedmašedesátiletý von Anhalt, poté co ji o víkendu lékaři propustili po amputaci do domácího ošetřování. Listu Los Angeles Times řekl, že narůstající účty za lékařskou péči a další dluhy jsou příliš vysoké, aby se daly zvládnout. Proto je nutné dům podobající se spíš zámku prodat. "Možná jsme slavní, ale nejsme bohatí," nechal se princ slyšet.   Lékařské výlohy podle něj dosahují každý měsíc 21.000 dolarů (více než 370.000 korun) a náklady na údržbu sídla přidávají měsíčně dalších 35.000 dolarů. "Mluvíme tedy o 56.000 dolarů (bezmála milionu korun), které musíme každý měsíc najít," řekl von Anhalt. "Proto je třeba ten dům prodat."   Zsa Zsa Gaborová se potýká se zdravotními problémy od loňského července, kdy si zlomila kyčel a byla operována. Do nohy se jí dostala infekce a gangréna. Hospitalizována byla znovu začátkem ledna a lékaři se jí neúspěšně snažili nohu zachránit podáváním antibiotik. Končetinu jí nakonec museli nad kolenem odebrat.   Gaborová se narodila v roce 1917 v Budapešti v tehdejším Rakousku-Uhersku. V roce 1936 se stala Miss Maďarska a poté se vydala do Hollywoodu. Ve třicátých až padesátých letech hrála v televizních seriálech a v desítkách filmů. K nejznámějším patří Příběh tří lásek, Dívka v Kremlu, Dotek zla nebo Moulin Rouge Johna Hustona z roce 1952.   dk kš  