 Íránská jaderná elektrárna je v provozu bez připojení k síti  Moskva 10. května (ČTK) - Írán, který je Západem kritizován kvůli údajným vojenským ambicím jeho jaderného programu, uvedl v neděli do provozu svou první jadernou elektrárnu v Búšehru. Zatím je ale spuštěna jen v minimálním režimu a není připojena k rozvodné síti. Informovala o tom dnes ruská firma Atomstrojexport, která se na výstavbě komplexu podílela.   "Znamená to, že začala nukleární reakce," řekl mluvčí Atomstrojexportu Vladislav Bočkov agentuře Reuters. Podle něj je elektrárna na minimální kontrolované úrovni provozu. Jde prý o jednu z posledních etap před zahájením regulérního chodu reaktoru. Podle íránské agentury Fars by měl začít komplex dodávat elektřinu do dvou měsíců.   Západní země v čele se Spojenými státy vyzývaly opakovaně Rusko, aby nedokončilo výstavbu elektrárny v Búšehru, a to z obav, že Írán pod pláštíkem údajně mírového jaderného programu usiluje o výrobu nukleární zbraně. Poté, co byly přípravy ke zprovoznění elektrárny již takřka dokončeny, Západ zesílil tlak na Írán, aby zastavil program obohacování uranu, k němuž už podle něj nemá žádný důvod.   Spuštění elektrárny byl Írán nucen několikrát odložit. Loni se spekulovalo o tom, že by za tím mohl stát počítačový virus vyvinutý Spojenými státy a Izraelem.   Búšehr má výkon 1000 megawattů a pokrýt by měl 2,5 procenta íránské spotřeby elektrické energie.   rv mik  