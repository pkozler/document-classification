 Odborníci: Rozhodnutí Ústavního soudu u fotovoltaiky je otevřené  Praha 4. května (ČTK) - Rozhodnutí Ústavního soudu, který v současnosti posuzuje oprávněnost 26procentního zdanění výnosů solárních elektráren, je otevřené a nelze očekávat, že soud bude postupovat stejně jako při zrušení zvláštní daně ze státní podpory stavebního spoření. Shodli se na tom odborníci oslovení ČTK. Oba případy jsou podle nich odlišné.   "Dovozovat z případu stavebního spoření závěry ve vztahu k budoucímu rozhodnutí ohledně solární daně je diskutabilní a rozhodnutí soudu je zcela otevřené," uvedl Michal Hrnčíř z advokátní kanceláře Ambruz &amp; Dark. "Jedna z případných nadějí solárních investorů je podle mého názoru princip takzvaného oprávněného očekávání, kdy při plánování svého projektu investoři vycházeli z konkrétních právních podmínek, které se zásahem státu radikálně změnily," dodal.   Podle Zuzany Musilové z České fotovoltaické průmyslové asociace investoři při realizaci svých solárních projektů nemohli vědět, že se původní podmínky v zákoně změní. "Dokonce to netušily ani banky, které jsou na trhu vnímány jako nejopatrnější subjekty. Garanci státu braly jako danou a vycházely z ní při stanovování úvěrů," řekla Musilová.   Zvláštní daň ze státní podpory stavebního spoření zrušil Ústavní soud z důvodu nepřípustné retroaktivity. Soud také kritizoval přijetí zákona o zdanění stavebního spoření ve stavu legislativní nouze.   Fotovoltaická asociace si nyní podle Musilové nechává zpracovat právní analýzu, která případy stavebního spoření a fotovoltaiky u Ústavního soudu porovnává. "Chceme vědět, do jaké míry jsou si ty případy podobné," uvedla. Mezi investory podle ní ale panuje mírný optimismus, že Ústavní soud rozhodne v jejich prospěch.   "Právní pozice investorů je velmi dobrá. Porušení zásad ústavního pořádku je tak zjevné, že stát bude své opatření v podobně solární daně obhajovat jen velmi těžko," tvrdí Luděk Šikola, jehož advokátní kancelář zastupuje řadu solárních investorů.   Analytik Jaroslav Jakubes ze společnosti ENA míní, že bude zajímavé sledovat, zda Ústavní soud při rozhodování o fotovoltaice uhájí svou politickou nezávislost nebo zda podlehne politickým či lobbistickým tlakům. "Pokud jsem dříve tipoval šance fotovoltaikářů na zrušení daně na 50:50, dnes bych tipoval, že by se šance mohly mírně obrátit v jejich prospěch. V této oblasti jsme ale za uplynulý rok zažili už řadu překvapení," uvedl.   Ministerstvo průmyslu a obchodu (MPO) tvrdí, že 26procentní odvod ze solárních elektráren narovnává podmínky pro investory a zrovnoprávňuje ty, kteří pořídili solární zdroje před zhruba pěti lety oproti těm, kteří to udělali v poslední době při vyšší podpoře. "Zákon hovoří jasně, návratnost investic do obnovitelných zdrojů je patnáctiletá a je nepřijatelné, aby se investice navracela už třeba po šesti nebo sedmi letech, jak tomu bývalo u fotovoltaických systémů pořizovaných v době, na kterou se odvod vztahuje," sdělil mluvčí MPO Pavel Vlček.   Vláda loni přistoupila k zavedení odvodu ze solárních zdrojů, aby zabránila v letošním roce prudkému zdražení elektřiny. Odvod by měl být zaveden také v příštím roce.   Šikola upozornil, že případné zrušení odvodu z fotovoltaických elektráren Ústavním soudem nezajistí vrácení již odvedených prostředků. "Verdikt ruší zákony pouze do budoucna od vynesení nálezu," uvedl. Rozhodnutí soudu se podle něj může protáhnout až do podzimu a nabádá proto investory, aby nečekali na rozhodnutí Ústavního soudu a bránili se již nyní obvyklou soudní cestou.   Advokátní kancelář Šikola a partneři zastupuje tuzemské investory s instalovaným výkonem solárních elektráren přes 55 megawatt. "Tempo žádostí o právní pomoc se prudce zvyšuje," uvedl Šikola. Pokud chtějí firmy po státu vymáhat zpětně 26procentní odvod za první čtvrtletí, musí podle Šikoly zahájit právní řízení do konce května.   Kromě žalob tuzemských investorů zahájily také zahraniční firmy arbitráže proti českému státu. Podle odborníků mohou tyto spory ČR stát desítky miliard korun. O zahájení arbitrážního řízení Česko již informovaly například německá firma Voltaic Network a lucemburská společnost Radiance Energy Holding s instalovaným výkonem přes 150MW v ČR.   Podle Deana Brabce z konzultační společnosti Arthur D. Little by arbitráže mohly mít na tuzemský solární obor mnohem větší dopad než rozhodnutí českých soudů. "Rozhodnutí Ústavního soudu bude mít na spory ohledně zpětného zdanění pouze omezený vliv, vzhledem k tomu, že velká část žalob je od zahraničních investorů, která je řešena mezinárodní arbitráží z titulu mezinárodních smluv o ochraně investic," dodal.   Instalovaný výkon fotovoltaických elektráren v ČR, na které Energetický regulační úřad (ERÚ) vydal licenci, na konci března činil 1958 megawatt. Na začátku loňského roku byl výkon slunečních zdrojů 463 MW.   lko vju  