 Zisk Société Générale v prvním čtvrtletí klesl o 13,8 procenta  Upravili jsme a doplnili další podrobnosti k hospodaření v celém textu a výsledky hospodaření Komerční banky v 6. odstavci.   --------------------    Paříž 5. května (ČTK) - Francouzské bankovní skupině Société Générale klesl v prvním čtvrtletí letošního roku čistý zisk o 13,8 procenta na 916 milionů eur (22,1 miliardy Kč). Za slabší výsledky může změna hodnoty vlastního dluhu, divize investičního bankovnictví si naopak vedla dobře. Société Générale je druhou největší bankou ve Francii s akciemi na burze a v České republice vlastní Komerční banku.   Výsledky zaostaly za odhady analytiků, kteří čekali zisk 1,06 miliardy eur. Příjmy mírně stouply o 0,6 procenta na 6,62 miliardy eur, byly však rovněž nižší, než odhady analytiků. Ti očekávali tržby 6,73 miliardy eur. Bez zahrnutí vlivu snížení hodnoty dluhu příjmy stouply o 7,7 procenta a zisk o 9,8 procenta, napsala agentura Reuters.   Na banku měly rovněž negativní dopad nepokoje v arabských zemích. Société Générale patří z evropských bank mezi nejvíce napojené na Egypt a Severní Afriku a nepokoje v regionu snížily zisk mezinárodních operací v oblasti drobného bankovnictví o 61 procent na 44 milionů eur.   Čistý zisk divize investičního bankovnictví stoupl o 9,2 procenta na 591 milionů eur. Divize se na celkovém zisku skupiny podílela ve čtvrtletí téměř dvěma třetinami. Příjmy stouply o 6,3 procenta na 2,3 miliardy eur.   Banka dodala, že snížila rezervy na ztrátové úvěry v celé skupině o téměř čtvrtinu. Ztráty z toxického majetku byly nižší, než čekala.   Komerční banka zvýšila za první čtvrtletí čistý zisk meziročně o 5,2 procenta na 3,38 miliardy korun. Loni ve stejném období měla zisk 3,2 miliardy korun. K dobrému výsledku přispěl významný pokles nákladů na rizika proti stále zvýšené úrovni z počátku loňského roku.   irl jw dvd  