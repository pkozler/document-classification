 V Tepličce bojují s ledem, voda ale prozatím zůstává v řece Teplé  Teplička (Karlovarsko) 8. ledna (ČTK) - V Tepličce na Karlovarsku nadále bojují s ledem, který se kupí už týden v říčce Teplá a hrozí tím, že ucpe koryto. Situaci dnes pomohla dočasně vyřešit obleva s deštěm, po které se řeka částečně uvolnila, zvýšil se průtok a kry samy odplouvají. V obci přesto neustále platí druhý stupeň povodňové aktivity a situaci sledují pracovníci Povodí Ohře, informovala ČTK starostka Hana Bartošová.   Těžká technika přestala s uvolňováním koryta od ledu, kterého už nákladní automobily odvozily několik desítek tun. Zůstává ale na místě v pohotovosti, protože není jasné, jak se situace může dále vyvíjet, poznamenala starostka. "Například v pátek se v nedalekém Bečově utrhly velké bloky ledu a doputoval k nám. Hladina rázem stoupla a znemožnila nasazení speciálního obojživelného transportéru," podotkla.   Situace je podle ní nyní stabilizovaná a při dobrém vývoji by se v oblevě mohl led uvolnit. Ostře sledovaný zůstává v Tepličce především prostor kolem mostu, kde je největší riziko ucpání koryta a rozlití vody do okolí. V pohotovosti jsou kromě pracovníků Povodí Ohře i hasiči, uvedl jejich mluvčí Martin Kasal. "Jsme připraveni okamžitě přijet a pomoci třeba s pytlováním a stavbou hráze, pokud to bude nutné," uvedl Kasal.   vlm snm  