 Olomoučané uvidí snímky Michaely Spurné z dětského prostředí  Olomouc 5. ledna (ČTK) - Cyklus náladových barevných fotografií Karneval představí od úterý v kavárně Amadeus Arcidiecézního muzea v Olomouci fotografka Michaela Spurná. Snímky z dětského prostředí ocenila porota loňského ročníku soutěže Czech Press Photo. Zájemci si mohou výstavu prohlédnout do 27. února, sdělila dnes ČTK kurátorka výstavy Štěpánka Bieleszová.   Spurná se fotografii vážněji věnuje od roku 2008, kdy začala navštěvovat kurzy České fotoškoly v Olomouci. Začala dokumentovat dění kolem sebe, a to především vlastní rodinu a dceru, s níž byla na mateřské dovolené. Poetické snímky zařazené do souboru Karneval pak vznikaly v průběhu jednoho roku.   "Jako pozadí pro dynamicky pojaté fotografické záznamy zvolila autorka záběry ze společenských akcí pro děti. Někdy roztančenou, jindy posmutnělou a melancholickou dívenku zde vidíme šťastnou na dětském dni, soustředěnou na besídce, okouzlenou na bále. Ostatně rodina a dokumentace dění uvnitř rodinného kruhu je zatím nejsilnější stránkou autorčiných fotografií," uvedla Bieleszová.   Autorčin cit pro okamžitý záznam situace, schopnost empatie do dětského světa a snahu o převzetí okouzleného dětského vidění ocenila i porota soutěže Czech Press Photo. Karneval získal v roce 2010 druhou cenu v kategorii Umění a zábava. "Do soutěže jsem zaslala osm snímků. Musím přiznat, že takový úspěch a navíc tak brzy jsem nečekala," řekla Spurná.   Komorní fotogalerie v kavárně Amadeus Arcidiecézního muzea vznikla v roce 2009 a představuje tvorbu fotografů převážné mladé generace.   srd snm  