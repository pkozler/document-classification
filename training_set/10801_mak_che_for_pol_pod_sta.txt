 Senát schválil přísnější sledování aut převážejících výbušniny   Praha 9. června (ČTK) - Sledování aut, která převážejí výbušniny, bude přísnější. Počítá s tím novela o hornické činnosti, která také mění pravidla pro projektování a výstavbu podzemních děl. Předlohu dnes hladce schválil Senát, nyní čeká na podpis prezidenta.   Vozidla s nákladem více než 20 kilogramů výbušnin nebo 50 rozbušek budou muset být podle novely vybavena zařízením, které umožní jejich sledování policií. Firmy dopravující výbušniny budou muset policejnímu prezidiu ohlašovat jejich přepravu alespoň 24 hodin předem. Sledovací zařízení pro jedno auto bude stát podle odhadů 15.000 korun. Pro celkem 20 firem, které převážejí výbušniny, by tak náklady měly činit 300.000 korun.   Novela v souvislosti s propady při stavbě pražského tunelu Blanka stanoví to, že podzemní díla smí projektovat jen báňský projektant, který bude také odpovědný za bezpečnost staveb i jejich kvalitu. Firmy, které těží v podzemí nebo razí podzemní stavby, budou muset zajistit báňskou záchrannou službu. Budou muset mít pracovníka, který bude likvidovat havárie.   Součástí předlohy je také povinnost pořadatelů ohňostrojů ohlašovat je obecnímu úřadu a hasičům nejpozději v předposlední pracovní den před jejich provedením. Ministerstvo průmyslu a obchodu má spolu s Českým báňským úřadem stanovit vyhláškou bezpečnostní a technické požadavky na zacházení s pyrotechnickými výrobky.   lp jw  