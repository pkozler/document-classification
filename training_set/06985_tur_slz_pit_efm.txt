 Student Agency: Obrat agentury dovolena.cz dosáhl 750 milionů Kč  Praha 31. května (ČTK) - Internetový prodejce dovolená.cz měl od loňského do letošního května obrat 750 milionů korun. Za první rok svého působení získal v Česku přes 60.000 klientů. Na tiskové konferenci to dnes uvedl Radim Jančura, majitel společnosti Student Agency, která prostřednictvím serveru dovolená.cz zájezdy cestovních kanceláří nabízí. Za letošní kalendářní rok očekává zvýšení obratu na miliardu korun. Konkurenční agentury uvedená čísla zpochybňují.   "Správný výběr dovolené závisí na výběru destinace a hotelu, nikoliv cestovní kanceláře," vysvětlil Jančura. Podle Petra Pěcha, manažera produktu dovolená.cz, jsou nabídky řazeny podle konkrétních hotelů, pod kterými si zákazník může vybrat zájezdy českých a německých kanceláří podle ceny.   Některé konkurenční agentury uváděné údaje o hospodaření zpochybňují. "Co se týče prezentovaných výsledků společnosti Student Agency, zdá se mi uvedený prodej v hodnotě 750 milionů korun přehnaný. A to i když zvážíme velkou reklamní aktivitu portálu dovolená.cz," řekl Igor Uherčík, jednatel společnosti Zájezdy.cz. Podobně se vyslovil také marketingový ředitel největší internetové cestovní agentury Invia.cz Michal Tůma. Podle něj na tuzemském trhu loni nebylo pro takto vysoký obrat dost prostoru.   Podle Jančury trh prodeje zájezdů prostřednictvím internetu v blízké budoucnosti výrazně poroste. Během dvou let se objem internetového prodeje zájezdů prostřednictvím cestovních agentur zvýší ze současných tří na čtyři miliardy korun ročně. Z toho chce Jančura u svého projektu dovolená.cz získat objem tržeb kolem tří miliard a stát se největším prodejcem na trhu. Pomoci k tomu má i spolupráce agentury dovolená.cz a internetového portálu Centrum.cz.   Největší cestovní agenturou z hlediska tržeb je v současnosti Invia.cz, která za loňský rok uvedla tržby ve výši 1,6 miliardy korun. Další výrazný prodejce, Zájezdy.cz, loni utržil 574 milionů korun.   cfr vju  