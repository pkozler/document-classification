 Za krádeže vláčků uložil hradecký soud tresty tři až 8,5 roku  --------------------    Ke zpravodajství: FOTO/aktuality; AUDIO   Zprávu jsme upravili v celém rozsahu, doplnili o další informace a vyjádření.   --------------------    Hradec Králové 28. ledna (ČTK) - Za krádeže stovek železničních modelů za zhruba šest milionů korun uložil dnes královéhradecký krajský soud čtveřici tresty od tří let do 8,5 roku. Muži se ke krádežím částečně přiznali. Kradli i v prodejnách a restauracích. Rozsudek dosud není pravomocný, obžalovaní i státní zástupce Jan Vodička si ponechali lhůtu na odvolání.   Na 8,5 roku poslal soud do vězení Petra Velikého, Pavel Švrčina si ve vězení odpyká 7,5 roku, Libor Žihala dostal čtyři roky vězení a Roman Žlebek, kterého obžaloba kromě podílu na části krádeží také vinila z poskytování pervitinu, si odpyká tři roky. Velkému, Švrčinovi a Žihalovi soud také uložil nahradit část způsobené škody, například Městskému kulturnímu středisku ve Studénce mají uhradit 222.000 korun.   "Obžalovaní se ke krádežím doznali, namítali však, že odcizili méně věcí, zpochybňovali také hodnotu ukradeného zboží," řekl při vynesení rozsudku předseda senátu Petr Mráka. Výši trestů zdůvodnil tím, že muži byli již v minulosti odsouzeni. Obžaloba vinila z podílu na krádežích původně pět mužů, soud však rozhodl, že skutky jednoho z nich budou projednávány samostatně.   Podle obžaloby se členové skupiny například podíleli na krádeži vláčků z prodejny v Německu, kde způsobili škodu za více než 2,5 milionu korun. V červenci 2009 kradli také v Železničním muzeu v Lužné na Rakovnicku. Mezi ukradenými exponáty byl i model parní lokomotivy z období Rakousko-Uherska v měřítku 1:20. Hodnotu tohoto modelu stanovil majitel na 600.000 korun.   Soudce Mráka dnes řekl, že hodnota tohoto modelu na základě dokazování dosahuje 1,5 milionu korun, protože modelář při jeho výrobě strávil nepředstavitelné množství vysoce odborné jemné práce. Sám modelář u soudu uvedl, že na stavbě modelu strávil pět až šest tisíc hodin.   Státní zástupce dnes novinářům řekl, že Velký a Švrčina byli fanoušky železničních modelů a v modelech se vyznali. Zatímco průmyslově vyráběné modely dál prodávali, unikátní kusy si Velký nechával. "Obžalovaní byli recidivisty, na krádeže si opatřovali vždy nové oblečení, měnili obuv a na každé vloupání měli nové nářadí. To svědčí o tom, že se nejednalo o laiky," řekl Vodička. Část ukradených modelů se podařilo vrátit původním majitelům.   Jakub Sochor mol  