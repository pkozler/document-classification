 V liberecké zoo se narodilo mládě vzácného gibona bělolícího  Liberec 17. května (ČTK) - Liberecká zoologická zahrada se může pochlubit dalším zajímavým přírůstkem. Narodilo se v ní mládě ohroženého gibona bělolícího. Opička přišla na svět v sobotu 14. května a lidé ji už nyní mohou spatřit v pavilonu opů v centrální části zahrady, řekl dnes ČTK mluvčí zoo Ivan Langr. Liberecká zoologická zahrada gibony bělolící chová od poloviny 70. let minulého století. Úspěšným odchovem se podle Langra může pochlubit poosmé.   Mládě se narodilo osmnáctileté samici Wen Wen a o dva roky staršímu samci Matějovi. Tento pár od roku 2003 přivedl na svět čtyři potomky, zatím poslední se narodil před třemi lety. I s čerstvým přírůstkem nyní chová liberecká zahrada gibonů bělolících pět; jeden dospělý pár a tři jejich mláďata.   Ošetřovatelé zatím nevědí, jestli se narodil sameček nebo samička. Mláďata gibonů bělolících totiž přicházejí na svět béžově zbarvená po matce. Přibližně v době prvních narozenin mění barvu srsti na černou, po otci. Teprve po dalších asi třech letech je tedy možné pohlaví podle sekundárních znaků určit. Samice se totiž opět přebarví do béžové, samci zůstávají černí.   Pokud však není skutečný důvod, je podle Langra zbytečné pohlaví mláďat zjišťovat. "U toho současného to nebudeme vědět ještě dlouho. U předchozího mláděte se už s určitou pravděpodobností tipuje, že by to mohl být samec," doplnil mluvčí zahrady.   Východoasijští giboni představují přechodnou skupinu mezi vyššími opicemi a lidoopy. Ve větvích stromů se pohybují takzvanou brachiací, což je pohyb pomocí rukou v závěsu pod větví. Jsou natolik přizpůsobeni životu na stromech, že se jejich dolní končetiny zkrátily a na pevné zemi se pohybují jen pomalu a s obtížemi. Jsou také jedni z nejhlasitějších primátů.   Gibon bělolící však patří mezi kriticky ohrožené druhy. Ohrožuje jej odlesňování a také lov. Je proto zařazen do Evropského záchovného programu (EEP).   jem snm  