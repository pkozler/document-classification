 Hospodářská krize se prý českých cestovních kanceláří nedotkla  Brno 16. ledna (ČTK) - Hospodářská krize se českých cestovních kanceláří výrazně nedotkla. Lidé své návyky neměnili, tradicí zůstává jedna dovolená v roce. Lidé chtějí, aby byla kvalitní a proto na ní nešetří. ČTK to na veletrzích cestovního ruchu GO a REGIONTOUR řekl tajemník Asociace cestovních kanceláří ČR Michal Veber.   Češi také rádi vyhledávají nové destinace. Populární jsou exotické zájezdy, dodal Veber.   Mezi oblíbenými destinacemi nadále vede Chorvatsko, které soupeří se Slovenskem. Lidé jezdí do obou zemí autem. Chorvatsko podle oficiálních statistik navštívilo loni přes půl milionu Čechů. Na Slovensku jich bylo o zhruba 50.000 méně.   Na Slovensko Čechy lákají zlepšující se služby. Například lyžařská střediska se snaží svou nabídkou konkurovat Rakousku. "Nabízí bydlení i s permanentkou, což jsou taháky, na které turisty dostanou. Pro lidi jsou tyto zájezdy cenově dostupnější. Různá střediska také své nabídky spojují," upozornil Veber.   Češi, kteří využívají cestovních kanceláří, podle Vebera chtějí kvalitní služby. "Pořád platí, že dovolenou má člověk jednou za rok a je ochoten za ni zaplatit. Pokud člověk používá cestovní kancelář, chce kvalitní služby," uvedl.   Rozvoj cestovního ruchu do vzdálenějších destinací roste s klesajícími cenami letenek a větším počtem charterových letů. Standardem jsou dnes deseti až jedenáctidenní pobyty.   Podle Vebra se rozmáhají exotické zájezdy. Díky nižším cenám letů se do atraktivních oblastí turista dostane jednodušeji. "Kdysi byl populární Mauritius, v nabídce to byla jediná exotická destinace, dnes je to jinak," uvedl. Podle něj je nyní nabídka daleko širší. Cestovní kanceláře nabízí pobyty prakticky v celé jižní Americe, atraktivní jsou i Čína, Tibet a Indie.   Požáry a špatná hospodářská situace zamíchaly v loňském roce zájmem Čechů o Řecko. "V prodeji byly zmatky, situace se nakonec uklidnila. Destinace se paradoxně stala velmi výhodnou. Servis se vylepšil maximálně a cestovní ruch dělá velké procento hrubého domácího produktu Řecka," uvedl Veber.    Filip Vrána jw  