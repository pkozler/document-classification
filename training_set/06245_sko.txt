 Děkan filozofické fakulty olomoucké UP odvolal šéfa bohemistů  Olomouc 22. ledna (ČTK) - Napjatá atmosféra panuje na filozofické fakultě olomoucké Univerzity Palackého po nejnovějším kroku jejího děkana Jiřího Lacha, který odvolal vedoucího katedry bohemistiky Lubomíra Machalu. Literární historik a dlouholetý šéf katedry s jeho krokem nesouhlasí a chce se bránit. Informuje o tom dnešní Olomoucký deník (Deník).   "Učinil jsem tak z důvodu vážného manažerského selhání," zdůvodnil své rozhodnutí Lach. Machala však odmítá, že by se dopustil výrazných chyb. "Celou záležitost nechávám posoudit právníky, kromě jiného i proto, že zásadně nesouhlasím s věcnou stránkou děkanova zdůvodnění," řekl Deníku Machala s tím, že podrobnosti prozatím nebude s ohledem na citlivou situaci zveřejňovat.   Změna ve vedení bohemistiky vyhrotila již tak napjatou situaci, která v poslední době na nejpočetnější fakultě univerzity panuje. Počátkem prosince děkan na setkání akademické obce, které bylo podle mnohých nejbouřlivější od listopadu 1989, představil svůj plán na vyřešení finanční krize fakulty způsobenou zejména drastickým úbytkem peněz, které do vysokého školství přitékají ze státní kasy.   Katedry, které mají ekonomické potíže nebo problémy s uznáním svých oborů u akreditační komise, si podle děkana mají udělat pořádek v hospodaření a důsledně kontrolovat, jak kvalitní práci jejich členové odvádějí. Jinak by muselo dojít ke slučování kateder a propouštění.   "Dal jsem prostor vedoucím kateder, aby kritickou situaci řešili s tím, že pokud to bude fungovat, k reorganizaci nebudeme muset přikročit. V případě pana profesora Machaly jsem si ovšem jistý, že by to nefungovalo," poznamenal Lach.   Nejnovější personální změnu hlasitě kritizuje například vedoucí katedry germanistiky Ingeborg Fialová. "Takhle jednoduše se odvolávají vedoucí kateder, kteří byli do funkce instalováni výběrovým řízením? Není to protiprávní? Není to diktátorská zvůle děkana?" uvedla v hromadném mailu, který koluje po univerzitě.   Podle Lacha však o platnosti odvolání nemůže být pochyb. "Takovýto krok může někomu připadat neobvyklý, protože k němu v minulosti nedocházelo. Pozice děkana mi jej ale samozřejmě umožňuje," tvrdí. Prázdné místo po Machalovi teď částečně spravuje děkan, který chce začátkem února vypsat výběrové řízení.   orv vit  