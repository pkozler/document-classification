 Neplatičům dluhů má po exekuci dávek zůstat nezabavitelné minimum  Praha 12. ledna (ČTK) - Neplatiči dluhů by ani po případné exekuci sociálních dávek o celý příjem od státu přijít neměli. Exekutor by jim musel nechat minimálně dvojnásobek životního minima. Počítá s tím návrh zákona, který chystá ministr práce Jaromír Drábek (TOP 09). Řekl to dnes novinářům.   "Není to tak, že by těm lidem byl sebrán veškerý majetek nebo veškeré dávky do poslední koruny. I u těch sociálních dávek je tam navrhováno nezabavitelné minimum," uvedl Drábek. Stejně jako u exekucí na mzdu či důchod by musela člověku zůstat podle něj nezabavitelná částka. Ta nyní činí dvojnásobek životního minima.   Zatímco exekutor může nyní zabavit mzdu či důchod, na sociální dávky sáhnout nemůže. "Je potřeba sjednotit možnost postižení exekucí u všech různých příjmů. A pokud dnes podléhá exekuci mzda i starobní a invalidní důchod, tak je velmi nesprávné, že dávky ze státní podpory exekucím nepodléhají," zdůvodnil chystané změny ministr. Nedokázal zatím odhadnout, kdy by opatření mohla začít platit.   Exekuce by se podle Drábka měla týkat všech dávek, které se vyplácejí pravidelně a opakovaně. Dotkla by se tak zřejmě třeba i rodičovského příspěvku. Ministr míní, že nynější stav přispívá i k tomu, že někteří dlužníci se sociálními dávkami nemají zájem jít do práce. Mzdu jim totiž exekutor vzít může, ale podporu od státu ne.   Nejmenší koaliční strana Věci veřejné Drábkův záměr chválí, musí ho ale podle ní doprovázet další opatření. Se "směřováním k vyšší odpovědnosti dlužníků vůči věřitelům, a to skrze možnost strhávání dluhů z dávek" VV souhlasí, uvedly v prohlášení. Podle šéfa strany Radka Johna by se exekuce měla týkat ale jen dlužníka, jeho blízkým by se měla vyhnout.   Současně by VV prý chtěly chránit i ty, jejichž tíživou situaci "zneužili někteří nemravní poskytovatelé půjček". Možnost exekuce proto strana navrhuje doplnit i regulacemi. Poskytovatel, který půjčí peníze někomu, kdo nemá na splácení, by podle VV měl na sebe vzít část rizika.   Se zabavováním sociálních dávek již před časem přišla radnice v Chomutově. Lidem, kteří dlužili na nájemném, exekutor po vyplacení dávek peníze zabavil. Proti postupu města se postavil ombudsman i vládní zmocněnec pro lidská práva.   ktk rot          