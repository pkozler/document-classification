 iHNed.cz: Bárta chystá nový zákon o vyvlastňování pozemků  Praha 24. ledna (ČTK) - Ministr dopravy Vít Bárta chystá nový zákon o vyvlastňování, který by oddělil proces vyvlastňování od jednání o náhradě za pozemek. Při sporu o cenu rozhodne soud, ale stavba se už rozběhne. Informoval o tom dnes server iHNed.cz, prosazení nového zákona požaduje ministr ve své "dopravní superkoncepci", která určuje rozvoj silniční a železniční sítě na příštích 15 let.   Zákon už sepisuje speciální komise, ve které jsou zástupci resortu dopravy a ministerstva pro místní rozvoj. "Pokud by měl člověk přijít o majetek, dostane i nadále náhradu. Neshody ale nemohou brzdit stavbu," řekla serveru mluvčí ministerstva pro místní rozvoj Jana Jabůrková.   V praxi by to znamenalo, že pokud majitel půdy odmítne výkupní cenu nabízenou státem, spory o náhradě bude řešit soud. Mezitím by však už na pozemek mohly vjet stavební stroje a budovat dálnici, pokud by její stavba byla ve veřejném zájmu. Podobný zákon už poslanci v předchozích letech dvakrát projednávali, ale parlamentem neprošel.   Podle serveru by majitelé pozemků spolu s půdou ztratili hlavní argument pro boj se státem a nemohli by stavbu blokovat. "Je to strašná představa. O vyvlastnění by de facto rozhodoval státní úředník. Už několikrát jsme proti těmto změnám protestovali, a pokud projdou, může to celé skončit u Ústavního soudu," řekl serveru iHNed předseda Svazu vlastníků půdy František Janda.   Hlavním problémem je podle něj to, že stát nabízí za pozemky oproti zahraničí nízké částky, a proto se majitelé se státem raději soudí. Soud častěji určí pro majitele pozemků výhodnější cenu. "U nás stát nabízí 50 korun za metr a v EU v přepočtu 500 korun," poznamenal Janda.   Návrh zákona má být podle harmonogramu dokončen v březnu a na přelomu května a června by ho měla projednávat vláda. Bárta podle serveru argumentuje tím, že pokud návrh neprojde, Česko se v nejbližších letech nedočká 346 kilometrů nejdůležitějších dálnic, které chce ministerstvo stavět spolu se soukromníky.   fsl dvd  