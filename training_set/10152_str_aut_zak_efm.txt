 Tisk: MAN chce od bývalého šéfa 237 milionů eur kvůli korupci  Mnichov 17. ledna (ČTK) - Německá strojírenská skupina MAN požaduje od svého bývalého generálního ředitele Hakana Samuelssona odškodné 237 milionů eur (5,8 miliardy Kč) kvůli korupční aféře v podniku. Informoval o tom německý list Süddeutsche Zeitung na svých internetových stránkách.   Odškodné má kompenzovat náklady společnosti související s touto aférou. Firma v rámci dohody o ukončení vyšetřování korupce při získávání zakázek zaplatila zhruba 150 milionů eur a měla kvůli této kauze také řadu dalších výdajů. Samuelssonův právní zástupce nicméně označil požadavek za neopodstatněný.   Odškodné firma podle listu požaduje také od některých dalších bývalých vedoucích pracovníků. MAN viní bývalé manažery, že korupci umožnili nedostatečným kontrolním systémem.   Společnost MAN je známá zejména produkcí nákladních automobilů. Vyrábí také autobusy, naftové motory a turbiny. Je rovněž poskytovatelem průmyslových služeb a zaměstnává více než 50.000 lidí po celém světě.   pmh vju    