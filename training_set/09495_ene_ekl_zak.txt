 Aktuálně:Výrobci solárního proudu pro svou spotřebu zažalují stát  Praha 8. května (ČTK) - Desítky majitelů malých solárních elektráren, kteří si vyrábějí proud pro sebe, aniž by ho dodávali do sítě, chystají společnou žalobu na stát. Napsal to dnes server Aktuálně.cz. Podle novely zákona o obnovitelných zdrojích energie totiž od ledna přišli všichni majitelé takzvaných ostrovních provozů o státní dotaci za vyrobenou elektřinu. Pokud chtějí dotaci znovu získat, musí se do konce roku připojit do sítě. Žalobou se chtějí od státu domáhat peněz, které jim kvůli novele nevyplatí.   Pro mnohé majitele třeba jen několika solárních panelů na střeše chalupy je ale požadavek zákona technicky neřešitelný, protože nejbližší kabely jsou vzdálené i kilometry daleko. Od loňského února navíc úřady vyhlásily stop-stav pro připojování veškerých nových slunečních elektráren do sítě. Pokud by se přece jen některému ostrovnímu systému podařilo připojit, jeho majitel přijde o velké peníze, protože od ledna se výkupní ceny solárního proudu propadly o polovinu.   "Odhaduji, že bychom ji (žalobu) mohli podat v létě," řekl serveru Pavel Doucha z advokátní kanceláře Šikola a partneři, která hromadnou žalobu na stát chystá pod hlavičkou České průmyslové fotovoltaické asociace. Doplnil, že kancelář kromě drobných majitelů několika solárních panelů zastupuje například i hotel, který má fotovoltaickou elektrárnu o výkonu několika desítek kilowattů. "Ve sporu půjde o miliony nebo spíš o desítky milionů korun," poznamenal Doucha.   I relativně malá elektrárna na střeše chaty vyjde na stovky tisíc korun, píše server. Někteří lidé si kvůli tomu vzali hypotéku, jenže pak stát změnil původní podmínky a přestal ostrovní systémy jakkoli dotovat. Odůvodnil to tím, že by lidé mohli ostrovní provozy zneužívat a pouštět třeba vyrobený proud do země. Žádný takový případ se ale podle Aktuálně.cz neprokázal.   Právník Doucha nejspíš použije při vymáhání odškodnění cestu, kterou před několika lety vyšlapali soukromí majitelé domů s nájemními byty. Majitelé domů použili zákon o odpovědnosti za škodu způsobenou při výkonu veřejné moci a uspěli s tím u Ústavního soudu, podle něhož stát nese odpovědnost za to, že vlastníci jsou regulovaným nájmem kráceni na svých právech. Spor o náhradu škody s českou vládou se ovšem už několik let táhne u Evropského soudu pro lidská práva ve Štrasburku.   "Skutečně vážně uvažujeme o tom, že půjdeme touto cestou," řekl serveru Doucha. Podle něho má tento postup výhodu v tom, že žaloba míří přímo proti státu, a nikoli třeba proti distribučním společnostem. Konečná podoba žaloby proti státu vznikne v nejbližších týdnech.   Kromě majitelů ostrovních systémů se proti státu chystají i další žaloby. Týkají se zpětné 26procentní daně na elektřinu z fotovoltaických elektráren, které byly uvedeny do provozu loni a předloni a které jsou připojeny do sítě. Výnos z daně má sloužit k utlumení skokového zdražení elektřiny pro domácnosti i firmy kvůli tomu, že stát nezvládnul rozvoj slunečních elektráren. Solární podnikatelé pokládají retroaktivní daň za neoprávněnou; její zavedení kritizovala i Evropská komise.   Finanční kompenzaci po státu už rovněž žádají první dvě zahraniční společnosti. Pokud se s nimi úřady nedohodnou, odstartuje za několik měsíců arbitráž, napsal server Aktuálně.cz. "Cítí se poškozeny, a proto se domáhají ochrany svých investic," řekl Michal Donath z agentury Donath Business &amp; Media, která firmy mediálně zastupuje.   Na stát se o finanční náhradu podle Donatha obrátila německá Voltaik Netverk GmbH a lucemburská Radiance Energy Holding. Obě firmy jsou členy sdružení International PhotoVoltaic Investors Club (IPVIC), které v Česku vlastní solární parky o celkovém výkonu asi 100 megawattů. Podrobnosti včetně požadované částky ovšem Donath nesdělil.   Stát podporu solárních elektráren omezil, protože se zvyšovaly náklady na dotace placené provozovatelům elektráren za vykoupenou elektřinu z obnovitelných zdrojů. Celkový výkon elektráren totiž výrazně rostl, protože klesaly náklady na jejich pořízení, a tím se zkracovala návratnost investic do fotovoltaických projektů. Instalovaný výkon fotovoltaických elektráren v ČR, na které Energetický regulační úřad (ERÚ) vydal licenci, na konci března činil 1958 megawattů. Na začátku loňského roku byl přitom výkon slunečních zdrojů 463 MW.   dvd  