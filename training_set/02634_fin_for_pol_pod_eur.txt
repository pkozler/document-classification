 Senát asi umožní záložnám přeměnit se v banky  Praha 12. ledna (ČTK) - Spořitelní a úvěrní družstva asi budou moci do budoucna požádat o bankovní licenci, která by jim umožnila podnikat jako ostatním bankám. Musela by ale změnit svou právní formu na akciovou společnost. Počítá s tím vládní novela o zpřísnění regulace finančního trhu, kterou dnes doporučil schválit senátní ústavně-právní výbor. Horní komora bude novelu schvalovat koncem měsíce.   Návrh na zápis změny formy kampeliček na akciovou společnost by měl být podle úpravy možný až poté, co Česká národní banka udělí licenci i souhlas ze změnou. Po zápisu změny do obchodního rejstříku budou moci kampeličky začít podle licence podnikat.   Vládní návrh má zlepšit fungování finančního trhu i spolupráci mezi dohledovými orgány v rámci Evropské unie. Banky, spořitelní a úvěrní družstva a obchodníci s cennými papíry budou muset podle novely posílit kontrolní systémy. Jedním z takových opatření bude vytvoření takzvaného výboru pro odměňování. Ten stanoví pravidla pro přidělení odměn, která se budou vztahovat na osoby ovlivňující rizikový profil finanční instituce.   Pro centrální banku novela zavádí povinnost informovat tento výbor o odměnách bankovních manažerů. Tyto informace mají sloužit ke srovnání systémů odměňování a postupů jednotlivých bank. Předávané informace se mají týkat počtu lidí, kteří pobírají nejméně milion eur (aktuálně zhruba 25 milionů korun), a to v členění podle činností banky. Informace by měly obsahovat údaje o hlavních složkách mezd, prémií, dalších odměn a penzijních výhod.   Novela také dává právo ČNB, aby po kampeličkách, které mají problémy s hospodařením, vyžadovala nápravu. Může například chtít, aby záložna omezila pohyblivou část odměn nebo přednostně z čistého zisku navýšila kapitál.   mhm vju  