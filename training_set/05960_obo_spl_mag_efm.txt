 V Plzni se ve středu otevře největší hobbymarket Hornbach v Česku  --------------------    Ke zpravodajství: AUDIO   --------------------    Plzeň 24. května (ČTK) - V Plzni se ve středu v 07:00 otevře největší hobbymarket Hornbach v Česku s prodejní plochou přes 22.000 metrů čtverečních. Půjde o sedmou prodejnu tohoto německého řetězce v zemi, který se chce rozrůst na 13 až 15 marketů a příští týden otevírá obchod v Ostravě. Celkové investice v Plzni do pozemku, budovy a vybavení přesáhly 31 milionů euro (přes 750 milionů Kč). Velkoprodejna zaměstná 126 lidí, převážně řemeslníků z Plzeňska, řekl ČTK generální ředitel Hornbach Baumarkt CS May Meulenberg. Podle něj je market svého druhu jeden z největších v Evropě.   "Zájem o práci byl opravdu velký, hlásily se nám tisíce lidí," uvedla ředitelka marketingu Helena Ševčíková. Hobbymarket zaměstnal malíře, truhláře, zedníky, instalatéry, elektrikáře, topenáře, dlaždiče a zahradníky, kteří podle Meulenberga dokážou "kompetentně poradit". Prodejna nabízí 120.000 produktů pro zahrádkáře a kutily, z nichž více než polovinu podle jednatele Jaroslava Paděry nakupuje od českých firem. Součástí marketu je také zastřešené drive-in centrum stavebnin, kam mohou vjet mezi regály nákladní i osobní vozy.   "Čechy jsme poznali jako schopné kutily. Naše obraty v krizi se stabilizovaly, ale od příštího roku čekáme jejich nárůst v celé východní Evropě. Už nyní prodeje rostou," řekl Meulenberg.     U obchodního centra naproti Prazdroji na Rokycanské třídě vzniklo 500 parkovacích míst. Otevřeno bude mít denně do 21:00. Firma údajně jako jeden z mála hobbymarketů prodává na faktury i malým řemeslníkům, kteří si vyřídí klubovou profi kartu umožňující čerpání slev a výhod.   V Česku patří Hornbach k pěti největším hobbymarketovým řetězcům. K jeho konkurentům patří OBI, Baumax, Bauhaus a Globus Baumarkt. "Nyní máme podíl na trhu 13 procent a OBI 16 procent. Po otevření Plzně a Ostravy budeme mít stejně jako OBI," řekl Meulenberg. Obliba hobbymarketů v ČR roste a pravidelně v nich nakupuje více než polovina českých kutilů a zahrádkářů.   Hornbach je jedním z největších provozovatelů stavebních a zahradních marketů v Evropě. Firma má 130 velkoplošných marketů v devíti zemích, z toho sedm v ČR, kde mají velikost zhruba 20.000 metrů čtverečních. Této velikosti nedosahuje žádný jiný konkurent v Evropě, řekla ředitelka. Rodinná firma z jižního Německa byla založena v roce 1877.   Václav Prokš jpt  