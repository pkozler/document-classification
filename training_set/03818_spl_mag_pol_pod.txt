 Plzeň bude mít ples v andělském stylu, krajský bude muzikálový  --------------------    Ke zpravodajství: ilustrační FOTO ve Fotobance  ID foto: FO01206066, FO01208144   --------------------    Plzeň 5. ledna (ČTK) - Ve znamení andělů, kteří město provázejí po staletí, se letos ponese sedmý reprezentační ples Plzně. Plzeňský kraj zase letos vsadil při svém osmém plese na téma muzikálů a muzikálové noci. I když kvůli krizi se šetří na řadě akcí a míst, plesy města a kraje, které se uskuteční v nejreprezentativnějších prostorech města v Měšťanské besedě, přijdou na stovky tisíc korun.   "Andělé provázejí Plzeň v celé její historii. Ať je to anděl jako štítonoš ve znaku města nebo andělíček pro štěstí na mříži katedrály svatého Bartoloměje anebo anděl jako jeden z chrličů na náměstí Republiky," řekl o mottu letošního plesu Petr Kukla z pořádající agentury. Podle mluvčí magistrátu Zdeňky Kubalové budou náklady na ples, který bude 21. ledna, do půl milionu korun, podobné jako jiné roky.   Už příchod na ples předznamená nebeskou atmosféru - budova Měšťanské besedy bude nasvícená zářivou modrostříbrnou barvou. Vchod prosvítí zlatostříbrný kužel světla. "Velký sál by měl na návštěvníky působit jako opravdový nebeský ráj. Celá podlaha bude pokryta suchou mlhou až do výšky 30 centimetrů, což navodí pocit chůze a tance v oblacích. Využijeme také efektu padajících hvězd," popsal Kukla. Na dvoře dovedou tanečníky ohně a barevné kouře k replice andělíčka, kde si mohou zapálit svoji svíčku a tajně vyslovit přání.   Na programu plesu je vystoupení baletního souboru Divadla J. K. Tyla, k tanci zahraje orchestr Václava Hybše a hosty budou umělci, kteří podpořili kandidaturu Plzně na Evropské hlavní město kultury 2015, Lubomír Brabec, Stáňa Fořtová-Topinková či Martin Stránský.   Plzeňský kraj letos podle mluvčí úřadu Petry Jarošové vsadil na téma muzikálové noci. Atmosféra plesu by měla 18. února přenést návštěvníky stovky kilometrů a desítky let daleko. Hudební program nabídne například vystoupení Jitky Čvančarové nebo Václava Noida Bárty s výběrem muzikálových melodií či Xindla X s kapelou.   Mezi velkými plesy v Plzni si získal místo i česko-německý ples. Letos se uskuteční 29. ledna potřetí a tanečníkům z obou stran hranice nabídne pohádkovou tematiku.   lap kš    