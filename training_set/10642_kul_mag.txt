 Robert Duvall byl oceněn v Hollywoodu, kde nechal své otisky  --------------------    Ke zpravodajství: FOTO ve Fotobance  ID foto: F201101060210701, F201101060209901, F201101060129801, F201101060129401   --------------------     Los Angeles 6. ledna (ČTK) - Svoje otisky má nyní v betonu na nádvoří Čínského divadla v Hollywoodu i oscarový herec Robert Duvall. Slavnostní ceremoniál, kdy ponořil svoje ruce a nohy do údajně nejtvrdšího betonu na světě, byl oslavou jeho téměř půl století dlouhé herecké kariéry a zároveň 80. narozenin.   Dav diváků a fotografů sledoval ve středu Duvalla, jak zanechává svoje otisky na nádvoří divadla, kde se podobný ceremoniál odehrává od 20. let minulého století. Svoje otisky zde má téměř 200 filmových umělců, mezi nimi Mary Pickfordová a Douglas Fairbanks, kteří byli v roce 1927 mezi prvními, kdo se tu do betonu vepsali. Své otisky tady mají Meryl Streepová, Will Smith, Daniel Radcliffe, tanečníci Fred Astaire a Ginger Rogersová, zpěváci Frank Sinatra a Bing Crosby nebo i roboti z filmových Hvězdných válek R2 D2 a C-3PO se zloduchem Darthem Vaderem.     Duvall byl několikrát nominován na Oscary, například za roli ve filmu Kmotr, Apokalypsa, Velký Santini, Žaloba nebo Apoštol. Zlatou sošku si odnesl za roli v dramatu Tender Mercies z roku 1983.   Minulý měsíc byl nominován na cenu amerického hereckého svazu Screen Actors Guild (SAG) za hlavní roli v mysteriózní komedii Get Low.   ko kš  