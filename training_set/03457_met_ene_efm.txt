 Malé vodní zdroje ČEZ na západě Čech mají vinou povodní problémy  Plzeň 18. ledna (ČTK) - Povodně způsobily problémy většině západočeských malých vodních elektráren Skupiny ČEZ. Zdroj v Plzni-Bukovci a Hracholusky na Plzeňsku stojí, na Šumavě trápí obsluhu vodních děl pády stromů, řekl ČTK regionální mluvčí ČEZ Martin Sobotka. Velké srážky na konci minulého roku naopak přinesly firmě nadprůměrné výsledky.   "Nejzávažnějším důsledkem povodní je stržený břeh na náhonu elektrárny Bukovec. Až voda opadne, uvidíme, jak to bude vážné. Jinak navzdory vžitým představám, jsou o povodních elektrárny většinou mimo provoz," uvedl šéf malých vodních elektráren ČEZ v Plzeňském kraji Jiří Kysilka.   Hracholusky, které loni v prosinci vyrobily nadprůměrných 1,4 milionu kilowatthodin elektřiny, se vinou povodní zastavily 14. ledna. Energetici vyšli vstříc majiteli přehrady. "Nechceme komplikovat práci hrázných, kteří se snaží omezit dopad povodní," dodal Kysilka. Přehrada Hracholusky měla o minulém víkendu historicky nejvyšší odtok.   Turbíny Bukovce se zastavily už 8. ledna. Hladiny nad a pod elektrárnou se vyrovnaly a voda neměla potřebný spád. "Hladina byla výš než hráz na ústí náhonu. Přetékající voda proto vymlela břeh a poškodila přívod do elektrárny," uvedl mluvčí. Škody nejsou vyčísleny. Odborníci rozhodnou, zda je možné dílo do definitivní opravy provozovat.   Šumavské elektrárny Vydra, Čeňkova Pila a Černé jezero, které měly v prosinci podle Sobotky také "skvělé výsledky", si údajně s velkou vodou poradí snáz. "Jejich správci se snaží, aby sílu tajícího sněhu, využili beze zbytku. Nejlepším pomocníkem je jim rolba, krumpáč a pila. Z téměř desetikilometrového Vchynicko-tetovského kanálu je třeba odstraňovat průběžně napadané stromy," dodal Sobotka.   ČEZ má na západě Čech pět malých vodních zdrojů, které zajišťují zhruba půl procenta spotřeby regionu. Jejich celkový výkon je 11,1 MW. Největší je elektrárna Vydra se šesti megawatty. S 2,55 megawatty výkonu je druhý zdroj na Hracholuskách. Třetí je Černé jezero s výkonem 1,5 MW, následuje pět let fungující Bukovec s více než 600 kW. Nejmenším zdrojem ČEZ na západě Čech je stokilowattová Čeňkova pila z roku 1912.   Václav Prokš sap  