 Pospěch pomohl Slavii prvními dvěma góly k výhře nad Čáslaví  Praha 23. ledna (ČTK) - Fotbalisté Slavie zvítězili i ve svém druhém utkání v zimní přípravě. K dnešní výhře 3:1 nad druholigovou Čáslaví jim premiérovými dvěma góly v červenobílém dresu pomohl útočník Zbyněk Pospěch, který je v pražském klubu na testech. Třetí gól přidal ještě do poločasu Karol Kisel.   Pospěch se trefil dvakrát v rozmezí šesti minut - nejprve se prosadil hlavou a pak střelou k tyči. Ve Slavii je od soustředění v Peci pod Sněžkou a pokud trenéra Michala Petrouše přesvědčí, mohl by Pražanům na jaře pomoci vyřešit problémy s útočníky.   Pospěch kvůli zastavené činnosti za nesplacení smluvní pokuty svému bývalému agentovi a také kvůli sporu s Brnem, kde je podle svazu stále zaregistrovaný, přibližně rok nehrál. Na podzim mu odvolací komise zákaz zrušila a celou kauzou by měla rozřešit svazová arbitráž.   Dnes Pospěch odehrál stejně jako ostatní slávisté jeden poločas. V první půli postavil Petrouš silnější sestavu, po změně stran poslal na umělý trávník v Edenu hlavně mladíky. "S druhým poločasem spokojený vůbec nejsem. I když někteří hráči nenastoupili na svých postech, bylo v naší hře příliš mnoho nepřesností," uvedl Petrouš na klubovém webu.   Pospěch ho ale potěšil. "Jsem rád, že se Zbyněk trefil, určitě mu i takové branky pomohou získat znovu střelecké sebevědomí. Výhru nemůžeme přeceňovat, ale jsme rádi, že jsme zatím v obou zápasech zvítězili," dodal.   Vedle rekonvalescentů nenastoupil ani ofenzivní záložník Milan Černý, o kterého usiluje ruský celek Rostov na Donu. Podle slávistického webu ale jeho absence s chystaným přestupem nesouvisela.   pha ura  