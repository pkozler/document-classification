 Vládní komise bude jednat o majetkovém vyrovnání s církvemi  Praha 30. května (ČTK) - Vládní komise by se dnes měla dohodnout na konečné verzi nabídky pro církevní restituce. Návrh poté ministr kultury Jiří Besser (TOP 09), který komisi vede, předloží zástupcům církví. Vládní vyjednavači už dříve naznačili, že by stát měl církvím vracet hlavně zabavený majetek. Bez finančního odškodnění se ale restituce neobejdou.   Zasedání po schůzce vládní komise by se kromě církevních zástupců měl zúčastnit také šéf Asociace krajů a hejtman Jihomoravského kraje Michal Hašek a předseda Svazu měst a obcí ČR Oldřich Vlasák. Společně by tak měli přijmout konečnou verzi narovnávání vztahu mezi státem a církvemi, které byly za minulého režimu perzekvovány.   Ministerstvo zemědělství už také dokončilo soupis pozemků a lesů, které může vrátit v rámci církevních restitucí. Z následného jednání s církvemi by mělo vyplynout, kolik majetku budou církve moci převzít a kolik by měly činit finanční náhrady. Peníze by mohly být vypláceny v případě, že navrácení nebude z nějakého důvodu možné. Podle některých informací by se mohlo jednat o desítky miliard korun.   O vyrovnání s církvemi usiloval již Topolánkův (ODS) kabinet. Podle jeho návrhu se měla církvím navrátit asi třetina majetku zabaveného komunisty. Zbytek měla nahradit částka 83 miliard korun vyplácená po dobu 60 let, i s úroky mělo jít o 270 miliard korun. Tento návrh ale neprošel.   zim lp mkv  