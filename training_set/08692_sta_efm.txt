 Společnosti Zapa beton loni klesl zisk i celková výroba betonu  Praha 15. května (ČTK) - Čistý zisk společnosti Zapa Beton, předního tuzemského výrobce betonu, loni klesl o 37 procent na 150,9 milionu korun. Firmě se snížily také tržby a celková výroba. ČTK to zjistila z výroční zprávy společnosti uložené ve Sbírce listin.   Tržby skupiny Zapa beton se loni v Česku, na Slovensku a v Maďarsku snížily o 13 procent zhruba na tři miliardy korun. V Česku firma utržila 2,4 miliardy korun, což je meziroční pokles o 14 procent.   V roce 2010 vyrobila skupina celkově 1,6 milionu metrů krychlových betonu, meziročně je to zhruba o devět procent méně.   "Propad výroby samozřejmě kopíroval i pokles hospodářského výsledku, naše prognózy se však na základě vývoje v předešlém období pohybovaly ještě níže, a to mezi deseti až 15 procenty," uvedl ve výroční zprávě předseda představenstva firmy Jaromír Chmela. Pokles objemu stavebních prací očekává Zapa beton také letos, propad už ale bude pravděpodobně mírnější než loni.   Firma na konci loňského roku zaměstnávala 541 lidí, což je meziročně mírný nárůst. "Vzhledem k nepříznivému vývoji stavebnictví jsme byli nuceni přistoupit v průběhu roku 2010 k několika úsporným opatřením jako omezení směnného provozu v lomech nebo omezení výroby v nerentabilních provozovnách, jsem však velmi rád, že se nám podařilo zachovat zaměstnanost a dokonce jsme mohli našim zaměstnancům vyplatit vánoční odměny," sdělil šéf společnosti.   Mzdové náklady Zapa betonu se ale loni kvůli poklesu výroby a vázání pohyblivé složky mzdy na výkon snížily o čtyři procenta.   Kromě Česka podniká Zapa beton také na Slovensku a v Maďarsku. U slovenských sousedů se firmě loni podařilo získat třetinový podíl ve společnosti Euro Beton.   Ke konci roku 2010 vlastnil Zapa beton v Česku 57 betonáren, dva lomy, dvě drtírny a štěrkovnu. Prostřednictvím dceřiných společností firma provozovala dalších sedm betonáren a dvě pískovny. Na Slovensku měla 23 betonáren a dvě štěrkovny. Štěrkovna a betonárna pod hlavičkou Zapa beton funguje i v Maďarsku.   Zapa beton vznikl v roce 1991. V roce 2002 společnost získala německá firma Dyckerhoff z italského koncernu Buzzi Unicem. Dyckerhoff vlastní v Česku také firmu Cement Hranice.   dnv mha  