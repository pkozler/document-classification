 Obama chce, aby USA ve změněném světě vyhrály budoucnost  --------------------    Ke zpravodajství: FOTO/aktuality   Doplnili jsme reakci republikánů a Tea Party v posledních dvou odstavcích.   --------------------    New York 26. ledna (zpravodaj ČTK) - Spojené státy by podle prezidenta Baracka Obamy měly udělat všechno pro to, aby jim patřila budoucnost. Budou se muset přizpůsobit světu, který radikálně mění technologie a ve kterém posilují státy jako Čína a Indie. Budou také muset zastavit své zaostávání v mnoha oborech a předčit ostatní země v inovacích, vzdělání a stavbách. Obama to v noci na dnešek SEČ řekl ve Washingtonu před oběma komorami Kongresu ve své zprávě o stavu unie. K dosažení tohoto cíle je podle něj nutná spolupráce obou hlavních politických stran.   Obama prohlásil, že současná generace zažívá svůj "sputnikový okamžik". Podobně jako před více než 50 lety, kdy Sovětský svaz k překvapení Američanů vypustil družici Sputnik, Spojené státy zjišťují, že v mnoha ohledech nepatří k nejlepším na světě. Podle Obamy se to musí změnit, jinak si země uzavře cestu k lepší budoucnosti, která jí přinese například pracovní místa.   "Musíme být lepší v inovacích, ve vzdělání a ve výstavbě více než zbytek světa. Musíme z Ameriky učinit nejlepší místo na Zemi pro podnikání. Musíme převzít zodpovědnost za náš deficit a reformovat naši vládu. Jen tak budou naši lidé prosperovat, jen tak vyhrajeme budoucnost," uvedl šéf Bílého domu.   Federální vláda proto podle něj v následujícím období bude podporovat výzkum a inovace. Díky větším pobídkám prý lze zlomit americkou závislost na fosilních palivech. Do roku 2015 by tak na amerických silnicích jako v první zemi světa mohlo jezdit více než jeden milion elektromobilů. Do roku 2035 by pak podle Obamy mělo 80 procent americké elektřiny pocházet z čistých zdrojů, mezi něž prezident počítá i jadernou energii.   Velký důraz by podle Obamy měly Spojené státy klást i na vzdělání. Vláda proto chce například poskytnout trvalé daňové úlevy na vysokoškolská studia. Nezbytné jsou podle šéfa Bílého domu také investice do infrastruktury. "Naše infrastruktura bývala nejlepší - ale o vedoucí místo jsme přišli," řekl. V USA se tak třeba budou opravovat silnice a budovat vysokorychlostní železnice a vysokorychlostní bezdrátový internet.   Oživení země podle Obamy nebude možné ani bez reformy a zeštíhlení federální vlády. Šéf Bílého domu navrhl zrušení zbytečných úřadů, zjednodušení daňového systému, díky kterému by bylo možné snížit daně pro firmy. Vláda by se zároveň měla uskrovnit. Obama navrhuje na pět let zmrazit část jejích výdajů. Během příští dekády by to mělo deficity amerických rozpočtů snížit o 400 miliard dolarů.   Nic z toho podle Obamy nebude možné, pokud obě americké hlavní politické strany nebudou spolupracovat. Prezident v této souvislosti připomněl nový poměr sil na politické scéně, kde posílili republikáni. Připomněl ale také nedávný masakr v arizonském Tucsonu, kde střelec na setkání členky Kongresu Gabrielly Giffordsové zavraždil pět lidí. "Tucson nám připomněl, že bez ohledu na to, kdo jsme nebo odkud pocházíme, je každý z nás součástí něčeho většího, něčeho závažnějšího než strana nebo politické preference," řekl.   Menší část své řeči Obama věnoval zahraniční politice. Podpořil Tunisany, kteří nedávno svrhli autokratického prezidenta Bin Alího. Zmínil se o americkém stahování z Iráku i o situaci v Afghánistánu, která se podle něj zlepšuje. Připomenul také schválení nové smlouvy START s Ruskem o omezení jaderných arzenálů a celkově lepší vztahy s Moskvou. Prezident zdůraznil, že hodlá dále bojovat proti šíření jaderných zbraní. "Trváme na tom, aby Severní Korea dodržela svůj závazek vzdát se jaderných zbraní," prohlásil.     Šéf Bílého domu přednesl svou druhou výroční zprávu o stavu unie. Podle prvních ohlasů jeho řeč udala tón debatě před nadcházejícími prezidentskými volbami v roce 2012, kdy bude Obama obhajovat místo v Bílém domě. Podle prvních ohlasů prezident zabodoval. Vyplývá to alespoň z rychlého průzkumu stanice CNN.   K Obamovu projevu se tradičně vyjádřila druhá strana, když reakci republikánů přednesl šéf rozpočtového výboru Sněmovny reprezentantů Paul Ryan. Zdůraznil, že Spojené státy se nacházejí ve zlomovém okamžiku, kdy musejí začít tvrdě bojovat se zadlužeností. Jinak jim podle Ryana hrozí osud zemí, jako je Řecko nebo Irsko.   Po Ryanově projevu netradičně následovalo ještě třetí vystoupení: za nový fenomén americké politiky, konzervativní hnutí Tea Party, promluvila senátorka Michele Bachmannová, která ostře kritizovala Obamu za nezvládnutí ekonomických problémů země. Zdůraznila zároveň, že řeč pronáší na žádost členů hnutí a že rozhodně nemá v úmyslu konkurovat hlavní reakci republikánů.   fcz ko ank  