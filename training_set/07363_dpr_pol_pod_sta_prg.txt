 Stavba tramvajové trati v pražské Podbabě uzavře Podbabskou ulici  Praha 6. ledna (ČTK) - Kvůli výstavbě prodloužení tramvajové trati v pražské Podbabě čekají řidiče od 11. ledna uzavírky v Podbabské ulici. Informoval o tom pražský magistrát. Od poloviny ledna bude omezena také MHD. Výstavba trati bude trvat zhruba do poloviny roku, i s opravou současné trati z Vítězného náměstí bude stát asi 282 milionů korun.   V Podbabské ulici bude v příštích týdnech odstraněn most železniční vlečky. Ve dnech 11. až 20. ledna proto budou uzavírány jízdní pásy v obou směrech. Pro každý směr bude zachován jeden jízdní pruh. Od 15. ledna od 20:00 do 16. ledna do 17:00 pak bude Podbabská ulice v úseku Papírenská - Pod Paťankou zcela uzavřena. Objížďka povede ulicí Pod Paťankou.   Omezena bude také MHD, 15. a 16. ledna bude zcela odkloněna autobusová doprava. Od 17. ledna zřejmě až do konce února bude ve směru do centra omezen provoz od ulice Pod Paťankou k hotelu Crowne Plaza (někdejší hotel International). Přesunuta bude zastávka Ve Struhách. Až do května ale bude zachován provoz tramvají.   Investorem opravy a prodloužení tramvajové tratě v Podbabě je Dopravní podnik hlavního města Prahy, peníze získá z evropských fondů. Zhotovitelem je společnost Eurovia CS, ta si podle mluvčí dopravního podniku Ilony Vysoudilové na konci loňského roku převzala staveniště a začala s přípravnými pracemi.   Tramvajová trať bude prodloužena zhruba o 260 metrů nové dvoukolejné trasy. Dalších asi 290 metrů kolejí bude položeno v nové tramvajové smyčce u plánované železniční zastávky Praha - Podbaba. Zároveň bude rekonstruováno asi 300 metrů současné tratě z Vítězného náměstí.   sdv dvd  