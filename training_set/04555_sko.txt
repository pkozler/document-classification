 Učitelky: Nové písmo Comenia Script se prvňáci učí rychleji  Praha 30. ledna (ČTK) - Školáci v pondělí dostanou pololetní vysvědčení, první půlrok mají za sebou také prvňáčci učící se novému typu školního písma. Písmo Comenia Script se podle prvních pozorování děti učí mnohem rychleji než klasický krasopis, jednoduché tvary podobné tiskacím písmenům jsou vhodné také pro dysgrafiky. Shodly se na tom učitelky a odbornice na psaní, které ČTK oslovila. Písmo se bude testovat dva roky, i když se osvědčí, nebude jeho výuka pro školy povinná.   "Děti psaní baví a těší se na něj. U každého nového písmenka se těší, jak ho doma ukážou rodičům a porovnají, jak se ho učili psát oni. Doma si hrají na učitele a rodiče učí Comenii," pochvaluje si třeba učitelka prvňáčků z chrudimské Základní školy J. Malíka Jana Slejšková. Písanky prý vypadají úhledně a jednoduché tvary písmen nedělají problémy ani dětem s poruchami učení.   Jednodušší tvary jsou patrné zejména u velké psací abecedy, například velké psací S nebo L se píšou téměř stejně jako tiskací, děti se nemusí učit složité kličky. Písmena se při psaní vůbec nespojují, pouze přiřazují. Právě spojování totiž zhoršuje čitelnost písma.   "V porovnání se stávajícím písmem se jeví mnohem přirozenější, méně stylizované," popsala ČTK první písařské pokusy žáků grafička a autorka písma Radana Lencová, která školy zapojené do ověřování navštěvuje. Od září se Comenia Script testuje na 40 školách v celé republice, nad projektem dohlíží odborníci z Pedagogické fakulty Univerzity Karlovy.   "Ukazuje se jednoznačně, že speciální a praktické školy mají dobré výsledky s tímto typem písma," potvrdila i děkanka fakulty Radka Wildová. První velká zpráva o testování písma by ale měla být hotová až na podzim tohoto roku. Už nyní prý ale někteří rodiče budoucích prvňáčků mají zájem o to, aby se jejich potomek začal učit novým typem písma.   Díky jednodušším tvarům jde totiž výuka psaní mnohem rychleji. Ředitelka pražské ZŠ Karla Čapka Ivana Vaňková například uvedla, že zatímco prvňáčci učící se Comenia Script uměli v prosinci polovinu psací abecedy, klasická třída měla probráno jen asi 20 procent psací abecedy.   "Největší potíže působí Comenia Script mně. Po mnoha letech psaní krasopisem se přeučuji," komentovala novinku učitelka Lenka Nováková ze Základní a mateřské školy SNP v Ústí nad Labem. Hodiny psaní se jinak nijak zvlášť neliší, děti však mají místo písanek pracovní listy. Žáci se také učí psát háčky a čárky ihned po napsání písmena, nikoliv až po dopsání celého slova jako doposud. Dětem se pak nestává, že by na diakritiku zapomínaly. Při psaní novým písmem se navíc žáci učí jinou souslednost tahů, která je prý přirozenější také pro leváky.   O plošném zavedení do všech škol ale ministerstvo školství neuvažuje. Podle děkanky Wildové závisí úspěch písma hlavně na kantorkách a na tom, jak dokážou psaní učit. V rámci ověřování prý proto učitelky spolupracují i na vytvoření nové didaktiky.   Adéla Klimešová mkv  