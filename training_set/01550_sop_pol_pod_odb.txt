 Šéf ČMKOS: Návrhy důchodové reformy odborů a VV se sblížily  Praha 6. ledna (ČTK) - Odborářský návrh důchodové reformy a představy Věcí veřejných o budoucí podobě penzí se sblížily. Odbory i nejmenší koaliční strana jsou pro zachování současného průběžného systému i pro to, aby případné přesměrování části odvodů na důchody do spoření bylo jen dobrovolné. ČTK to dnes po schůzce s předsedou VV a ministrem vnitra Radkem Johnem řekl předák Českomoravské konfederace odborových svazů (ČMKOS) Jaroslav Zavadil. Johnovo vyjádření ČTK zjišťuje.   "Nastalo velké sblížení u Věcí veřejných s našimi návrhy," uvedl Zavadil. Odboráři Johnovi a stranickým expertům přiblížili své představy o reformě. O návrhu VV se podle Zavadila nejednalo.   Svou vizi důchodového systému dnes představila ODS, premiér Petr Nečas při té příležitosti kritizoval představu VV o nové podobě penzí, protože je prý komplikovaná, a jako drahé odmítl i návrhy dalšího koaličního partnera - TOP 09, která má ve vládě ministra práce a sociálních věcí Jaromíra Drábka.   V Česku existuje takzvaný průběžný důchodový systém, do kterého lidé odvádějí část svých příjmů. Odboráři požadují jeho zachování v současné podobě. Povinné odvody by podle Zavadila měly zůstat na 28 procentech. Přesměrování jejich části do soukromého spoření by pak mělo být ale jen dobrovolné. Šéf odborové centrály po schůzce řekl, že se i nejmenší koaliční strana kloní k zachování průběžného systému v nynější podobě a k dobrovolnému přesměrování části odváděné sumy.   Přestavitelé Věcí veřejných už dříve uvedli, že odmítají snižování odvodů a případný úbytek peněz v průběžném systému. Nesouhlasili s tím, že by výpadek dorovnalo případné sjednocení sazby DPH na 19 procent. VV počítají se soukromým připojištěním. To by však mělo tvořit jen doplněk penze. Strana navrhuje také zřízení generačního fondu, tedy určité rezervy pro generaci s nízkou porodností.   Podle Zavadila by reforma měla "jít cestou transformace kapitálových fondů". Tento připojišťovací důchodový pilíř zatím nefunguje, uvedl předák.   Představitelé ČMKOS se nad důchodovou reformou sešli zatím jen se zástupci VV. Jednou jednali také s premiérem. Změnami penzijního systému by se měla příští týden zabývat tripartita.   Mezi ODS a VV to nyní vře kvůli výběru nového policejního prezidenta a důchodová reforma může být další komplikací koaliční spolupráce. Nečasovo vyjádření k důchodům popudilo i TOP 09. Místopředseda strany Miroslav Kalousek řekl, že do vlády může příslušný návrh důchodové reformy předložit pouze ministr Drábek. "Lidovou tvořivost politických stran respektuji. Věřím, že návrh ministra Drábka bude schválen," dodal.   ktk mkv  