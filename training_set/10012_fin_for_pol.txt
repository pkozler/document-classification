 Fed za rok 2010 odvedl vládě rekordní zisk 78 miliard USD  Washington 10. ledna (ČTK) - Americká centrální banka (Fed) odvedla za loňský rok ministerstvu financí rekordní zisk 78,4 miliardy dolarů (1,49 bilionu Kč). O 31 miliard dolarů vyššího výsledku než za rok 2009 bylo dosaženo díky vysokým výnosům z výrazně zvětšeného portfolia nakoupených cenných papírů, uvedl dnes Fed.   "Nárůst byl především důsledkem zvýšených úrokových výnosů z cenných papírů," uvedl Fed. Narážel tím na vládní a hypoteční dluhopisy, které od roku 2009 hromadně nakupoval do svého portfolia, aby zmírnil finanční krizi a podpořil oživování ekonomiky.   Fed už v roce 2009 nakoupil cenné papíry za zhruba dva biliony dolarů. Loni na podzim pak přijal v rámci "kvantitativního uvolňování" známého pod zkratkou QE2 nový program nákupů vládních dluhopisů za celkem 600 miliard dolarů. Za něj byl kvůli riziku vyvolání inflace a oslabení dolaru kritizován doma i ve světě.   Fed předává své zisky do státní pokladny a ve své historii neutrpěl nikdy ztrátu. Kritici však poukazují na to, že během finanční krize a hospodářské recese centrální banka přemrštěně zvětšila svou bilanci nákupy obrovského množství aktiv, často i rizikových. Doplatit přitom může i na své nákupy státních dluhopisů v případě, že je bude chtít začít prodávat a bude pokračovat růst jejich úroků a tím pokles jejich cen.   Fed chce přikročit ke zpětným prodejům dluhopisů v situaci, kdy přejde k takzvané "únikové strategii", to znamená začne normalizovat extrémně uvolněnou měnovou politiku. Činitelé Fedu však dávají najevo, že to začnou dělat, až bude ekonomika stát na zcela zdravých nohou, což může být ještě dlouho.   hp jw  