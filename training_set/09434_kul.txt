 S rozhlasovými symfoniky v Praze vystoupí hobojista Vilém Veverka  Praha 20. ledna (ČTK) - Hobojista Vilém Veverka vystoupí 24. ledna se Symfonickým orchestrem Českého rozhlasu (SOČR). SOČR pod vedením dirigenta Christophera Seamana v Dvořákově síni pražského Rudolfina zahraje díla Wolfganga Amadea Mozarta a Antona Brucknera. ČTK o tom za orchestr informovala Jitka Novotná.   "Dopoledne v den koncertu se uskuteční veřejná generální zkouška, záznam koncertu vysílá 1. února Český rozhlas 3 - Vltava," uvedla Novotná.   Veverka se představí v Mozartově hobojovém koncertu C dur, druhou polovinu představení vyplní Brucknerova Symfonie č. 6 A dur.   "Mozartův Koncert pro hoboj je stěžejní skladbou klasicismu a také jedním z nejfrekventovanějších koncertů," sdělil Veverka.   Anglický dirigent Christopher Seaman je v Česku častým hostem. U SOČR například hostoval v předminulé sezoně.   Rozhlasoví symfonikové zahájili loni 6. září ve vyprodané Dvořákově síni Rudolfina svou 84. sezonu. Koncert věnovali životnímu jubileu svého šéfdirigenta Vladimíra Válka. Mistr taktovky loni oslavil pětasedmdesáté narozeniny, navíc uplynulo čtvrtstoletí od jeho příchodu k SOČR.   Hlavním posláním orchestru je studiové nahrávání a spolupráce na tvorbě programu Českého rozhlasu.   Roman Jireš pba  