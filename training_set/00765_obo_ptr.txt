 Průzkum: Češi při nákupu preferují domácí zboží hlavně u potravin  Praha 27. ledna (ČTK) - Většina českých zákazníků preferuje při svých nákupech české výrobky před zahraničními. Domácí produkty upřednostňují zejména u některých potravin. Českým značkám dávají přednost hlavně při výběru piva, masa či mléčných výrobků. Vyplývá to z výzkumu, jehož výsledky dnes ČTK poskytla společnost GfK Czech. Za nejdůležitější pro výběr zboží označují lidé čerstvost a kvalitu.   Tři čtvrtiny z necelých pěti set dotazovaných uvedly, že alespoň u některých druhů potravin dávají přednost českým výrobkům před zahraničními. Větší míru "vlastenectví" při výběru potravin vykazují starší lidé. Ve skupině respondentů nad 55 let preferuje české značky 79 procent, mezi lidmi od 15 do 35 let to uvedlo 67 procent dotázaných.   Z průzkum vyplynulo, že po českém pivu sahá do regálů pravidelně cíleně 84 procent nakupujících, 83 procent zákazníků tak činí u masa a masných výrobků. České mléčné výrobky si záměrně vybírá 78 procent osob. Naopak domácí původ výrobků není pro zákazníky důležitý při nákupech kosmetických přípravků, deodorantů či parfémů. U tohoto zboří preferuje domácí produkty maximálně pětina osob.   Většina respondentů odpověděla, že je pro ně podstatné, zda se produkty prodávané pod českou značkou vyrábějí skutečně v České republice. Uvedlo to 86 procent dotázaných. Zda má česká značka skutečně českého vlastníka, zajímá 61 procent z nich.   "Nejdůležitějšími kritérii při výběru potravin je pro české spotřebitele čerstvost a kvalita, ta rozhoduje u 97 procent populace," uvedl Jaroslav Jíra z GfK Czech. "Ve světle toho je fakt, že u plných 61 procent nakupujících nákupní rozhodnutí ovlivňuje i původ produktu, jasným signálem o tom, že se české výrobky těší důvěře spotřebitelů. Považuji to za pozitivní impulz pro české výrobce," dodal. Dotazování se uskutečnilo mezi 12. a 17. lednem, tedy ve dnech, kdy média široce informovala o výskytu nadlimitního množství rakovinotvorných dioxinů v krmivech a některých potravinách z Německa.   Agrární komora nedávno upozornila na fakt, že současná legislativa umožňuje jako český výrobek označovat například řízky vyrobené z kuřat odchovaných a poražených v zahraničí a v Česku pouze naporcovaných a zabalených. U některých potravinářských výrobků zejména v obchodních řetězcích tak nemá běžný zákazník možnost zjistit jejich skutečný původ. Na obalech bývá uvedeno pouze "Vyrobeno v EU" či uvedeno jméno dovozce, upozornili zemědělci a potravináři.   V zahraničí se vyrábějí také některé tradiční domácí značky potravin, o čemž většina zákazníků neví, upozornil nedávno týdeník Ekonom. Dětská výživa Sunar je do Česka například dovážena z Velké Británie či Španělska. Ztužený tuk Hera je poté, co jeho výrobce Unilever v Česku ukončil výrobu, vyráběn v Polsku, Mochovská zelenina v Rakousku, napsal týdeník.   České ministerstvo zemědělství v Evropské unii prosazuje, aby vejce, vepřové a drůbeží maso měly vlastní "rodné listy". Ty by úřady, prodejce i spotřebitele jasně informovaly o tom, odkud výrobek pochází. Návrh padl v tomto týdnu na jednání ministrů zemědělství v Bruselu v rámci debat o reakcích na německou dioxinovou aféru.   Podrobné informace o původu kvůli nemoci šílených krav jsou nyní v EU povinné u hovězího masa. Češi se v EU řadí mezi přívržence toho, aby se opatření rozšířilo i na další produkty.   mjr dvd  