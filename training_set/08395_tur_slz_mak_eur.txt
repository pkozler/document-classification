 Fondy EU podpoří turistiku na jižní Moravě 17 miliony korun  Brno 3. května (ČTK) - Finance z unijní fondů podpoří rozvoj turistiky na jižní Moravě. Příjemci si rozdělí celkem 17 milionů korun z Regionálního operačního programu Jihovýchod. Peníze půjdou na vybudování rozhleden nebo cyklostezky. Úřad Regionální rady regionu soudržnosti Jihovýchod to dnes uvedl v tiskové zprávě.   Nové rozhledny si užijí obyvatelé i turisté v Hustopečích na Břeclavsku, Žernovníku na Blanensku nebo v Olšanech na Vyškovsku. V Hustopečích bude rozhledna lákat turisty díky pohledu na unikátní mandloňové sady. Radnice města získala dotaci téměř dva miliony korun. Doplní také turistickou infrastrukturu včetně naučné infotabule, posezení a mobiliáře.   Obec Žernovník už v roce 2008 začala uvažovat o přeměně starého vodojemu na turisticky atraktivní rozhlednu. "Evropská dotace ve výši 2,6 milionu korun umožní tento záměr realizovat," uvedla Keteřina Kurková, mluvčí Úřadu Regionální rady regionu soudržnosti Jihovýchod. Za tuto částku vznikne podle ní nejen dvanáctimetrová rozhledna, ale i cyklotrasa s doprovodným mobiliářem. Cyklotrasa propojí Brno, Černohorsko, Moravský kras a mikroregion Čebínka.   V Olšanech vybudují novou vyhlídkovou věž na Červeném vrchu, projekt získal dotaci tři miliony korun. Jde o tradiční místo, kde vyhlídkové věže stály už v minulosti. První z nich byla postavena v roce 1876, další válečná věž z roku 1918 byla vyvrácena větrem. Nová věž bude mít 32 metrů. Doplní ji naučná stezka v délce 8,5 kilometru s devíti zastaveními, která seznámí návštěvníky s místní přírodou, lidovými zvyky a tradicemi.   Další naučné stezky podpořené evropskou dotací vzniknou ve Velkých Pavlovicích, na Hodonínsku, Rajhradsku nebo v obci Přítluky na Břeclavsku a Borač na Brněnsku.   Regionální rada Jihovýchod už podpořila 537 projektů za 13,4 miliardy korun. Regionální rada Jihovýchod proplatila k dnešnímu dni na účty příjemců více než 8,6 miliardy korun.   vrn snm  