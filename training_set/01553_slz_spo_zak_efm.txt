 Správce Cupka má do 18. května předložit zprávu o situaci Sazky  Praha 6. května (ČTK) - Městský soud v Praze uložil insolvenčnímu správci loterijní společnosti Sazka Josefovi Cupkovi, aby mu předložil do 18. května zprávu o hospodářské situaci společnosti. Vyplývá to z informací zveřejněných v insolvenčním rejstříku. Sazka je od konce března v úpadku, první jednání schůze věřitelů se uskuteční 26. května.   Na programu jednání schůze věřitelů bude mimo jiné zpráva insolvenčního správce o jeho dosavadní činnosti a o hospodářské situaci Sazky, zpráva prozatímního věřitelského výboru o jeho dosavadní činnosti, rozhodnutí o hlasovacích právech věřitelů, jejichž pohledávka byla na přezkumném jednání popřena, byla zjištěna podmíněně nebo nebyla dosud přezkoumána. Dále se bude rozhodovat o tom, zda schůze věřitelů ponechá ve funkci prozatímní věřitelský výbor, případně zda odvolá některého z jeho členů, nebo zda bude volba nového věřitelského výboru.   Věřitelé budou také rozhodovat o způsobu řešení úpadku Sazky a o vyloučení přednostního práva dlužníka sestavit reorganizační plán,   Městský soud se podle mluvčí Martiny Lhotákové dnes v "maximální možné míře" přiblíží definitivním číslům součtu pohledávek, zatím však neposkytne absolutní sumu. Důvodem je mimo jiné to, že někteří věřitelé svou pohledávku nevyčíslili, tudíž k tomu budou následně vyzváni insolvenčním správcem.   O platnosti řady pohledávek zřejmě rozhodnou soudy. Seznam všech pohledávek předá soud insolvenčnímu správci. Ten je rozdělí na sporné a nesporné a jejich soupis by měl předložit 15 dní před prvním zasedáním věřitelského výboru, tedy 11. května. Přihlášení pohledávek z dluhopisů je důležité pro to, že při první schůzi věřitelů 26. května bude mít největší slovo věřitel s největším procentem pohledávek. Zatímco proti nesporným pohledávkám není odvolání, u sporných se může spustit takzvané incidenční řízení. Pokud by se při něm ukázalo, že pohledávka není oprávněná, bude muset majitel pohledávky požadovanou sumu do majetkové podstaty doplatit.   Sazka se do insolvence dostala kvůli problémům se splácením výstavby O2 areny. Soud způsob řešení situace firmy dosud nestanovil, zatím se předpokládá, že povolí reorganizaci. Společnost by tak nadále fungovala podle soudem schváleného plánu, na jehož vypracování se obvykle podílejí věřitelé, dlužník a insolvenční správce.   fd jw  