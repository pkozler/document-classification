 Nečas i přes výhrady nebude vetovat Lessyho jako šéfa policie  --------------------    Ke zpravodajství: FOTO/aktuality; AUDIO;    --------------------    Praha 24. ledna (ČTK) - Premiér Petr Nečas (ODS) nebude vetovat výběr Petra Lessyho jako nového policejního prezidenta. Ze svých výhrad proti způsobu výběru ale předseda vlády neustupuje, řekl novinářům po schůzce s Lessym. Ministr vnitra Radek John Lessyho do funkce zřejmě jmenuje ještě dnes. Podle Nečase je výběr nového policejního šéfa čistou odpovědností ministra vnitra.   "Nemohu převzít spoluodpovědnost za právně zpochybnitelnou proceduru výběru policejního prezidenta," poznamenal Nečas s tím, že proto nemůže souhlasit ani s výsledky výběru. Doufá, že výběr zástupce jihomoravského policejního šéfa Lessy do funkce policejního prezidenta nebude právně nebo soudně napadnut. "To by bylo skutečně velice špatné," podotkl premiér.   Ani argumenty ministra vnitra Johna prý na premiérových výhradách vůči způsobu výběru policejního prezidenta nic nezměnily. Nečas a ODS upozorňují na možný nesoulad kroků při výběru nového policejního šéfa se služebním zákonem.   Výběr člověka, kterého Johnovi doporučila minulou středu výběrová komise, ale Nečas přesto nehodlá vetovat. "Nechci další politické střety kolem policejního prezidenta, a tím pádem politizaci policie," vysvětlil svůj postoj.   Jmenování Lessyho je proto nyní podle Nečase plně na odpovědnosti ministra vnitra. "Čas ukáže, zda jeho výběr byl správný nebo ne," dodal předseda vlády, který měl podle dohod vládní koalice právo ministrovo rozhodnutí o výběru konkrétního člověka do funkce šéfa policie kontrasignovat.   jd ner har mal  