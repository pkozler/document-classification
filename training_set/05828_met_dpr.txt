 Na severu Olomouckého kraje sněží, ostatní cesty jsou holé  Olomouc 10. ledna (ČTK) - Se sněhovými přeháňkami se dnes ráno mohou setkat řidiči, kteří zamíří na sever Olomouckého kraje. Na Jesenicku a ve vyšších polohách Šumperska leží na cestách sněhová kaše, problémy by mohli mít především řidiči kamionů. Naopak v ostatních částech kraje jsou po oblevě již silnice holé a mokré. ČTK to dnes řekli dispečeři správy silnic.   "Sněží od 04:00, o půlnoci ještě pršelo. Na vozovkách je nyní po chemickém ošetření sněhová kaše. Motoristé však musejí počítat s tím, že čím výše pojedou, tím více sněhu mohou čekat," řekl dnes ČTK dispečer jesenické správy silnic. Podotkl, že napadlo dosud tak do dvou centimetrů sněhu. "Je to mokrý těžký sníh, drobné komplikace mohou nastat pro kamiony na Červenohorském sedle, na Videlském kříži, u Zlatých Hor a na hranici okresu," doplnil dispečer.   Také na Šumpersku hlásí dispečeři v horských polohách sněžení. V nižších částech regionu naopak prší. Stejná situace je i na Přerovsku, Olomoucku a Prostějovsku. Místy mohou řidiči narazit i na mlhu.   ftv mol  