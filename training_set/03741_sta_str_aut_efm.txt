 Hyundai Motor bude jednat o koupi podílu v Hyundai E&amp;C  Soul 7. ledna (ČTK) - Největší jihokorejská automobilka Hyundai Motor bude jednat jako preferovaný uchazeč se stavební skupinou Hyundai Engineering &amp; Construction o koupi 35 procent jejích akcií. Sdělila to dnes Korea Exchange Bank, která je největším akcionářem E&amp;C. Automobilka tím vyhrála souboj s Hyundai Group, rivalem, který se stejně jako ostatní dvě firmy odštěpil před desetiletím od bývalého konglomerátu Hyundai.   Hyundai Motor nabízí za kontrolní podíl v E&amp;C 5,1 bilionu wonů (zhruba 83 miliard Kč). Akcionáři E&amp;C dnes schválili automobilku jako preferovaného uchazeče poté, co soud odmítl žádost Hyundai Group, která požadovala zablokovat jednání mezi akcionáři E&amp;C a Hyundai Motor.   V listopadu vedení největší korejské stavební společnosti předběžně přijalo nabídku Hyundai Group na koupi 35 procent akcií za 5,5 bilionu wonů, což byl dvojnásobek tržní ceny. Minulý měsíc však akcionáři s Hyundai Group jednání o transakci zrušili, protože firma nevyjasnila plány financování transakce. Hyundai Group proti tomu podala protest u soudu, ten jej však neuznal.   Boj o Hyundai E&amp;C je další kapitolou v soupeření o vlajkovou loď bývalého největšího jihokorejského konglomerátu Hyundai ze strany soupeřících následnických firem. Ty vedou znepřátelení členové zakládající rodiny původního konglomerátu, k jehož rozpadu vedly v roce 2001 rodinné spory.   Původní konglomerát Hyundai byl po korejské válce jedním z hlavních motorů strmého jihokorejského růstu, díky němuž se původně chudobná země stala čtvrtou největší ekonomikou v Asii. Po smrti zakladatele se konglomerát rozdělil do několika samostatných skupin.   hp jw  