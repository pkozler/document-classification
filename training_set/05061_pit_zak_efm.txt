 Intel zaplatí rivalovi Nvidia za patentové vyrovnání 1,5 mld. USD  Rozšířili jsme o dopad dohody a podrobnosti předchozích sporů od 6. odstavce.   --------------------    San Francisco 11. ledna (ČTK) - Čipový gigant Intel zaplatí menšímu rivalovi Nvidia během pěti let 1,5 miliardy dolarů (zhruba 28,4 miliardy Kč). Jde o vyrovnání patentového sporu a práva k jejím patentům. Oznámení z noci na dnešek je dalším znamením podstatných změn, kterými polovodičové odvětví prochází, napsala agentura AP.   Hlavní aktivitou Nvidie je výroba grafických čipů pro počítače. Její stížnost uváděla, že ji Intel vytlačil z trhu jiného typu čipů, takzvaných čipových sad, které v počítači zpracovávají různé funkce a pomáhají hlavnímu procesoru počítače komunikovat se zbytkem zařízení.   Podniky oznámily dohodu o vyrovnání po pondělním závěru obchodování na newyorské burze. Obě strany se dohodly, že díky vyrovnání stáhnou navzájem své žaloby proti druhé straně.   Licenční dohoda z pondělí ukazuje, že oba podniky přistoupily na nová pravidla ve světě spotřební elektroniky, kde mobilní technika změnila způsob, jakým se čipy vyrábějí.   Intel s dominantní pozicí na trhu osobních počítačů chce také na trh s chytrými telefony a počítačovými tablety, proto potřebuje lepší grafické technologie, například pro video s vysokým rozlišením obrazu. Nvidia, lídr v grafice, se pro změnu chce prosadit na trhu s procesory, které pracují jako mozek počítače, kde má silnou pozici Intel.   Nvidia uvedla, že jí bude vyrovnání po dobu smlouvy zvyšovat roční čistý příjem o 29 centů na akcii. Současná licenční dohoda Intelu a Nvidie měla vypršet na konci března.   Intel v podstatě platí za ukončení bitvy, kterou sám rozpoutal. Když zažaloval Nvidii v roce 2009, kauza čipových sad se týkala jen toho, zda má Nvidia právo pokračovat ve výrobě čipů, které Intel navrhl, aniž by od něj musela kupovat novou licenci. Nvidia předložila protižalobu, podle níž se na situaci vztahovala dohoda, kterou podniky uzavřely v roce 2004.   Vyhlídky, že Nvidia nebude smět využívat technologii Intelu, způsobily, že od výroby čipových sad v roce 2009 upustila. Právní spory se ale táhly dál a pondělní dohoda o vyrovnání ukazuje, kam až se kauza od čipových sad dostala. Kolizi Intelu a Nvidie nasměroval vzestup nové třídy mobilních počítačů.   Několik analytiků uvedlo, že je překvapila suma, kterou je Intel ochoten Nvidii platit. Na první pohled je patrné, že si Intel cení grafických technologií Nvidie. V podtextu ale figuruje to, co dohoda neobsahuje. V první řadě Nvidia nezíská práva k hlavní technologii Intelu, tedy k jeho procesorům a souvisejícím technologiím.   Tato výjimka je významná, protože v plánech Nvidie vstoupit na trh s procesory nebude pakt s obřím Intelem. Technologické firmy, zvláště rivalové, přitom zpravidla uzavírají vzájemné licenční dohody na technologie protihráčů, aby mohly expandovat na celkovém trhu a vyhnuly se potížím s protimonopolní regulací, napsala AP.   pok dvd  