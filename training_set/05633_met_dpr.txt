 Námraza v Moravskoslezském kraji ráno komplikovala dopravu  Ostrava 17. ledna (ČTK) - Namrzlé silnice dnes ráno komplikovaly dopravu v Moravskoslezském kraji. Hasiči vyjeli celkem k 16 nehodám. Některé skončily zraněním lidí. ČTK to řekl mluvčí hasičů Petr Kůdela. Problémy podle něj dělala i mlha.   Silnice začaly namrzat kolem 06:00 a námraza se udržela až do 09:00. Místy ale ještě déle. Během této doby hasiči zasahovali u 15 nehod. Kolem 09:30 vyjeli k další.   "Pět nehod jsme zaznamenali na Novojičínsku a o jednu méně v okresech Karviná a Frýdek-Místek. Tři pak byly na Opavsku. Klid byl naopak na Ostravsku a Bruntálsku," vyjmenoval Kůdela.   Zledovatělý povrch silnice dělal problémy například na rychlostní komunikaci u Starého Jičína, kde navíc byla i hustá mlha. Na padesátimetrovém úseku se tam staly hned dvě nehody během několika minut.   "Při první do sebe čelně narazily dva osobní automobily, rychlá záchranná služba odvážela do nemocnic tři zraněné osoby. Za chvíli se tu stala i druhá nehoda mezi třemi osobními automobily. Zraněna při ní byla žena, zdravotničtí záchranáři odváželi do nemocnice matku s dítětem," popsal kolize mluvčí hasičů.   David Moravec snm  