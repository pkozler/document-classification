 Hotelový průmysl v USA loni po předchozím prudkém propadu oživil  --------------------    Ke zpravodajství: ilustrační FOTO ve Fotobance  ID foto:  FO02005729 ,  IF00009792    --------------------    New York 12. června (ČTK) - Hotelový průmysl ve Spojených státech loni po prudkém propadu poptávky v roce 2009 způsobené ekonomickou krizí a recesí oživil. Celkové příjmy hotelů vzrostly o 0,4 procenta na 127,7 miliardy USD (2,2 bilionu Kč) a zisk před zdaněním až o 12,5 procenta na dvě miliardy USD, když o rok dříve naopak klesl o 38 procent. Vyplývá to ze analýzy hotelové provozní statistiky (HOST) sestavované oborovou výzkumnou společností STR.   K výrazně vyššímu růstu zisku než příjmů přispěly nižší náklady. Provozovatelé hotelů v době krize prudce omezili veškeré své výdaje a snažili se je držet pod kontrolou i loni. Příjmy naopak rostou pomalu, protože provozovatelé se zatím obávali výrazněji zvyšovat ceny. Poptávka po ubytování v hotelích však vykazuje známky pokračujícího růstu, což podle STR povede letos ke zvyšování cen a růstu zisku i tržeb.   "Rok 2010 byl rokem, kdy hotelový průmysl konečně začal vykazovat signály oživení," uvedla prezidentka STR Amanda Hiteová. "Výhradním pohonem tohoto oživení byl růst poptávky, zatímco ceny se téměř neměnily. V roce 2011 očekáváme zrychlení oživení odvětví, tažené zvyšováním cen," dodala.   Loni se zvýšila obsazenost i příjem na pokoj. Obsazenost činila 57,6 procenta a meziročně se zvýšila o 5,6 procentního bodu, což byl nejvyšší meziroční růst za dobu, kdy STR tento údaj sleduje. Ukazatel příjem na pokoj klesal 19 měsíců až do března 2010, kdy zvrátil trend a za celý loňský rok pak stoupl o 5,5 procenta na 56,47 dolaru. Poptávka se loni zvýšila o jedno procento, celkem bylo prodáno něco přes jednu miliardu přenocování. Nabídka počtu pokojů pak stoupla o 1,9 procenta. Jediným důležitým ukazatelem, který loni vykázal pokles, byla průměrná denní cena, která se snížila o 0,1 procenta.   Analýza HOST je nejrozsáhlejší a konečnou databází příjmů a výdajů hotelového průmyslu ve Spojených státech. Zahrnuje provozní zprávy od více než 6200 hotelů. Její součástí nejsou jen souhrnné zprávy o příjmech a výdajích, ale také informace z jednotlivých oddělení hotelů, jako o pokojích, potravinách, marketingu, energetických nákladech, údržbě či administrativě.   irl vju  