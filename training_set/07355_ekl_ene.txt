 Češi i Němci protestovali proti "větrníkům" v Krušných horách  Moldava (Teplicko) 15. května (ČTK) - Zhruba 80 lidí z obou stran česko-německé hranice dnes v krušnohorské Moldavě a jejím okolí protestovalo proti plánovanému rozšiřování větrných a fotovoltaických elektráren. Hned několik takových zdrojů má u horské obce vyrůst. Jeden z investorů je přitom spjatý se starostou obce Jaroslavem Pokem, řekla ČTK organizátorka pochodu Ivana Ježková. Starosta na její tvrzení dnes nechtěl reagovat, vyjádří se prý v pondělí, řekl ČTK.   Němcům navíc vadí to, že jejich stanovisko na stavbu větrníků nikoho nezajímá, a už si stěžovali i u evropského komisaře pro životní prostředí.   Na německé straně hranice se už tři větrníky točí. "Vyrostly v době, kdy to u nás byla móda, ale postoj k nim se už změnil. Jakmile tyhle tři dožijí, půjdou k zemi a obnovovat se už nebudou," řekl během protestního pochodu Michael Eilenberger z hnutí Gegenwind. Zato v Česku zájem o obnovitelné zdroje vzrostl až v posledních letech, kdy se jim díky rozhodnutí zákonodárců zlepšily podmínky.   U Moldavy už funguje jedna fotovoltaická elektrárna o výkonu 6,6 megawattu, jejímž provozovatelem je společnost Talwin. Členem jejího představenstva je bývalý senátor za ODS Alexandr Novák, považovaný za jednoho ze severočeských "kmotrů" a zatím nepravomocně odsouzený za přijetí čtyřicetimilionového úplatku. "A v jejím vedení sedí i přítelkyně pana starosty Poka," tvrdí Ježková.   Talwin původně plánoval stavět dvě sluneční elektrárny. Jedna už stojí a turisty procházející okolo v posledních dnech překvapuje hučící elektrocentrálou, přestože elektřina potřebná pro regulaci panelů je k mání hned na druhé straně ulice. Odpůrci fotovoltaiky podezírají Talwin, že si jejím prostřednictvím vylepšuje v podmračených dnech bilanci. U elektrárny sice dnes odpoledne stálo několik aut, nikoho odpovědného se ale zastihnout nepodařilo.   Od druhé elektrárny zatím Talwin upustil. "Teď tu chtějí stavět větráky, což zase odporuje plánům druhého zájemce Czech Wind Holdingu a čeká se schválení územního plánu. Mělo by tu být kolem 25 až 30 větrníků," řekla Ježková.   Takové plány se vůbec nelíbí obyvatelům z druhé strany hranice; jejich petice proti elektrárnám má podle Eilenbergera zhruba 5000 podpisů. Signatářům vadí především narušení krajinného rázu v cenných a chráněných oblastech. "Zatím chceme jen upozornit na problematiku a začít o ní diskutovat," řekl Eilenberger.   Gegenwind už si stěžoval u eurokomisaře pro životní prostředí Janeze Potočnika, který jim odpověděl, že nemůže nic dělat, protože stavby splnily v Česku zákonné podmínky. Teď se proto snaží dosáhnout toho, aby byla německá strana přizvána alespoň k dalším jednáním. Podporu má i u saské vlády, která o tom bude jednat se svými českými protějšky, napsal tento týden saský list Freie Presse.   Jan Beránek snm  