 Rusové hledí na "miniškodovku" předem skepticky  Rozšířili jsme o vyjádření šéfa Škody v Rusku v 5. a 6. odstavci.   --------------------    Moskva 18. ledna (zpravodaj ČTK) - Skepticky hledí ruští experti na plány automobilky Škoda Auto začít v příštím roce na ruském trhu prodávat i připravovanou nejmenší novinku v modelové řadě, malý třídveřový vůz, který zatím nese pracovní název New small family (NSF). "Minivozy nejsou v Rusku populární," varoval dnes list Vedomosti.   NSF se má podle dostupných informací od října vyrábět v Bratislavě, a to pod koncernovými značkami Volkswagen, Škoda, Seat a možná i Audi. Koncernu dosud společné malé auto chybělo, ale jeho finální podobu ještě automobilky neukázaly. Počátkem příštího roku by se nejmenší škodovka měla objevit na evropských trzích a s půlročním zpožděním i v Rusku. Cena by prý neměla převýšit 7000 eur (asi 170.000 korun), ale ruská cena ještě nebyla stanovena.   "Malá auta nejsou v Rusku populární, prodávají se jedině díky velice nízké ceně," upozornil ředitel firmy Avtostat Sergej Celikov. Ale minivůz s okřídleným šípem by uvedenou cenou, kterou při dovozu ještě zvýší clo ve výši 30 procent a náklady na přepravu, konkuroval mnohem větším vozům se silnějšími motory typu Lada Kalina a Priora či Renault Logan.   Koncern Volkswagen prý časem počítá i s montáží ve svém ruském závodu v Kaluze, což však zástupci tohoto závodu popírají.   Zatímco evropští zákazníci jsou ochotni si za malý vůz připlatit, protože počítají s nižší spotřebou, v Rusku je klíčovým faktorem při výběru auta cena, a ne úspornost a ekologie, upozornil analytik poradenské společnosti PricewaterhouseCoopers Stanley Root.   Naopak podle vedoucího ruského zastoupení Škody Auto Petra Janeby má uvedení minivozu na ruský trh smysl, nikoliv jako konkurenta nejlacinějších aut, ale jako druhého auta v rodinách vzmáhající se střední třídy. "Je to malý vůz, který nabídne automatickou převodovku za dostupnou cenu. Doplní tak Škodu Fabii, která automat nabízí jen s nejsilnějším motorem," vysvětlil ČTK Janeba.   Konkurence už v Rusku prodává podobné vozy v počtu dvou až třech tisíc ročně, pro minivůz z Bratislavy vidí Janeba potenciál "maximálně 5000 ročně". S výrobou v Kaluze se ani podle něj nepočítá, cena má být oznámena před uvedením na trh ve druhém čtvrtletí roku 2012.   Škoda Auto loni v Rusku prodala 45.631 vozů, o 38 procent více než v předchozím roce. Letos by Janeba chtěl zvýšit tržní podíl z 2,6 procenta na tři procenta, což by představovalo přibližně 70.000 škodovek. Z nyní nabízených modelů je v Rusku nejpopulárnější Octavia.   msk dvd  