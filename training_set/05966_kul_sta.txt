 Divadlo loutek Ostrava otevřelo novou pětipodlažní přístavbu  --------------------    Ke zpravodajství: FOTO/aktuality; AUDIO   --------------------    Ostrava 20. května (ČTK) - Třicet až osmdesát diváků se vejde do hlediště v přístavbě, kterou dnes otevřelo Divadlo loutek Ostrava. Hlediště v netypické budově se totiž dá proměňovat a různě rozšiřovat, například i o venkovní amfiteátr, který se dá navíc v případě potřeby zastřešit. Ředitelka Jarmila Hájková dnes řekla, že alternativní scénu bude divadlo využívat hlavně pro kontaktní představení pro malé děti, ale také na workshopy a tvůrčí dílny.   Stavba budovy trvala sedm měsíců, stála téměř 70 milionů korun a financovala ji převážně Evropská unie. "Přístavba je architektonicky výjimečná a vzbuzuje dvojí emoce. Jedněm se líbí bez výhrad, druhá skupina naopak tento druh architektury odmítá. Ale myslím, že těch, kterým se ten dům líbí, je víc, a navíc důležitější bude, čím jej naplníme," řekla Hájková.   Do pětipodlažní budovy, jejíž dvě patra jsou pod úrovní země, se kromě divadelního sálu vešel depozitář, zázemí pro herce i administrativu a cukrárna s hvězdnou oblohou na stropě a galerií loutek. Průčelí budovy zdobí orloj, který mohou lidé vidět v činnosti každé dvě hodiny. Přístavba je dílem týmu architektů Petra Hájka, Gabriely Minářové a Bronislava Stratila, přičemž první dva z nich jsou podepsáni i pod původní budovou divadla z roku 1999.   Ředitelka Hájková řekla, že do divadla postupně přibude sedm nových zaměstnanců. Jsou mezi nimi herci, technici i speciální pedagogové, protože divadlo se věnuje také práci s postiženými dětmi. "Práci s handicapovanými dětmi se věnujeme už dlouho v našem osvědčeném projektu Terapie loutkou," uvedla ředitelka divadla.   Divadlo loutek Ostrava odehraje ročně zhruba 500 představení v hlavním sále, v alternativním sále by jich mělo být ročně asi 200. Představení divadla navštíví každý rok kolem 80.000 diváků z celého Moravskoslezského kraje, ale například i ze Vsetínska.   K dnešnímu slavnostnímu otevření nové budovy divadlo připravilo i novou premiéru, interaktivní pohádku pro děti od tří let O víle menší než zrnko máku. Autorem hry je Martin Geišberg, hrají v ní Lenka Sedláčková a Karel Růžička. Divadlo na dnešek rovněž připravilo řadu atrakcí pro děti, světelnou show nebo pouliční ohňové divadlo.   Vlastimil Vyplel jpt  