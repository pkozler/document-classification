 Vizitky společností Synot a Penta, které se zajímají o Sazku  Praha 30. ledna (ČTK) - Vizitky dvou společností, které podaly loterijní společnosti Sazka nabídky na vyřešení jejích dluhů. Pravděpodobně o těchto dvou nabídkách jednalo dnes představenstvo Sazky.     Holding Synot:   - Uskupení společností, které patří k předním hráčům v několika průmyslových segmentech.   - Jádro obchodních aktivit Synotu spočívá v loterijním průmyslu, kde je mimo jiné jedničkou na trhu videoloterijních terminálů a ovládá také síť sázkových kanceláří Synop Tip (společnosti Synot Tip, Synot W, Synot W Slovakia, Synot Provoz).   - Kromě loterijního průmyslu společnosti holdingu podnikají v řadě jiných oborů, jako jsou například vývoj a aplikace moderních informačních technologií a přenosu dat, ale i prodej osobních automobilů BMW, správa a rekonstrukce nemovitostí, vydávání regionálního týdeníku či výroba pestrého sortimentu smaltovaných předmětů, anebo služby bezpečnostní agentury. Holding je také silným investorem, především v oblasti cestovního ruchu nejen v České republice, ale také na Slovensku.   - Zakládající a řídící organizací holdingu je společnost Synot W, která vznikla v roce 1991 jako podnik rodiny Valentů a patří k největším distributorům loterijních zařízení v České republice. Název společnosti Synot je spojením písmen ze slov synové a otec.   - Zakladatel loterijní společnosti Synot Ivo Valenta (54), který podle tisku žije přes deset let v Monaku, byl v minulosti majitelem fotbalového klubu 1. FC Synot. Skupina Synot v minulosti vlastnila i prvoligový fotbalový klub AS Trenčín.   - Posledních několik let znamenal pro Synot významný růst. Loni celý holding Synot vykázal v ČR obrat přes deset miliard korun. Mateřskou společností je nyní firma registrovaná na Kypru.   - O vstup do Sazky projevila firma zájem na počátku letošního ledna. Výměnou za finanční pomoc požadovala dvě třetiny akcií společnosti. Synot slíbil 250 milionů ročně v příštích 15 letech a jako ostatní zájemci (podnikatel Martin Ulčák, skupina Penta) také nabídl dvě až tři miliardy na okamžitou pomoc. Nyní ve spolupráci s podnikatelem Karlem Komárkem mladším, majitelem skupiny KKCG, v řešení prý navrhuje, že by mu připadlo 60 procent Sazky, 30 procent by zůstalo u současných akcionářů. Na 30 procent akcií by potom podle scénáře Synotu šlo v příštích letech po restrukturalizaci Sazky na burzu.   - Karel Komárek (41) podniká zejména v ropném a plynařském průmyslu. Je rozhodujícím akcionářem ve společnosti K&amp;K Capital Group (KKCG), která vznikla v roce 1995. Je to nadnárodní finanční a investiční skupina spravující majetek převyšující 50 miliard korun. Portfolio skupiny KKCG tvoří více než 25 českých a zahraničních společností, mezi které patří Moravské naftové doly, Vítkovice, a.s., cestovní kancelář Fischer či vydavatelství Stanford.     Skupina Penta:   - Středoevropská (česko - slovenská) investiční skupina, založená v roce 1994. Řídící společnosti holdingu sídlí na Kypru.   - Vlastníky jsou Marek Dospiva, který drží v holdingu 33 procent akcií, Martin Kúšik, Jaroslav Haščák, Jozef Oravkin a Jozef Špirko.   - Penta investuje především do maloobchodu, zdravotnictví, letecké výroby, strojírenství, energetiky, zábavního průmyslu, telekomunikací a privátního bankovnictví.   - Penta působí ve více než deseti zemích Evropy. Do skupiny patří téměř 50 společností. Nejvíce investičních projektů zatím realizovala v Česku, na Slovensku a v Polsku. Konsolidované příjmy těchto společností dosáhly v roce 2009 na 2,2 miliardy eur.   - Od roku 2005 je Penta mimo jiné stoprocentním vlastníkem sázkové kanceláře Fortuna, společnost je také stoprocentním vlastníkem firmy Aero Vodochody.   - Sazce nabídla Penta loni v prosinci finanční pomoc výměnou za stoprocentní podíl v loterijní společnosti. Nabízela 130 milionů s garancí na 30 let a okamžitou pomoc v řádu miliard.   Iva Pokorná dp  