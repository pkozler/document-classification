 Do Jeseníků se vrátila zima, sněží a teploty jsou pod nulou  --------------------    Ke zpravodajství: AUDIO   --------------------    Olomouc 20. ledna (ČTK) - Do Jeseníků se opět vrátila zima. Svahy v tamních lyžařských areálech začal znovu pokrývat sníh. Provozovatelé středisek doufají, že společně se zimou se na sjezdovky opět vrátí i návštěvníci.   "Dnes to vypadá konečně zase jako v zimě. Sněží, mrzne a na svahu je konečně i více lidí, je to paráda. Teplota se nyní pohybuje 1,4 stupně pod bodem mrazu, nepotřebujeme ani zasněžovat, sněhu na sjezdovkách máme dost," řekl dnes ČTK Rostislav Procházka z lyžařského střediska v Branné. Podotkl, že návštěvnost areálu byla přes týden minimální. "Počasí však bylo přes týden špatné, byla mlha a vlhko," dodal Procházka.   Na výborné sněhové podmínky láká lyžaře i středisko na nejvýše položeném místě v Jeseníkách, na Ovčárně. "Před víkendem jsme nachystaní, sněhu máme dostatek, sjezdovky jsou upravené a vše je v provozu. Lyžujeme na přírodním sněhu," uvedl zástupce střediska Josef Figura.   Zhruba 300 až 400 lidí denně sjíždělo přes týden svahy v jednom z nejmodernějších areálů v Jeseníkách, Kouty. Zástupci střediska doufají, že víkendová návštěvnost se podstatně zvýší. "Se sněhem to vypadá čím dál lépe, od středy můžeme už zasněžovat, neboť teploty klesly pod bod mrazu. Nyní tady máme minus šest a sněží. Podmínky na víkend jsou výborné, otevřeny budou všechny vleky i sjezdovky," řekl dnes ČTK zástupce střediska Martin Medřický.   Návštěvníky vyhlíží i středisko v Hlubočkách na Olomoucku, které leží jen pár kilometrů od Olomouce. "Sníh tady máme stále, ale lidi nejsou, zřejmě už tomu nevěří. V provozu jsme stále, ale návštěvnost téměř žádná. Snad se to o víkendu zlepší," uvedl provozovatel areálu Michal Stojmenov.   Záchranáři z jesenické horské služby tento týden v úterý snížili hrozbu pádu lavin z druhého na první lavinový stupeň. Upravili ho proto, že vlivem oteplení a díky následnému mrazu se sněhová pokrývka stabilizovala.   ftv mol  