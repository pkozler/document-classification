 Objekt bývalých kasáren v centru M.Boleslavi dál chátrá  Mladá Boleslav 1. května (ČTK) - Společnost Grandezza Hotels - Mladá Boleslav, která v roce 2007 koupila od města objekt bývalých kasáren v Jičínské ulici, zrušila projekt na rekonstrukci na luxusní hotel. Objekt tak chátrá v centru města dál. Město se nyní s firmou dohodlo, že nejdéle do 18 měsíců opraví střechu nemovitosti, vymění okna a obnoví fasádu. Novinářům to dnes řekl náměstek primátora Jiří Bouška.   O novém dodatku smlouvy, která město definitivně zbaví povinnosti chátrající objekt zabezpečovat proti bezdomovcům a dál se o něj starat, ve čtvrtek rozhodli boleslavští zastupitelé. "Určitě nám to vytrhne trn z paty, protože se o ten objekt nebudeme muset starat a řešit problémy, které zde jsou," řekl Bouška.   Grandezza Hotels - Mladá Boleslav ustoupila od záměru kvůli recesi a snižující se poptávce po ubytovacích kapacitách. Firma zatím nespecifikovala, co přesně hodlá v opraveném objektu vybudovat. Deník.cz uvedl, že chce v části objektu postavit byty, komerční prostory a menší hotel. Podle dodatku smlouvy nesmí v bývalých kasárnách provozovat hernu, zastavárnu, obchod s erotickým zbožím a službami podobného charakteru.   Grandezza Hotels - Mladá Boleslav koupila kasárna v roce 2007 od města za 12,5 milionu korun. V podmínkách výběrového řízení si tehdy město stanovilo, že objekt a jeho pozemky mají být využity pro rekonstrukci na hotel vysoké úrovně, minimálně pětihvězdičkový.   Kasárenská budova s cimbuřím je posledním objektem z původního vojenského areálu, který v posledních letech nebyl rekonstruován. V místě bývalých kasáren jsou dnes nové bytové domy, ale také nová hasičská zbrojnice.   zik vju  