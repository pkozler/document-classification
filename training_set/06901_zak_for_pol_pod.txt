 Prohlášení předsedy vlády k výběru policejního prezidenta  Praha 19. ledna (ČTK) - Prohlášení předsedy vlády Petra Nečase (ODS) k výběru policejního prezidenta, které ČTK poskytl tiskový odbor úřadu vlády:     Mé pochybnosti o způsobu výběru kandidáta na nového policejního prezidenta trvají, a to především o jeho souladu se služebním zákonem. Není totiž pravdivá informace, že se pracovní skupiny shodly na tom, že zde nejsou legislativní námitky. Odborníci na legislativu z ministerstva spravedlnosti nadále vyjadřují velmi hluboké pochybnosti o zákonnosti tohoto postupu. Trvají také pochybnosti o transparentnosti celého výběrového řízení i o složení výběrové komise, v níž podřízení budoucího policejního prezidenta paradoxně vybírají svého nadřízeného.     Ministr vnitra má sice právo výběru, ale i on musí respektovat služební zákon, a v tomto případě není jistota, že byl dodržen.     Výběrové řízení mělo být vyhlášené až poté, co bude rozhodnuto o žádosti náměstků nebo náměstka na ustanovení do této funkce. Nikoliv jak se to vyvinulo v této situaci, kdy výběrové řízení bylo vyhlášeno dokonce předtím, než bylo rozhodnuto o žádosti náměstka.     V podmínkách řízení byly navíc definovány diskriminující podmínky pro některé kandidáty na policejního prezidenta, což opět vzbuzuje otázky o transparentnosti výběru. Jako předseda vlády České republiky musím mít jistotu, že zákon nebyl porušen a že nedojde například k soudnímu zpochybnění, a tuto jistotu nemám.     Potvrdily se mé obavy, že podmínky byly vedeny snahou dosadit do funkce policejního prezidenta předem vybranou osobu. O panu Lessym se již před několika týdny spekulovalo, že je horkým kandidátem na tuto pozici. Řadu týdnů o něm a o panu Čechovi jako o vytouženém kandidátovi mluvil i pan ministr John i pan ministr Bárta. I to zpochybňuje nezávislost a nestrannost rozhodování komise.     Definitivní názor na tuto otázku sdělím, až bude jasno o zákonnosti celého postupu, a poté, co si o celé věci osobně promluvím s panem ministrem vnitra.     Petr Nečas, předseda vlády     ČTK  