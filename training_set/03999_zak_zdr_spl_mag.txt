 Silvestrovskou noc na jihu Čech kazily jen drobné šarvátky  --------------------    Ke zpravodajství: ilustrační FOTO ve Fotobance  ID foto: F201012220023801, F201012220022901, F201012220023601   Doplnili jsme informace záchranářů v 1.,2.a 3. odst.   --------------------    České Budějovice 1. ledna (ČTK) - Silvestrovská noc na jihu Čech proběhla bez větších problémů. Policisté řešili drobné šarvátky, při nichž nebyl nikdo zraněn. Poklidnou službu měli i jihočeští hasiči, kteří museli vyjíždět jen šestkrát. Podstatně víc práce měli záchranáři. Od pátečních 17:00 ošetřili 124 osob. Dva lidé byli lehce zraněni zábavní pyrotechnikou, sdělil ČTK ředitel jihočeské zdravotnické záchranné služby Marek Slabý.   Na protialkoholní záchytné stanici skončili čtyři oslavující, mezi nimi byl i sedmnáctiletý mladík, uvedl Slabý. Záchranáři byli nejvíc vytíženi od půlnoci. Do 07:00 museli vyjíždět každou hodinu asi desetkrát. Nejčastěji pomáhali na Českobudějovicku, kde měli čtyři desítky výjezdů. Na Táborsku zasahovali během silvestrovských oslav na 20 místech.   Jihočeši volali 50krát sanitku kvůli úrazu. Celkem v devíti případech ošetřovali záchranáři zranění způsobená napadením, nejčastěji v hostincích. V deseti případech potřebovali lékařskou pomoc opilí lidé. "Nejmladší z ošetřených pro intoxikaci alkoholem byla patnáctiletá dívka v Táboře," podotkl Slabý. Tato dívka skončila v nemocnici.   Hasiči kvůli oslavám pouze na třech místech hasili odpadkové koše, řekla mluvčí krajských hasičů Vendula Matějů. "Odpadkové koše byly vždy uhašeny během pár minut, bylo to beze škody," uvedla. Zbývající zásahy podle ní se silvestrovskými oslavami nesouvisely. Hasiči například pomáhali otevřít zabouchnuté dveře a se snesením pacienta k sanitce.   Policisté zaznamenali jen drobné rušení veřejného pořádku, protože oslavující lidé byli hluční. "Občas byly nějaké strkačky v hospodách, ale to je na běžném pořádku. Nic, co by vybočovalo z běžného normálu," řekl jihočeský policejní mluvčí Milan Bajcura. V poklidu proběhly i oslavy na českobudějovickém náměstí. Podle policejního mluvčího není klidná silvestrovská noc na jihu Čech příliš výjimečná. Bez větších potíží se obešly i oslavy v minulých letech.   vst jpt  