 Umění Andyho Warhola umocní kulinářské zážitky v restauraci  --------------------    Ke zpravodajství: AUDIO; ilustrační FOTO ve Fotobance  ID foto:  FO02018406 ,  FO01364590 ,  P201103310346801    --------------------    Praha 2. května (ČTK) - Slavná díla amerického výtvarníka Andyho Warhola se představí v Praze ve spojení s gastronomickým zážitkem. V restauraci Aureole na Pankráci chtějí organizátoři akce propojit umělecké a kulinářské zážitky. Prostřednictvím projektu CulinArt mohou návštěvníci ode dneška do 13. května vychutnávat menu šéfkuchaře Jiřího Krále inspirované malbami krále pop artu.   "Výstava má umocnit zážitek z gastronomie," řekl za pořadatele na tiskové konferenci galerista Jan Třeštík. Upozornil, že tento koncept je populární ve světě, zatímco v České republice je zatím prakticky neznámý.   V restauraci, která se nachází ve 27. patře nejvyšší české budovy City Tower, budou vystaveny Warholovy obrazy Portrét Johanna Wolfganga von Goethe a Dvojitá zlatá Mona Lisa zapůjčené ze soukromých sbírek.   Podle organizátorů je bezpečnost expozice mimořádně zajištěna. Díla jsou pojištěna na částku 230 milionů korun. Portrét Goetheho, který měl prý na Warholovu tvorbu mimořádný vliv, bude v Česku vystavený vůbec poprvé. Expozici doplní také grafiky a projekce.   Podle pořadatelů je cílem projektu dopřát návštěvníkům "vnímání gastronomie všemi smysly". Menu, které Král vytvořil pro umělecký projekt, přihlíží mimo chuťových také k vizuálním vjemům. Inspiraci pro styl a barvy pokrmů hledal v tvorbě Andyho Warhola i v jeho gastronomických preferencích.   "Zajímali jsme se o to, co nejraději jedl Warhol. Měl rád hamburgery. To poněkud ztížilo tvorbu menu," řekl Třeštík. Tradiční hovězí placku tak návštěvníci luxusní restaurace dostanou pouze jako "imitaci" vytvořenou z těsta. "Hamburger jsme do menu implantovali, ale ve spojení s kaviárem," vysvětlil Král. Pro tvorbu polévky inspirované malbou slavné konzervy Campbell's Soup využil poznatky z molekulární kuchyně. Doplněna je uzenými fazolkami a kouřovou pěnou. Steak s tomaty na karamelu doplňuje pyré z fialových brambor. "Nejde o nic chemického. Brambory jsou skutečně fialové," vysvětlil šéfkuchař.   Podle Krále se umělecká díla promítají do designu pokrmu. "Hamburger je v barvách obrazu. Je tam také inspirace Amerikou i jeho (Warholovým) životním stylem," řekl ČTK. Upozornil, že moderní gastronomie je "spojením výborné chuti, kvalitní suroviny a designu". Problém je však podle něj v tom, že pokrm "dlouho nevydrží". Prodloužit vjem by tak měl "obraz, který je věčný".     Podle Třeštíka se mají obrazy stát "příjemným zpestřením restaurace". "Je to také dobrý druh publicity pro umění. Přilákat širokou veřejnost k umění je stále poměrně těžké," řekl ČTK. Podle něj by do restaurace mohlo přijít víc návštěvníků než do galerie. Zážitek má umocnit mimo jiné pohled na pražské panorama z proskleného interiéru restaurace.   Zájemci si za 6500 korun pochutnají také listech orchidejí, které doplňují "květinový Nachos s Espumou z kozího sýra", nebo grilovaná kachní játra s šalotkovo-medovou marmeládou. Večerní menu ozvláštní sorbet nazvaný Andy Warhol's Coctail, který tvoří pomerančová vodka, jahodová vodka, broskvový nektar, smetana a zástřik absinthu. Umělecký dojem završí dort s marcipánovou karotkou a mátovým sorbetem. I ten je prý inspirovaný kulinářskými preferencemi slavného umělce. "Byl nedůvěřivý k jídlu v restauraci. Říká se, že ze zákusku snědl pouze mrkvičku a dort pak na ulici vyhodil," vysvětlil Třeštík.   Podle Krále si restaurace Aureole klade za cíl spojení světových kuchyní, stylů a surovin. "Je to mezinárodní kuchyně. Menu jsme poskládali tak, aby reprezentovalo svět," uvedl. Upozornil, že kulinářské inspirace si přinesl také z Francouzské restaurace Obecního domu, kde v minulosti působil.   Projekt CulinArt podle organizátorů bude opakovaně nabízet expozice světových umělců za doprovodu špičkové gastronomie. "Jde o určitou nadstavbu činnosti restaurace. Pokud bude koncept úspěšný, bude pokračovat představením dalších děl," uvedl Třeštík. Upozornil, že v Praze je v současné době dobré zázemí pro zážitkovou gastronomii. "Lidé jsou ochotní znásobovat své zážitky. Důležité je v tomto kontextu prostředí. Ne každé menu lze kombinovat s každým obrazem. Mozaiku je potřeba poskládat tak, aby vznikl smysluplný celek," řekl.   Zájemci si obrazy mohou prohlížet po celou dobu otevření restaurace: v době snídaně, oběda i večeře. Prohlédnout si mohou i bez konzumace.   Alexandra Malachovská jnd  