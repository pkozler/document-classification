 Nejméně 42 mrtvých po záplavách v JAR a v Mosambiku  Johannesburg 17. ledna (ČTK) - Nejméně 42 mrtvých si vyžádaly záplavy způsobené vytrvalými dešti v Jihoafrické republice a v sousedním Mosambiku. Informovala o tom dnes agentura Reuters s odvoláním na jihoafrické úřady a mosambická média. Vydatné deště sužují obě země od konce prosince. Situace se zhoršila po přívalových lijácích, které postižené oblasti zasáhly o víkendu.   Podle jihoafrického ministerstva pro záležitosti provincií zahynulo nejméně 32 lidí. Policie dnes informovala o dalších sedm lidech, kteří se pohřešují v oblasti nedaleko hlavního města Pretoria. Při evakuaci lidí z postižených oblastí poblíž velkých přehrad pomáhá armáda.   Vydatné deště podle jihoafrické logistické skupiny Transnet narušily nákladní železniční přepravu a zasáhly tak dodávky uhlí a kukuřice určené na vývoz. Mimořádně deštivé počasí může mít podle jihoafrických činitelů dopad na úrodu sóji a slunečnice.   V Mosambiku si záplavy vyžádaly deset obětí na životech. Místní média dnes informovala, že povodně a prudký vichr v této zemi způsobily škody na domech a přinutily k evakuaci 13.000 lidí.   kne hej  