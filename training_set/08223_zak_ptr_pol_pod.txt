 Soud vrátil žalobci kauzu prodeje náchodského pivovaru  --------------------    Ke zpravodajství: AUDIO   --------------------    Náchod 6. ledna (ČTK) - Okresní soud v Náchodě dnes vrátil státnímu zastupitelství k došetření případ bývalého starosty Náchoda Oldřicha Čtvrtečky (ODS). Podle policie je podezřelý z údajných machinací při prodeji městského pivovaru Primátor. Soud tak rozhodl při předběžném projednání obžaloby.   Město prodalo pivovar firmě LIF předloni v březnu za 150 milionů Kč. Prodej kritizovala opozice a výsledek výběrového řízení označil za nezákonný Pivovar Holba, který nabídl 185 milionů korun. Podle dřívějšího Čtvrtečkova vyjádření by však město při akceptování podmínek Holby za pivovar dostalo pouze 136,5 milionu korun.   Státní zástupce Čtvrtečku obžaloval z porušování povinnosti při správě cizího majetku a ze zneužití pravomoci veřejného činitele. Bývalému starostovi, který se v podzimních komunálních volbách do nového zastupitelstva nedostal, v případě odsouzení hrozí až deset let vězení. Čtvrtečka jakékoliv pochybení odmítá.   Protikorupční policie už dříve uvedla, že exstarostovým jednáním vznikla škoda 35 milionů korun. Smlouva, kterou Čtvrtečka následně uzavřel s novým nabyvatelem akcií, podle policie neodpovídala návrhu, který schválilo městské zastupitelstvo. Některé formulace byly podle policie dodatečně změněny a také bylo provedeno antidatování.   Čtvrtečka v minulosti tvrdil, že soutěž byla v pořádku a o prodeji rozhodlo zastupitelstvo. Případ měl podle něj souvislost s komunálními volbami.   sja mol  