 Europoslanci vyzvali k bojkotu Minska, Lukašenko hrozí odvetou  Čtvrtý a pátý odstavec obsahuje reakci Lukašenka na připravované sankce.   --------------------    Brusel/Minsk 20. ledna (zpravodaj ČTK) - Evropská unie musí zavést sankce vůči běloruským představitelům za násilné potlačení povolebních nepokojů v prosinci loňského roku. Vyzvali k tomu dnes ve Štrasburku europoslanci. Chtějí, aby jim unie zmrazila majetek v zahraničí a zakázala cestovat na území členských států sedmadvacítky. Běloruský prezident Alexandr Lukašenko v reakci na připravované sankce pověřil vládní úřady, aby na "protiběloruskou kampaň" přichystaly náležitou odpověď.   Evropský parlament ve svém usnesení vyzval i k uspořádání nových voleb. Zákonodárci rovněž uvedli, že o případném zrušení takových opatření, pokud budou zavedena, by se mělo uvažovat jedině tehdy, až se předáci opozice dostanou na svobodu z vězení. Sankce by se podle europoslanců měly týkat případně i zmrazení finanční pomoci od Mezinárodního měnového fondu (MMF) a některých dalších mezinárodních institucí.   Alexandr Lukašenko byl oficiálně vyhlášen vítězem voleb už v jejich prvním kole 19. prosince a hned téhož večera pořádkové síly v centru metropole Minsku rozehnaly desetitisíce demonstrantů a zatkly kolem 600 lidí, včetně několika opozičních prezidentských kandidátů. Podle oficiálních výsledků získal Lukašenko přes 80 procent hlasů, tamní opozice to ale zpochybňuje.   Lukašenko dnes do Minska svolal poradu vládních orgánů, které vyzval k předložení "konkrétních návrhů na odvrácení protiběloruské kampaně" vedené ze zahraničí. "Musíme vypracovat soubor opatření, která znemožní učinit z Běloruska pěšáka v cizí hře a poškodit naši ekonomiku, bezpečnost a svrchovanost," citovala prezidenta státní agentura Belta.   "Před nikým se ohýbat nebudeme a ohýbat nás samotné se nikomu nepovede. To platí absolutně o všech, ať je to třeba celá EU," řekl Lukašenko v emotivním projevu. "Jestli chce Evropa, Amerika a kdokoli jiný znovu stoupnout na ty samé hrábě, pánbůh s nimi," dodal s tím, že odpověď Minska na sankce bude obsahovat "třeba i ta nejtvrdší opatření".   V Minsku bylo dnes oznámeno, že na protest proti průběhu voleb se velvyslanci zemí EU nezúčastní Lukašenkovy páteční inaugurace. Státy EU navíc zvažují, že kvůli zmanipulování voleb a událostem, které je provázely, na tutu bývalou sovětskou republiku uvalí sankce. Jednat se o tom zřejmě bude již na nejbližším zasedání ministrů zahraničí zemí EU, které se uskuteční 31. ledna.   Sankce proti Lukašenkově režimu schválilo už Polsko a litevský parlament. Jejich součástí je i zákaz vstupu Lukašenka na polské a litevské území. Minsk dnes na vyhlášení sankcí v sousedním Polsku reagoval prohlášením, podle něhož s odvetou nehodlá spěchat.   "Polské rozhodnutí bereme na vědomí s velkým politováním," řekl novinářům mluvčí běloruského ministerstva zahraničí. "Svědčí o tom, že Polsko si zvolilo cestu konfrontace, což nás zbavilo možnosti volby. S odvetnými kroky ale pospíchat nebudeme," řekl mluvčí a dodal, že běloruská odpověď bude "ve formátu i objemu" adekvátní polským sankcím.   pkt jas  