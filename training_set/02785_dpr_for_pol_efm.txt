 Polsko by mohlo přepravce PKP Cargo zprivatizovat už letos  Varšava 27. ledna (zpravodajka ČTK) - Privatizace polského nákladního železničního přepravce PKP Cargo by mohla skončit už letos. Polské agentuře PAP to dnes řekl Andrzej Massel, náměstek ministra infrastruktury odpovědný za železnici. Podle informací médií ze začátku ledna by české ministerstvo dopravy mělo zájem o případné sloučení dopravce ČD Cargo s polským PKP Cargo.   Ačkoliv polská vláda původně plánovala, že PKP Cargo prodá prostřednictvím burzy, nyní je podle Massela pravděpodobnější, že pro firmu bude hledat investora z oboru nebo finančního investora. Případné zájemce o PKP Cargo chce pozvat k jednání začátkem února, dodal Massel.   PKP Cargo je po německém DB Schenker největším nákladním železničním přepravcem v Evropské unii. Ještě za rok 2009 měla firma ztrátu ve výši skoro půl miliardy zlotých (3,1 miliardy korun), loni ale už podle předběžných odhadů dosáhla zisku v řádu několika desítek milionů zlotých. PKP Cargo samostatně působí v Česku, nově získalo do roku 2014 bezpečnostní certifikát i pro Německo.   PKP Cargo koncem loňského listopadu založilo společnost PKP Cargo International se sídlem v Bratislavě, která chce nabízet služby například na Slovensku, v Rakousku, v Maďarsku nebo v Rumunsku. V první fázi pro tuto společnost mají náklady vozit po železnici místní dopravci, až získá potřebné licence, chce je vozit sama.   Náměstek českého ministra dopravy Jakub Hodinář začátkem tohoto měsíce deníku Mladá fronta Dnes řekl, že na polské a české straně vznikla pracovní skupina, která se zabývá případným spojením ČD Cargo a PKP Cargo. Podle šéfa resortu dopravy Víta Bárty není současná velikost ČD Cargo na evropském železničním nákladním trhu dostatečná, aby mohla konkurovat největším evropským dopravcům.   Už v minulosti stát přemýšlel o spojení se slovenským Cargem, Slováci však nakonec ztratili zájem. Bárta se netají ani vizí spojit v jednu firmu České dráhy s ČD Cargo a nakonec i se Správou železniční dopravní cesty, která se v Česku stará o koleje.   hab dvd  