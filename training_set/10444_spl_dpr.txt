 V Karlovarském kraji vyjedou cyklobusy na pět tras, nová je modrá  Karlovy Vary 16. května (ČTK) - V Karlovarském kraji začne 28. května provoz turistických cyklobusů, který potrvá do 28. září. Za sezonní kartu cyklisté zaplatí 499 korun, což je stejně jako loni. Oproti minulým sezonám je novinkou modrá trasa mezi Střelou a Vladařem se začátkem v Sokolově. ČTK to dnes oznámil Jakub Salát, mluvčí společnosti Autobusy Karlovy Vary, která provoz cyklobusů devátou sezonu v regionu jako jediná zajišťuje.   Cyklobusy letos vyjedou na pět tras označených barvami. O víkendech to bude kromě modré (jen určité dny) i červená trasa Krušnohorská z Chebu na Klínovec a žlutá Porolavím k Blatenskému příkopu a na Boží Dar. Oranžová trasa povede z Kraslic přírodním parkem Přebuz do Nejdku, v provozu bude v sobotu. "Zelená po Slavkovském lese je jen na objednávku. Cyklobus na ni lze ale objednat v podstatě kdykoliv," uvedl ředitel společnosti Zdeněk Suchan.   Na internetových stránkách společnosti jsou vytvořeny profily doporučených tras, po nichž se cyklisté mohou dostat z Klínovce a Božího Daru do Karlových Varů, Sokolova nebo mohou využít jen okruhy v okolí Klínovce a Božího Daru a následně se cyklobusem pohodlně vrátit zpět, podotkl Salát. "Novinkou jsou i odkazy na webové stránky Karlovarského kraje, který spustil novou aplikaci na vyhledávání cyklotras," poznamenal Suchan.   Od zavedení cyklobusů v roce 2003 počet cestujících rostl do roku 2008, kdy se zpomalil. Firma Autobusy Karlovy Vary tehdy přepravila v cyklobusech zhruba 4000 lidí. Loni přepravily cyklobusy více než 3000 lidí. Náklady na cyklobusy se pohybují kolem 600.000 korun. Tržby z jízdného z nich potom pokryjí zhruba čtvrtinu. Zbývající část hradí firma ze svých prostředků, dotací od některých měst, sponzorů a kraje.   vlm snm  