 Rakety dnes v Č. Těšíně nelétaly, Světový pohár zhatilo počasí  --------------------    Ke zpravodajství: FOTO ve Fotobance  ID foto:  FO01083142    --------------------    Český Těšín (Karvinsko) 15. května (ČTK) - Počasí dnes zhatilo program prvního Světového poháru v raketovém modelářství v Českém Těšíně na Karvinsku. Porota ho kvůli větru a dešti zrušila. Výsledky sobotních soutěží pořadatelé zveřejní v pondělí. ČTK o tom informoval Petr Roszak z českotěšínského Rocket Club Silesia Olza.   "Bohužel okolo 10:00 hodnotící komise rozhodla, že dnešní program bude zrušen kvůli nevyhovujícímu počasí. Letové podmínky jsou hodně špatné," řekl ČTK Roszak. Dodal, že sobotní program pořadatelé na letišti v Třinci-Vendryni bez problému zvládli. "Odlétali jsme tam tři kategorie. Výsledky zveřejníme v pondělí. Ještě je musíme zpracovat," uvedl pořadatel.   Zrušení dnešního programu je podle něj zvlášť nepříjemné, protože v Českém Těšíně byly na programu hlavní disciplíny, které jsou i pro diváky nejatraktivnější. Za královskou disciplinu pak Roszak označil odpalování věrných kopií a modelů skutečných raket. "Součástí hodnocení je i porovnání s dokumentací větších originálů. Je důležité, aby průběh startu odpovídal skutečnosti, aby z rakety postupně odpadávaly jednotlivé části. Nejde proto už ani o výšku a ani čas. Jde o co největší podobnost realitě," vysvětlil modelář.   Dnes měly startovat i radiem řízené rakety a kluzáky. To je podle Roszaka nejnáročnější disciplína, která vyžaduje jak zdatného modeláře, tak i schopného pilota. "Stroj odstartuje ze země. Vystoupá do výšky okolo 250 metrů. Tam jej musí pilot šest minut udržet a pak s ním na přesnost přistát," uvedl Roszak.   Sám se s asi dvacetiletou přestávkou raketovému modelářství věnuje od dob studia na gymnáziu. Před 12 lety se ještě jako učitel ke koníčku vrátil a před čtyřmi lety založil klub Rocket Club Silesia Olza. V Česku je nyní asi 15 klubů. Na dobré úrovni fungují ale jen čtyři. Náš mezi ně patří," pochlubil se. Osobně věří, že jejich klub dostane možnost i v budoucnu závod Světového poháru uspořádat.   Karvinsko podle Roszaka hostilo nejlepší raketové modeláře ze střední Evropy. "Přijelo osm desítek závodníků z pěti států," řekl s tím že přijelo hned několik mistrů světa v této modelářské disciplíně.   dvc jup  