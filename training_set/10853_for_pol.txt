 Skoro třetina registrovaných voličů v Zimbabwe je prý po smrti  Harare 22. ledna (ČTK) - Téměř třetina lidí zapsaných na seznamech voličů v Zimbabwe je po smrti. Tisícům dalších je přes sto let nebo to jsou děti. Uvedla to v pátek zimbabwská nezávislá organizace pro podporu volebního procesu (ZESN), podle níž podobné nesrovnalosti otevírají cestu k volebním podvodům. Zimbabwský prezident Robert Mugabe přitom chce letos uspořádat volby.   Podle analytiků je po smrti 27 procent lidí zapsaných na seznamech voličů. Počítačový rozbor rovněž odhalil 2344 lidí, kterým je mezi 100 a 110 lety, a devět voličů narozených v letech 1890 a 1900, již tak mohli oslavit přinejmenším 111. narozeniny. Taková čísla jsou podle ZESN zjevně podezřelá, když průměrná délka života v Zimbabwe je jen 44 let.   Podle ZESN navíc bylo objeveno v seznamech přes 500 lidí narozených 1. ledna 1901, což rovněž nevypadá věrohodně. Extrémy jsou i na opačném konci věkového spektra, když 93 zapsaných "voličům" ještě nebyl ani rok.   "Přesné a důvěryhodné seznamy voličů jsou předpokladem svobodných a spravedlivých voleb," uvedla ZESN. Organizace přitom podotkla, že objevila téměř 200.000 voličů zaregistrovaných ve dvou nebo více volebních okrscích.   Podezření ohledně "mrtvých duší" v seznamech, které čítají asi 5,5 milionu voličů, již dříve vyjádřila i zimbabwská opozice. Nechala se také slyšet, že v zemi nyní nejsou podmínky pro spravedlivý průběh voleb. Volební komise však oznámila, že kvůli nedostatku peněz není schopna uvést seznamy do pořádku.   Dlouholetý zimbabwský prezident Robert Mugabe nicméně chce letos uspořádat volby kvůli rozporům se stranou svého hlavního odpůrce a zároveň premiéra Morgana Tsvangiraie. Mugabe s ním byl před dvěma lety donucen vytvořit vládu národní jednoty, aby tak ukončil období politické a ekonomické nestability. Fungování koalice je však problematické.   kne str  