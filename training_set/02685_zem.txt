 Úroda ovoce loni klesla o 32 pct a byla nejnižší od roku 1990  --------------------    Ke zpravodajství: GRAFIKA; AUDIO   --------------------    Hradec Králové 18. ledna (ČTK) - Loňská úroda ovoce klesla meziročně o 32 procent na 121.019 tun, a byla tak nejnižší za posledních 20 let. Přes zvýšení cen ovoce půjde výpadek ovocnářů v tržbách do desítek milionů korun a celé odvětví zřejmě bude kvůli slabé sklizni ztrátové. ČTK to na dnešních Ovocnářských dnech v Hradci Králové řekl předseda Ovocnářské unie Martin Ludvík.   Důvodem nejslabší sklizně od roku 1990 bylo nepříznivé deštivé počasí v květnu. Včely v době květu stromů v dešti a vlhku nelétaly, farmáři se navíc do podmáčených sadů k jejich ošetření s technikou nedostali. Peckoviny navíc výrazně postihla houbová choroba moniliový úžeh květů.   Dosud nejslabší úroda byla v novodobé historii českého ovocnářství v roce 2007, a to 143.469 tun. Tehdy ovocné sady rozsáhle poničily jarní mrazy. Při sklizni v roce 1990 bylo sklizeno jen 116.000 tun ovoce.   Sklizeň jablek, které jsou hlavním ovocným druhem, loni klesla o 29 procent na 103.304 tun a byla nejnižší od roku 1995. Nízká sklizeň se odrazila v nižší zásobě jablek pro letošní obchodní sezonu. "K 1. lednu bylo ve skladech 24.000 tun jablek, což je meziročně o 32 procent méně," řekl Ludvík. Znamená to, že většina jablek na českém trhu bude až do další sklizně z dovozu.   Z peckovin měly největší pokles meruňky, o to o tři čtvrtiny na pouhých 1031 tun z předloňských 4209 tun. Sklizeň višní klesla o polovinu na 3472 tun a švestek o 44 procent na 4218 tun. Úroda třešní propadla o téměř 30 procent na 1851 tun a broskví o 43 procent na 1717 tun.   Výpadek letos postihl i ostatní země v Evropě. Například Polsko, které je největším producentem jablek v Evropě, utrpělo u jablek propad sklizně o 29 procent na asi 1,85 milionu tun. Podle odhadů se v Evropské unii loni sklidilo asi 9,5 milionu tun jablek, což představovalo druhou nejnižší sklizeň za posledních deset let.   Malá nabídka ovoce vedla k růstu cen. Současné ceny jablek v obchodech se nejčastěji pohybují mezi 25 až 30 korunami za kilogram, v prodejních akcích mohou klesat pod 20 korun za kg. Před rokem byly průměrné ceny mezi 18 až 25 korunami, v akcích padaly i pod 15 korun za kg. Farmářské ceny se pohybují podle odrůdy a kvality mezi deseti až 16 korunami za kg, před rokem byly mezi šesti až 12 korunami. Nynější farmářské ceny jsou návratem k úrovni cen jablek z úrody roku 2008.     Vývoj sklizně ovoce i intenzivních sadech v ČR v letech 2006 až 2010:      2006  2007  2008  2009  2010     jablka  159.171  113.086  156.697  144.993  103.304     hrušky  2121  2917  2649  5866  3482     třešně  2244  2059  2023  2595  1851     višně  10.955  8723  6851  6891  3472     meruňky  3777  5015  2651  4209  1031     broskve  4086  2985  3883  3038  1717     slívy, švestky  5090  5451  5609  7543  4218     angrešt  8  9  0  0  0,8     rybíz  3438  3200  3415  2919  1927     maliny, ostružiny  65  23  39  36  15     celkem  190.955  143.468  183.817  178.090  121.019     zdroj: Ovocnářská unie ČR     Zdeněk Rychtera mol  