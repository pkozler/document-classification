 Ve světě kvete obchod s nevěstami z Východu, včetně ČR  New York 9. ledna (zpravodaj ČTK) - Ve světě kvete obchod s nevěstami z východní Evropy včetně Česka. Například jen v USA se podle odhadů mezi lety 1999 až 2007 počet takových sňatků zdvojnásobil na 16.500. Agentury, které je zprostředkovávají, prosperují a zakládají pobočky v mnoha zemích. Informoval o tom americký týdeník Bloomberg Businessweek.   Jejich největšími zákazníky jsou muži ve středním věku. Seznamování je pro ně obtížné, zároveň ale také potřebují někoho, kdo by se o ně postaral. Vysněná nevěsta z katalogu je obvykle přijde na několik tisíc dolarů, které zaplatí specializovaným seznamkám. Na nevěstách z "Východu" často oceňují jejich "poddajnost" i to, že nejsou tolik dotčeny feminismem jako jejich západní protějšky.   Zájemce nalákaný vidinou takové nevěsty za možnost seznámit se s ní obvykle zaplatí kolem 2000 dolarů (asi 38.000 korun). Musí ale také mít peníze na letenku do střední či východní Evropy. Tam pro něj a další klienty agentury pořádají specializované seznamovací večírky.   Seznamovací agentury uvádějí, že mají 75tiprocentní, nebo dokonce ještě vyšší úspěšnost. A mezinárodní seznamky přitom rozhodně nestrádají. Podle Businessweeku si na trhu seznamování, který měl loni jen v USA obrat dvě miliardy dolarů, ukrajují stále větší koláč. Svůj podíl na tom prý má i nedávná recese.     "Když má ekonomika obtíže, přehodnocují muži detailněji své životy. Zaměřují se na to, co je pro ně opravdu důležité, a snaží se najít osobu, se kterou chtějí strávit zbytek života," podotkl spoluzakladatel americké agentury A Foreign Affair John Adams. Podle Businessweeku přitom sám ví, o čemu mluví. Svou současnou ženu Táňu poznal v roce 1996 v Petrohradě na jedné z akcí své firmy.   Některé ženské organizace se ale na podnikání takových agentur dívají o poznání méně romanticky. "Odvětví s nevěstami z katalogu je jemnější verzí obchodu s bílým masem," míní výkonná ředitelka newyorské pobočky americké Národní organizace žen. Uznává sice, že některé takto navázané vztahy mohou fungovat, ale ne způsobem, jenž by potěšil zastánce ženských práv. "Mnoho lidí, které tato služba přitahuje, hledá hlavně poddajné a poslušné ženy," uvedla.   V některých případech může být skutečnost ještě horší. Několik žen, které se do Spojených států dostaly prostřednictvím mezinárodní seznamky, bylo v minulosti zavražděno. Spojené státy nyní proto vyžadují, aby agentury kontrolovaly minulost svých klientů. Nařízení je ale obtížněji vymahatelné u agentur, které nesídlí v USA. Výjimkou prý na druhou stranu nejsou ani podvodné agentury, které z klientů mámí peníze, aniž by jim poskytly nějaké služby.   Vidina mladé krásné nevěsty na jedné straně a amerického pasu na straně druhé ale tato rizika dokáže zastínit. "Dříve jsem hodně pracovala, pak (po svatbě) jsem se ale začala probouzet v devět ráno a říkala jsem si 'Ty jo, tak co teď budu dělat?'", podotýká někdejší Ruska Táňa, nyní ovšem už Tanya Adamsová. Seznamku dokonce doporučila své neteři.   fcz mha  