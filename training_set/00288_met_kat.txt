 Nejméně tři mrtví při záplavách na francouzském Guadeloupu  Basse-Terre (Francie) 5. ledna (ČTK) - Nejméně tři lidé zahynuli a dva se pohřešují v důsledku povodní, které postihly francouzský zámořský departement Guadeloupe. Oznámily to dnes úřady tohoto ostrovního území ve skupině Malých Antil v Karibském moři.   Postižení se nacházeli v autě, které odnesl proud vody, když jelo přes most v největším guadeloupském městě Abymes. Ve vozidlo bylo pět lidí. Záchranáři již našli tři těla, dvě zbylé osoby stále hledají, sdělil člen místní správy Jean Tibilan.   Povodně vyvolaly lijáky, které začaly v neděli a dál pokračují. Nejvíce postiženy jsou východní oblasti Guadeloupu, kde je mnoho úzkých údolí. Úřady zde vyhlásily stav ohrožení a metropolitní Francie poskytla podle agentury AFP velkou pomoc.     pek mik  