 Na Sychrově návštěvníky přivítala šíleně smutná princezna  --------------------    Ke zpravodajství: FOTO ve Fotobance  ID foto:  P201104270920301 ,  P201104270901601 ,  P201001261080701    --------------------    Sychrov (Liberecko) 1. května (ČTK) - Téměř 600 lidí přivedly o víkendu na sychrovský zámek netradiční prohlídky na motivy filmové pohádky Šíleně smutná princezna. Bez předchozí rezervace místa v jedné ze šesti sobotních pohádkových prohlídek se ale návštěvníci s princeznou Helenou nesetkali, dnes zbylo podle ředitele zámku Miloše Kadlece ještě několik míst i pro nenahlášené návštěvníky.   "Podzimní prohlídky bývají ještě o něco plnější, počasí už není tak pěkné.To musíme někdy i přidávat další termíny. Ale i tentokrát jsme naplnili, co jsme si naplánovali," řekl dnes ČTK Kadlec.   První pohádkovou prohlídku uspřádal zámek v prosinci 2002 a od té doby ožily historické komnaty pohádkovým příběhem už 24krát. Průvodci zpracovali již devět pohádek, sami si napsali podle známé předlohy scénář a ušili kostýmy.   Návštěvníci viděli v jejich podání pohádky Sůl nad zlato, Pyšná princezna, Popelka, Zlatovláska, Čertův švagr nebo Rozum a štěstí. "Děti příběh nejen sledují, ale jsou i aktivními účastníky, třeba v pohádce Pyšná princezna pomohli zavřít zlého rádce do vězení, v pohádce Čertův švagr zase pomáhaly čertovi chytit zlého správce," řekl Kadlec.   Kromě prohlídek pro veřejnost hrají průvodci pohádky na jaře pro mateřské školy a nejmenší školáky. A podobné akce v kostýmech organizují i pro dospělé, ty se ale většinou odehrávají v noci. Loni na podzim se například návštěvníci zapojili do detektivního příběhu z počátku 20. století, když pátrali po tajemství zámku sira Blakea. Rok před tím se na Sychrově odehrál poněkud lechtivý příběh Hraběnka na zabití.   Sychrovský zámek se řadí k nejvýznamnějším novogotickým stavbám v republice. V roce 1995 byl zařazen mezi národní kulturní památky. Jeho sbírka 240 portrétů je považována za největší kolekci francouzského portrétního umění ve střední Evropě. Zámecký park o rozloze 23 hektarů v anglickém stylu založil kníže Kamil Josef Rohan, který také nechal v polovině 19. století původně barokní zámek postavený v letech 1690 až 1693 přestavět do romantické novogotické podoby. Před několika dny skončila v parku nákladná rekonstrukce oranžerie.   Zámek Sychrov patří k nejnavštěvovanějším turistickým cílům v Libereckém kraji, loni ho vidělo přes 122.500 lidí. Víc turistů zavítalo jen do liberecké zoologické zahrady a zábavního Centra Babylon.   ivc van dr  