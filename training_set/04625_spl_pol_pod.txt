 V Olomouci se rozšíří v následujících letech síť cyklostezek  Olomouc 26. ledna (ČTK) - V krajské Olomouci se rozšíří v následujících čtyřech letech o téměř 30 kilometrů síť cyklostezek. Místní radnice chce do stavby tras pro kolaře investovat s pomocí evropské dotace zhruba 50 milionů korun. S budováním cyklostezek by měla začít příští rok. Novinářům to dnes řekl náměstek primátora Martin Major (ODS).   Cyklisté by se měli dočkat například stezky mezi ulicemi Hodolanská a Libušina, mezi městskými částmi Týneček a Chválkovice, v úseku z Černovíra do Hlušovic a na trase od obce Křelov - Břuchotín do Kožušan. Tato cyklostezka by měla být součástí takzvané Moravské cyklotrasy, která povede z Litovelského Pomoraví přes celou Olomouc směrem na Dub nad Moravou.   "V minulém volebním období se nám podařilo vybudovat mimo jiné kvůli problémům s výkupy potřebných pozemků pouze jednu cyklostezku. Věnovali jsme se však přípravě nových projektů, které chceme zrealizovat ve stávajícím volebním období," uvedl náměstek primátora.   Doplnil, že radnice by měla mít stavební povolení k výstavbě některých cyklostezek na konci letošního roku. Do realizace se chce pustit příští rok. Investice si vyžádá podle předběžných odhadů asi 50 milionů korun, část nákladů by mohla podle Majora uhradit dotace z evropského regionálního operačního programu.   orv sap  