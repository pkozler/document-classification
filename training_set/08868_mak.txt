 Společensky odpovědnou firmou se stal Plzeňský Prazdroj  Ostrava 14. ledna (ČTK) - Společensky odpovědnou firmou s více než 250 zaměstnanci za rok 2010 se stala v Moravskoslezském kraji společnost Plzeňský Prazdroj, která v regionu vlastní pivovar Radegast. V dalších dvou kategoriích do 50 pracovníků uspěla firma Dvořák Lesy, Sady, Zahrady z Ostravy a do 250 zaměstnanců firma ČSAD Logistic. Firmy byly dnes oceněny na slavnostním galavečeru v Divadle Antonína Dvořáka v Ostravě. ČTK to sdělil za organizátory Jan Škraňka.   Lidé mohli volit firmu nejvíce odpovědnou ke svým zaměstnancům, prostředí a regionu v jednotlivých kategoriích od 20. listopadu 2010 do 10. ledna 2011. "Anketa ukázala, jak moc a jak dobře si dané firmy všímají a investují do svých zaměstnanců a do svého okolí," řekla ředitelka pořádající agentury AHA Trading Dáša Hánová. První ročník Ankety společenské odpovědnosti pořádala ve spolupráci s Moravskoslezským krajem. Přihlásilo se do ní téměř 60 firem.   Zástupci firmy ČSAD Logistic považují ocenění za úspěch. "Dlouhodobě podporujeme oblasti sportu, charity a sociálních věcí. Patří do nich mateřské školy, tenisová extraliga, basketbal nebo senioři. Silně vnímáme ekologický aspekt. ČSAD Logistik má například dlouhodobě nejlepší vozový park vyhovující nejpřísnějším ekologickým normám," uvedl generální ředitel firmy Tomáš Vrátný.   V kategorii největších zaměstnavatelů skončily na dalších místech Dalkia Česká republika a OKD.   rkj snm  