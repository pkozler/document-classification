 Těžba ropy v Rusku dosáhla rekordu, země spustila ropovod do Číny  Doplnili jsme podrobnosti o ropovodu ve 2. a 3. odstavci.   --------------------    Moskva 2. ledna (ČTK) - Těžba ropy v Rusku v loňském roce stoupla o 2,2 procenta na rekordních 10,1 milionu barelů denně. Oznámilo to dnes ruské ministerstvo energetiky. Dodalo, že těžba zemního plynu se zvýšila o 12 procent na 1,78 miliardy krychlových metrů denně. Rusko o víkendu začalo dodávat ropu do Číny prostřednictvím východosibiřského ropovodu. Předtím vyváželo ropu do Číny pouze po železnici.   Ropovod v sobotu přepravil první ropu z ruského města Skovorodino do čínského města Ta-čching. Po dokončení druhé části v roce 2014 bude ropovod podle agentury DPA měřit 4700 kilometrů a povede až k Tichému oceánu. Náklady na celý projekt by měly činit 25 miliard dolarů (467 miliard Kč).   Čína je největším spotřebitelem ropy na světě. Rusko chce pomocí nového ropovodu dodávat do Číny 15 milionů tun ropy ročně (300.000 barelů denně). Dosud činil ruský vývoz ropy do Číny prostřednictvím železnice zhruba devět milionů tun ročně, napsala agentura DPA.   Rusko je největším producentem ropy na světě. Je jedinou zemí, ve které těžba přesahuje deset milionu barelů denně. Druhým největším těžařem ropy je Saúdská Arábie, kde se produkce v posledních měsících pohybovala kolem 8,25 milionu barelů denně.   Rusko je rovněž největším vývozcem ropy na světě. Export ruské ropy prostřednictvím ropovodů loni stoupl na 4,29 milionu barelů denně z 4,24 milionu barelů denně v roce 2009.   V produkci zemního plynu zůstává Rusko na druhém místě za Spojenými státy, které těží přes dvě miliardy krychlových metrů denně. Rusko je významným dodavatelem ropy i plynu do České republiky.   pmh mol  