 Litva si v Bruselu stěžuje na chování Gazpromu na trhu s plynem  Vilnius 25. ledna (ČTK) - Litva stupňuje spor s ruským plynárenským gigantem Gazprom o oddělení dodávek a distribuce plynu. Země dnes podala stížnost Evropské komisi na to, že ruský kolos v Litvě zneužívá své dominantní pozice na trhu. Třenice mezi evropskou energetickou politikou a Gazpromem se tak prohlubuje. Gazprom obvinění odmítl.   Litevské ministerstvo energetiky požádalo komisi, aby prošetřila, zda Gazprom svého postavení na litevském trhu nezneužívá. Podnik v pobaltském státu zajišťuje zásobování plynem i jeho distribuci.   Litva se s Gazpromem a německým partnerem E.ON rozhádala kvůli plánům, jak oddělit aktiva pro transport plynu a zásobování odběratelů podle pravidel EU. Litva ve svých plánech požadovala, aby se Gazprom vzdal vlastnictví systému plynovodů.   Všech 27 členských států Evropské unie se dohodlo na liberalizaci energetických trhů v březnu 2009. Členové odsouhlasili, že oddělí v obřích energetikách distribuční sítě od zdrojů, aby se malým hráčům na trhu zajistila férová soutěž.   Ruský premiér Vladimir Putin se ale loni v listopadu za Gazprom postavil a pravidla EU označil za necivilizovanou loupež. Zato podle litevského ministerstva energetiky Gazprom nedovoluje konkurenci, aby vznikla. Situace, kdy v členském státu EU má monopol podnik z nečlenské země a je třeba zavést evropská pravidla, nemá podle ministerstva adekvátní precedens, napsala agentura Reuters.   pok mha  