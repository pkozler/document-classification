 Opozice v Moskvě volala po Putinově pádu, policie zatýkala  Moskva 31. ledna (zpravodaj ČTK) - Stovky přívrženců opozice dnes večer v centru Moskvy volaly po pádu režimu Vladimira Putina po vzoru egyptských nepokojů. Policie proti povolené demonstraci nezasáhla, zatkla však několik desítek demonstrantů, kteří se pokusili o nepovolený pochod městem. Ještě před demonstrací byla prohledána sídla opozičních seskupení a cestou na demonstraci byl také zatčen jeden z opozičních předáků Eduard Limonov.   "Vidíme, co se děje v Egyptě. Ale čím se liší Mubarak od Putina? Jeden vládne 30 let, druhý 12 roků! Stačí, odejděte, odstupte!" prohlásil bývalý místopředseda vlády Boris Němcov a dav se nadšeně připojil skandováním hesel "Rusko bez Putina!" a "Pryč s vládou zlodějů!". Podle Němcova zemi vládne "zkorumpovaná mafiózní klika" a Putin ani za cenu potlačení občanských svobod nedokázal zajistit zemi bezpečí, jak svědčí růst počtu teroristických útoků během jeho vládnutí na šestinásobek a i poslední krvavý atentát na Domodědovu s 35 mrtvými.   Veteránka sovětského disentu Ljudmila Alexejovová zase prohlásila, že příští demonstrace už nebude na obranu svobody shromažďováni, ale za čestné volby. "Jestli nás bude hodně, domůžeme se vrácení našich práv, jednoho po druhém," apelovala.   Putin je i po odchodu z Kremlu do čela vlády považován za klíčovou postavu na ruské scéně. Jeho podpora u populace i podle nezávislých průzkumů přesahuje 70 procent. Vzdáleny jsou také doby z počátku 90. let, kdy opozice dokázala dostat před Kreml statisíce přívrženců. Policejní síly v okolí dnešní demonstrace měly přinejmenším dvojnásobnou početní převahu nad necelou tisícovkou demonstrantů.   Opozice a ochránci lidských práv tradičně na Triumfálním náměstí v centru metropole pořádá vždy k 31. dnu měsíce demonstraci na obranu 31. článku ruské ústavy o svobodě shromažďovací. Moskevské úřady se po dva roky akci snažily zakázat a demonstrace drsně rozháněla policie, ale po změně v čele radnice v říjnu mítink povolily. Ale 31. prosince byl po povolené demonstraci zatčen Němcov i další opoziční předáci a rychle odsouzeni k 10 až 15 dnům vězení za údajné neuposlechnutí pokynů policie.   msk hej  