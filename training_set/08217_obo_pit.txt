 APEK: Internetové obchody loni utržily rekordních 33 mld. Kč  Ve třetí větě 1. odstavce jsme opravili chybné: "Tempo růstu tržeb internetových obchodů bylo loni vyšší než v roce 2008..." na správné: "Tempo růstu tržeb internetových obchodů bylo loni vyšší než v roce 2009..." Doplnili jsme komentář v 5. a 9. odstavci.   --------------------    Praha 4. ledna (ČTK) - Tuzemské internetové obchody loni utržily rekordních 33 miliard korun, což je o šest miliard korun více než v roce 2009. Odhaduje to Asociace pro elektronickou komerci (APEK). Tempo růstu tržeb internetových obchodů bylo loni vyšší než v roce 2009, kdy se jejich obrat zvýšil meziročně o pět miliard korun na 27 miliard korun.   "Podle údajů, které máme k dispozici, se na internetu v roce 2010 prodalo zboží za 33 miliard korun. V roce 2011 se dá očekávat další nárůst prodeje," sdělil dnes ČTK výkonný ředitel APEK Jan Vetyška.   Internetové obchody si pochvalují zejména loňskou předvánoční sezonu. "Náš původní odhad počítající s vánočním obratem 11 miliard korun byl překonán o téměř dvě miliardy korun. Oproti předloňským Vánocům došlo tedy loni ke čtyřicetiprocentnímu nárůstu z devíti miliard korun na 13 miliard korun," podotkl Vetyška.   Obliba internetových obchodů v posledních letech v Česku rychle roste, přičemž lidé na internetu pořizují především domácí spotřebiče, elektroniku, oblečení, knihy či kosmetické výrobky. Hlavním důvodem využití internetových obchodů je nejen obvykle nižší cena zboží, ale také pohodlí a úspora času. Internetové obchody navíc loni těžily ze snahy lidí nakoupit v době hospodářské krize zboží co nejvýhodněji. Spotřebitelé kvůli tomu více utráceli právě na internetu.   Češi již podle Tomáše Hodbodě ze srovnávače cen Heureka.cz nemají obavy z toho, že si zboží nemohou předem vyzkoušet, ale vybírají si kvalitní a ověřené prodejce, kterým mohou důvěřovat. "Jedním z hlavních trendů, který jsme v uplynulém roce pozorovali, je nárůst zájmu o sociální nakupování, lidé se při výběru produktů čím dál tím více rozhodují podle recenzí ostatních zákazníků, pečlivě srovnávají produkty a ceny, nakupují u ověřených obchodů," dodal. Zatímco v roce 2008 koupilo většinu dárků na internetu přibližně 16 procent uživatelů, loni to bylo již 27 procent.   Před loňskými vánočními svátky vzrostl internetovým obchodům obrat meziročně v průměru o 40 procent a někteří prodejci podle Vetyšky hlásí i více než dvojnásobné tržby. Vetyška ale upozornil, že obchodníci sice evidují rekordní počet objednávek, ale průměrná hodnota nákupů klesla. Lidé před Vánocemi v internetových obchodech nejčastěji pořizovali zboží za zhruba 2500 korun.   "Tento trend potvrzuje, že Češi již na internetu nehledají pouze elektroniku za výhodné ceny, ale využívají internet i k nákupu klasických vánočních dárků," uvedla asociace APEK.   Počet internetových obchodů se stále zvyšuje a na internet v poslední době zamířily i specializované obchodní řetězce, které dosud v Česku provozovaly pouze kamenné prodejny. Internetové obchody provozují například prodejci spotřební elektroniky Datart či Electro World.   Dalším trendem loňského roku byla přeměna aukčních serverů na obchodní galerie nabízející nové zboží za pevnou cenu. "Díky příchodu nových profesionálních prodejců na Aukro.cz se zvýšil meziročně počet vystaveného zboží o celých 55 procent. Dalším zajímavým trendem je i příchod velkých obchodních řetězců. Příkladem může být například velký obchodní řetezec HP Tronic, který začal v prosinci obchodovat na Aukru," uvedl David Vychytil z Aukra.     Na internetu je k dostání už i nábytek. Internetový obchod zprovoznila síť prodejen Asko Nábytek a letos na jaře plánuje vstoupit na internet také konkurenční firma Sconto Nábytek. Internetový obchod připravují i prodejny se sportovním zbožím Hervis.   Internet má při prodeji zboží stále větší význam. Češi na internetu podle údajů společnosti GfK Czech nakupují například už zhruba pětinu technického zboží včetně spotřební elektroniky, což je více než v ostatních evropských zemích.     Obrat tuzemských internetových obchodů (v mld. Kč)      2001  1     2002  2     2003  4     2004  7     2005  10     2006  14     2007  18     2008  22     2009  27     2010  33     Zdroj: APEK   beh jsa dvd  