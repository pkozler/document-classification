 Nejčastějším silničním přestupkem je překročení rychlosti v obci  Praha 31. ledna (ČTK) - Překročení předepsané rychlosti v obci je nejčastějším dopravním přestupkem na českých silnicích za rok 2010. Druhé místo patří řidičům, kteří nerespektovali zákazové nebo příkazové značky. Nepoužití bezpečnostních pásů nebo ochranné přilby je třetím nejčastějším přestupkem. Vyplývá to ze statistika ministerstva dopravy.   "Nešvary jako rychlá jízda, telefonování za jízdy či nepoužívání bezpečnostních pásů nejsou šoférům stále cizí," uvedlo ministerstvo.   Překročení předepsané rychlosti v obci o méně než 20 kilometrů v hodině se na dopravních přestupcích v uplynulém roce podílelo 24,3 procenta, dalších 5,7 procenta hříšníků překročilo povolenou rychlost v obci o více než 20 kilometrů v hodině.   Někteří motoristé nerespektovali příkazové a zákazové značky (17,7 procenta) nebo neměli zapnuté bezpečnostní pásy či v případě motocyklistů nasazenu ochrannou přilbu (16,3 procenta). Odborníci z ministerstva přitom upozorňují, že helma může v případě havárie jednoznačně zachránit život.   Častým přestupkem je také jízda bez rozsvícených světel (6,9 procenta) a telefonování za jízdy (6,3 procenta). "Již několikrát bylo prokázáno, že nebezpečí telefonování s přístrojem v ruce snižuje soustředění na jízdu, řidič tím rozptyluje svou pozornost," upozornil mluvčí ministerstva dopravy Jakub Ptačinský.   Téměř dvě procenta řidičů byla policisty odhalena při nedání přednosti v jízdě, stejný podíl nezastavil vozidlo na signál, který tento úkon přikazuje, kam patří jízda na červenou.   Z porovnání přestupků v jednotlivých regionech vychází nejlépe Pardubický kraj, kde bylo spácháno nejméně silničních přestupků a trestných činů. Nejhůře z celkového porovnání vychází Praha.   Statistika z centrálního registru řidičů za rok 2010 se v případě přestupků a trestných činů řidičů zastavila na čísle 673.508. Je to o 121.526 porušení dopravních předpisů méně než v roce 2009. Podle ministerstva se struktura nejčastějších přestupků od zavedení bodového systému v létě 2006 nijak zásadně neliší.   tmn mkv  