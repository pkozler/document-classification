 Vietnamský disident odsouzen na osm let za výzvy k pluralitě  Hanoj 26. ledna (ČTK) - K osmi letům vězení byl dnes ve Vietnamu odsouzen bývalý činitel komunistické strany Vi Duc Hoi. Odsouzen byl podle agentury AP za protivládní propagandu, ale ve svých internetových článcích prakticky požadoval demokracii a pluralitní systém v zemi.   Součástí rozsudku, který byl vynesen soudem v severní provincii Lang Son, je i pětiletý trest domácího vězení, který bude následovat po odpykání trestu vězení.   Vi Duc Hoi byl obviněn z porušení národní bezpečnosti Vietnamu tím, že používal internet k propagaci demokracie a systému více politických stran. Podle jeho advokáta je trest příliš tvrdý už proto, že řada dalších lidí "dělala stejnou věc a zatčena ani uvězněna nebyla".   Vi Duc Hoi vstoupil do komunistické strany v roce 1980 a brzy se vypracoval až do vysoké pozice - měl na starosti dohled nad školením budoucích místních vůdců strany. V roce 2006 ale začal volat po demokratických reformách a o rok později si tím vysloužil vyloučení ze strany.   V roce 2009 jej organizace Human Rights Watch odměnila cenou za jeho prodemokratické aktivity. HRW ve své pondělní výroční zprávě obvinila vietnamskou vládu z pronásledování disidentů a bloggerů a z potlačování náboženských práv v loňském roce.   Vietnamské vedení tvrdě kontroluje všechny aspekty života v zemi a netoleruje sebemenší zpochybňování své vlády jedné strany. Hanoj tvrdí, že občané se mohou svobodně vyjadřovat a vězněni jsou jen ti, kdo porušují zákony. Obránci lidských práv označili obvinění disidenta z propagandy proti státu jako prostředek, jak kriminalizovat svobodu vyjadřování.   hit mik  