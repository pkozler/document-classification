 Americké akcie posílily díky dobrým firemním výsledkům  New York 31. ledna (ČTK) - Americké akcie dopoledne posílily, protože dobré firemní výsledky a překvapivě příznivé údaje o ekonomice Spojených států převážily nad obavami ohledně nepokojů v Egyptě.   Kolem poledne newyorského času (18:00 SEČ) se Dow Jonesův index zvýšil o 0,4 procenta na zhruba 11.872 bodů. Širší index Standard &amp; Poor's 500 stoupl o 0,7 procenta na 1285 bodů a index technologického trhu Nasdaq Composite vzrostl o 0,5 procenta na 2701 bodů.   "Myslím, že k poklesu tohoto trhu je zapotřebí víc než protesty v Egyptě. Zisky jsou nadále lepší, než se očekávalo," uvedl analytik Jeffrey Saut ze společnosti Raymond James.   Ropný gigant Exxon Mobil posílil díky zprávě o tom, že jeho čtvrtletní zisk stoupl o více než polovinu. Největší světový výrobce čipů Intel nicméně zamířil dolů poté, co oznámil, že odhalil závadu v jednom ze svých produktů.   Americké ministerstvo obchodu dnes uvedlo, že spotřebitelské výdaje ve Spojených státech se v loňském roce zvýšily o 3,5 procenta. To představuje nejprudší nárůst od roku 2007, tedy od doby před začátkem hospodářské recese.   pmh mha  