 Klip Vojtěcha Kotka a Jiřího Mádla podpoří zrakově postižené žáky  --------------------    Ke zpravodajství: FOTO ve Fotobance  ID foto:  F201101230002601    Zpráva obsahuje vulgarismus.   --------------------    Praha 1. června (ČTK) - Herci Vojtěch Kotek a Jiří Mádl vytvořili klip s názvem Slepec hovno vidí na podporu projektu Centra podpory pro zrakově postižené žáky. Videoklip režírovaný Kotkem má dnes na  internetu  premiéru u příležitosti Mezinárodního dne dětí. Hlavní roli nevidomého chlapce v něm hraje Mádl.   Videoklip chce vtipnou formou seznámit teenagery se speciálními počítačovými pomůckami pro zrakově postižené. Počítače díky těmto pomůckám umožní nevidomým či slabozrakým číst a psát dopisy, vyřizovat e-maily, prohlížet internetové stránky nebo číst denní tisk.   Jan Buchal, ředitel společnosti Brailcom, která tyto pomůcky vyvíjí, chce oslovit zejména mládež. Proto požádal oblíbené herce Kotka a Mádla, zda by mu pomohli natočit klip, který by situaci těžce zrakově postižených lidem přiblížil.   "Až když jsem si s panem Buchalem potřásl pravicí, zjistil jsem, že je nevidomý. Do té doby mě to vlastně ani nenapadlo," vzpomíná Kotek, kterého podle jeho slov Buchalův životní přístup a nadhled naprosto strhly. "Tenhle projekt je naprosto jedinečný hlavně díky němu. On se rozhodl vyslat veřejnosti vzkaz, že nikdy není nic ztraceno," dodal Kotek, který studuje filmovou režii na Filmové akademii Miroslava Ondříčka v Písku.   Ve videoklipu osobně režíroval svého hereckého kolegu Mádla, se kterým obsah spotu vymysleli. "Ona je to opravdu nestandardní záležitost, ale bylo mi sympatické, že pan Buchal chtěl videoklip šťavnatý, ne jen výchovný a osvětový," uvedl Mádl.   Videoklipy vznikly dva - jeden, nazvaný Slepec hovno vidí s Jiřím Mádlem v hlavní roli, a druhý, více popisný, ve kterém Jan Buchal detailně vysvětluje princip počítačových pomůcek pro nevidomé a slabozraké.   V České republice žije celkem přibližně 150.000 zrakově postižených a 14.000 nevidomých. Díky projektu Centra podpory pro zrakově postižené žáky se žáci s těžkým zrakovým postižením, jejich rodiče, asistenti a také učitelé základních a středních škol bezplatně seznámí a hlavně naučí ovládat počítačové kompenzační pomůcky na zpřístupnění a zpracování informací.   Tvůrci Kotek a Mádl si funkčnost počítačových pomůcek pro nevidomé, které ve videoklipu prezentují, osobně vyzkoušeli. "Pro nás vidící je to naprosto nepředstavitelný pocit, že bychom najednou byli odkázáni na nějaký syntetický hlas a vlastní představivost. Pro nevidomé, kteří ještě donedávna neměli vůbec žádnou šanci tyto přístroje ovládat, je to ale obrovská bomba," dodal Kotek.   Projekt Centrum podpory pro zrakově postižené žáky je spolufinancován z Evropského sociálního fondu a státního rozpočtu. Více o projektu se nachází na  cop.brailcom.org .   Roman Jireš mkv  