 Odbory palubního personálu uzavřely s British Airways dohodu  Londýn 12. května (ČTK) - Vedení odborového svazu Unite, který zastupuje palubní personál britských aerolinek British Airways (BA), dnes uzavřelo s firmou dohodu o smírném řešení vzájemných sporů. Ty se táhnou již rok a půl a stály společnost více než 150 milionů liber (asi 4,2 miliardy Kč).   Unite uvedla, že dohodu, která stanoví mzdové podmínky na příští dva roky, nyní předloží členům ke schválení. Šéf Unite Len McCluskey řekl, že BA ustoupila odborům v otázce zaměstnaneckých výhod u zlevněných letenek, a firma také přehodnotí postihy členů, kteří jsou kvůli stávkování v disciplinárním řízení.   Spor mezi palubním personálem a vedením aerolinek se původně týkal mezd a pracovních podmínek, kde vedení BA ani po stávkách neustoupilo. Odbory se nakonec soustředily na podružnější věci jako cestovní výhody, které firma odebrala zaměstnancům účastnícím se předchozích stávek.   Spor mezi vedením a zaměstnanci palubního personálu začal v listopadu 2009, kdy BA oznámily, že sníží mzdy a počet zaměstnanců. Loni část zaměstnanců palubního personálu BA stávkovala celkem 22 dní.   hp vju  