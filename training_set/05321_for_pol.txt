 Na 100.000 Italek již podepsalo petici za odstoupení Berlusconiho  Řím 31. ledna (ČTK) - Již na 100.000 žen se během několika málo dnů připojilo k petici za odstoupení italského premiéra Silvia Berlusconiho zapleteného do řady sexuálních afér. Informovala o tom dnes agentura APA. Výzvu iniciovala skupina italských profesorek, političek a novinářek, které navíc chtějí na podporu svého požadavku svolat na 13. února do všech větších italských měst demonstraci ženských spolků.   Berlusconi je v současné době vyšetřován kvůli podezření ze zneužití svého úřadu a podpory prostituce. Premiér však jakákoliv nařčení v tomto směru odmítá a tvrdí, že jde o politicky motivovaná obvinění.   "Itálie chce získat zpět svou důstojnost. Protestujeme proti vládní elitě, která porušuje všechna pravidla. Italské ženy se cítí být tímto ministerským předsedou uráženy," zdůraznily podle APA iniciátorky ve zveřejněném textu.   Čtyřiasedmdesátiletý Berlusconi čelí již několik měsíců kritice kvůli svému údajnému vztahu s mladými ženami a prostitutkami.     Italská prokuratura v těchto dnech prověřuje premiéra kvůli aféře, která se týká tehdy mladistvé marocké dívky zvané Ruby. Berlusconi mohl podle obžaloby zneužít svou pravomoc, aby zahladil údajná dostaveníčka s touto dívkou. Prý nepatřičně vyvíjel nátlak na policisty, aby Ruby propustili, když byla zadržena kvůli obviněním z krádeže. Premiér veškerou vinu popírá.   V minulosti bylo proti Berlusconimu vedeno mnoho jiných soudních řízení souvisejících zejména s jeho obchodními zájmy. Dosud byl vždy osvobozen nebo zbaven obvinění, protože byl případ již promlčen, nebo Berlusconi jako premiér využil imunity.   hro jas    