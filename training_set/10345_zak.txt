 Testy DNA očistily Američana po 30 letech vězení  Dallas (USA) 4. ledna (ČTK) - Soud v Texasu po 30 letech vězení zrušil rozsudek nad mužem, který byl v roce 1979 shledán vinným z loupeže a ze znásilnění. Testy DNA potvrdily, že nyní jednapadesátiletý Cornelius Dupree se činů nedopustil. Informovala o tom dnes agentura AP.   Dupree byl v roce 1979 odsouzen k 75 letům vězení, přestože vždy trval na své nevině. Z věznice byl podmínečně propuštěn loni v červenci. Týden po propuštění testy DNA prokázaly, že byl odsouzen neprávem.   "Je radost být zase volný," prohlásil Dupree po osvobozujícím výroku soudu.   Agentury neinformovaly o tom, zda Texas bude muset vyplatit muži nějaké odškodné za bezdůvodné třicetileté vězení. V roce 2006 například soud v Texasu nařídil odškodnit muže, který přes svou nevinu strávil ve vězení 18 let, 450.000 dolary (8,4 miliony korun).   Výše odškodného pro vězně, které testy DNA očistily, se v jednotlivých amerických státech liší. Loni v říjnu soud v New Yorku rozhodl, že nevinný muž, který strávil ve vězení 22 let, má nárok na odškodné ve výši 18,5 milionu dolarů (přibližně 350 milionů korun). Na Floridě zase platí zákon, který nařizuje vládě vyplácet každému neprávem odsouzenému 50.000 dolarů (930.000 korun) za každý rok ve vězení.   Dupree byl od roku 2001 už 41. texaským vězněm, u kterého testy DNA potvrdily, že byl odsouzen neprávem. Ze všech takto očištěných mužů v Texasu strávil ve věznici nejdelší dobu.   V rámci celých Spojených států strávil nejdelší dobu neprávem za mřížemi James Bain. V roce 2009 ho soud na základě testů DNA osvobodil po 35 letech vězení.   str hej  