 Dvě řeky v Ústeckém kraji jsou na třetím stupni, už ale opadají  Ústí nad Labem 18. ledna (ČTK) - Nejvyšší povodňový stupeň - ohrožení platí v Ústeckém kraji stále na třech místech, a to na Labi v Ústí a v Děčíně a na Ohři v Lounech. Voda v nich ale opadá, informuje na svém webu Český hydrometeorologický ústav.   Labe v Ústí kleslo v 8:00 na 724 centimetrů, což je od pondělního dopoledne o 29 centimetrů méně. Průměrně je hladina vysoká 2,5 metru. Dnes večer by se podle předovědi měla dostat pod sedmimetrovou hranici. To by znamenalo postupné otevírání uzavřených silnic na levém břehu, včetně hlavního tahu od Lovosic.   Labe kulminovalo v Ústí v pondělí dopoledne na 753 centimetrech, což je výrazně méně, než kolik předpovídaly prognózy hydrologů. Přesto způsobilo ve městě řadu problémů a uzavírek, kvůli nimž se v pondělí potýkalo s rozsáhlými dopravními zácpami nejen krajské město, ale i obce na trasách přes České středohoří, kudy je nyní vedena veškerá tranzitní doprava.   Situaci pomáhá především snížený přítok z Ohře, která se sice v Lounech drží na třetím povodňovém stupni, ale průtok je ve srovnání s kulminací asi o pětinu nižší.   Ohře v Lounech kulminovala v sobotu večer na 562 centimetrech, což je podle dostupných údajů nejvyšší stav od roku 1968, kdy je začala chránit přehrada Nechranice. Správa povodí skrz ně v době největšího náporu pustila jen asi dvě třetiny vody a zbytek zadržela za hrází.   jtb mol  