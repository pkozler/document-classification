 Hypoteční agentura Freddie Mac poprvé za dva roky v zisku  Washington 5. května (ČTK) - Americká hypoteční agentura Freddie Mac vykázala v prvním čtvrtletí poprvé po dvou letech zisk. Čistý zisk činil 676 milionů USD (11 miliard Kč). Včetně dividend, které agentura vyplatí státu, však Freddie Mac hospodařila se ztrátou. Ta činila 929 milionů USD.   Stát dostane na dividendách 1,6 miliardy USD. Banka dodala, že k výraznému zlepšení výsledků přispěla předchozí úsporná opatření. Banka díky dobrým výsledkům nepožádala o další pomoc od státu.   Freddie Mac je druhým největším poskytovatelem financí na hypotéky ve Spojených státech. Společně s další hypoteční agenturou Fannie Mae vlastní či garantují téměř 31 milionů úvěrů na bydlení v hodnotě více než pět bilionů USD. To je zhruba polovina všech hypotečních úvěrů, které byly v USA vydány.   Obě agentury byly těžce zasaženy krizí na hypotečním trhu. Americká vláda se proto v září 2008 rozhodla převzít nad nimi kontrolu. Vláda odhaduje, že pomoc pro obě agentury bude stát daňové poplatníky 259 miliard USD. Doposud oba giganti získali od státu více než 150 miliardy USD. Jejich záchrana je tak nejdražší pomocí pro firmy postižené finanční krizí, napsaly agentury AP a Reuters.   Fannie Mae a Freddie Mac kupují hypoteční úvěry od bank a dalších úvěrových institucí. Ty pak jako balíčky přemění na obligace pojištěné proti nesplácení, které nabízejí investorům po celém světě.   irl jw  