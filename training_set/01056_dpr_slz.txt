 Svaz dopravy chce logistická centra, stát je odmítá financovat   Praha 25. ledna (ČTK) - Svazu dopravy ČR v návrhu nové koncepce rozvoje dopravy od ministerstva dopravy chybí výstavba veřejných logistických center, která by umožňovala krom jiného i snadnější překládku zboží z kamionů na železnici. ČTK to dnes sdělil viceprezident svazu Jaroslav Hanák. Ministerstvo dopravy však odmítá tato centra budovat pouze na náklady státu.   Požadavek kombinované dopravy je jednou ze základních priorit, které si ministerstvo dopravy ve svém strategickém materiálu o rozvoji dopravy do roku 2025 stanovilo. Tato takzvaná superkoncepce ovšem s výstavbou logistických center nepočítá.   "Představa soukromého sektoru, že stát postaví veškeré zázemí, sjezdy a vykoupí pozemky je pro stát nepřijatelná," uvedl mluvčí ministerstva dopravy Jakub Ptačinský. Nutné je podle něj dospět ke shodě, jakým způsobem se na financování logistických center budou podílet kraje a dopravci, kteří na možnosti překládky mezi silnicí a železnicí budou vydělávat.   Překládání návěsů z kamionů na vlaky je pro přepravce v jejich nákladech jednou z hlavních položek, uvedl Vladimír Fišer ze společnosti Bohemiakombi, která se zabývá přepravou silničních návěsů a kontejnerů po železnici. Vznik logistických center by jim tak usnadnil podnikání výrazně více než plánované snížení poplatků za použití železniční cesty. Tato sleva totiž vysoké náklady dopravcům kompenzovat nedokáže, doplnil Fišer.   Kromě výstavby logistických center dopravci požadují, aby stát snížil spotřební daně z pohonných hmot, které jim zdražují naftu, a také aby lépe kontroloval dodržování pravidel tržního prostředí. Spousta převážně malých firem podle svazu nedodržuje povinné přestávky řidičů, přetěžuje kamiony a nedodržuje zákoník práce, uvedl Hanák.   Dopravní superkoncepci představilo ministerstvo dopravy minulý týden. V současné době ke svému návrhu přijímá připomínky soukromého sektoru.   cfr dvd  