 V dominikánském klášteře v Praze vznikne podzemní sál i kavárna  --------------------    Ke zpravodajství: FOTO ve Fotobance; GRAFIKA  ID foto:  P201009040203501 ,  P201009040203301    --------------------    Praha 12. května (ČTK) - Klášter dominikánů při kostele sv. Jiljí v centru Prahy by měl v průběhu následujících let projít výraznou proměnou. Projekt za zhruba 150 milionů korun počítá s vybudováním podzemního přednáškového sálu, pokojů pro hosty, ale i literární kavárny. Řád bratří kazatelů (dominikáni), který v budově sídlí s výjimkou doby komunismu už téměř 400 let, chce totiž prostory více zpřístupnit a otevřít veřejnosti, řekl na dnešní tiskové konferenci novinářům provinciál Benedikt Mohelník.   Nákladný projekt, s jehož financováním by měly pomoci evropské fondy, má z barokního kláštera dříve určeného pro liturgické účely vytvořit kulturní a vzdělávací centrum. Lidé se tu budou setkávat při debatách nad společenskými i církevními tématy, výstavách moderního umění nebo koncertech. "Nechceme být pouhými správci muzea, nechceme udržovat staré pořádky, ale porozumět době a otevřít se lidem," řekl Mohelník. Už příští rok by se měly na půdě kláštera pořádat první univerzitní přednášky.   Architektonický návrh počítá mimo jiné s vybudováním přednáškového sálu. Vzniknout by měl čtyři metry pod úrovní stávajícího refektáře, který v minulosti sloužil jako jídelna mnichů. Klášter se veřejnosti otevře nově vybudovanými dveřmi na spojnici Husovy a Jalovcové ulice. Všechna patra až pod střechu, kde budou pokoje pro hosty, spojí schodiště a výtah.   Významný architekt Josef Pleskot, autor studie, si klade za cíl zachovat všechny cenné části kláštera a významná archeologická naleziště. Plány obnovy, které jsou v současnosti připraveny pro schvalovací řízení, proto prý byly v návaznosti na odborné průzkumy několikrát přepracovány.     Klášter je zvenčí velmi nenápadný, bez upozornění ho kolemjdoucí lehce mine. Jeho nejviditelnější součástí je kostel sv. Jiljí s vchodem z Husovy ulice. První písemná zmínka o kostelu pochází z roku 1238, archeologické průzkumy ale odhalily, že se na místě mohla svatyně nacházet už na přelomu 11. a 12. století.   V klášteře dominikánů na Starém Městě žije osm řeholníků. Dominikáni působí také v Jablonném v Podještědí, v Olomouci, v Plzni, v Uherském Brodu a ve Znojmě.   jhr mal    