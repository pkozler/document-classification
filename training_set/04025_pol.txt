 Šest civilistů včetně dítěte zabila bomba v Afghánistánu  Kábul 16. ledna (ČTK) - Šest civilistů, mezi nimi i jedno dítě, zahynulo a tři další byli zraněni při výbuchu bomby v jihoafghánské provincii Hílmand. Vozidlo s civilisty najelo v sobotu na bombu nastraženou na silnici v okrese Sangin, který je častým dějištěm bojů. Oznámil to dnes úřad guvernéra.   Nedávná série útoků na různých místech země rozptýlila naději, že v zimním období se intenzita násilí zmírní. Povstalci si obvykle za cíl vybírají afghánské nebo zahraniční vojáky, ale do jejich palby se často dostávají i civilisté.   Násilí v Afghánistánu je na nejvyšší úrovni od roku 2001, kdy Spojenými státy podporované afghánské síly svrhly vládu radikálního islámského hnutí Taliban. Povstalecké útoky se šíří i do dříve klidných oblastí na severu a západě země.   Podle OSN bylo od loni ledna do října zabito 2412 civilistů a zraněno přes 3800. Oproti předchozímu roku je to nárůst o 20 procent.   Minulý týden sebevražedný útočník zabil 17 lidí, včetně 16 civilistů, a zranil dalších 21. Muž odpálil nálož na vlastním těle ve veřejných lázních ve městě Spínbuldak, na jihu Afghánistánu u pákistánských hranic.   Těžké ztráty zaznamenaly i zahraniční síly rozmístěné v zemi, které na seznamy obětí připsaly více než 700 jmen. Ještě hůř na tom byly afghánské bezpečnostní síly; v roce 2010 bylo podle údajů afghánské vlády zabito 1292 policistů a 821 vojáků.   Mezinárodní jednotky (ISAF) dnes oznámily, že při operaci vedené proti předákovi Talibanu v provincii Vardak zabily dva povstalce. Při sobotní akci zadržely dva podezřelé z příslušnosti k povstalcům.   ko sd  