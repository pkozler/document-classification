 Hradecký kraj sloučí dvojici středních škol v Novém Městě  --------------------    Ke zpravodajství: AUDIO   --------------------    Hradec Králové 5. května (ČTK) - Královéhradecký kraj sloučí Střední odbornou školu a učiliště v Novém Městě nad Metují na Náchodsku s tamní střední průmyslovou školou. Sloučení škol k 1. srpnu letošního roku dnes schválili krajští zastupitelé. Kraj spojení školských zařízení zdůvodňuje poklesem počtu žáků a snahou o zajištění ekonomické stability školy.   Krajský radní zodpovědný za oblast zdravotnictví Jiří Nosek dnes zastupitelům řekl, že kapacita škol v Novém Městě je naplněna z 48 procent, v posledních letech klesá počet zájemců o studium. Kraj také plánuje sloučením obou škol ušetřit ročně zhruba milion korun. Hejtman hradeckého kraje Lubomír Franc na jednání řekl, že sloučení má racionální jádro. "Jde o to, aby sloučený subjekt mohl lépe fungovat," řekl Franc.   Proti sloučení škol se vyslovila petice, která požadovala zachování novoměstské střední průmyslové školy a vedení diskuse o jejím případném sloučení. "Samozřejmě pro Nové Město to není pozitivní zpráva, nám tak zůstává pouze jediná čtyřletá střední škola. Z toho zla si musíme vybrat alespoň to pozitivní, což je, že v názvu a naplnění školy zůstává střední průmyslová škola," řekla dnes ČTK místostarostka Nového Města nad Metují Bronislava Malijovská.   Zastupitelstvo Královéhradeckého kraje už letos v březnu schválilo z obdobných důvodů sloučení gymnázia, obchodní akademie a střední zemědělské školy v Hořicích. Na začátku školního roku byla v Královéhradeckém kraji v prvních ročnících středních škol neobsazena zhruba polovina volných míst z celkového počtu 12.000.   sja jpt  