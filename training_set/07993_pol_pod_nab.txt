 Moravskou vlajku vyvěsí na den věrozvěstů  85 radnic  --------------------    Ke zpravodajství: AUDIO; ilustrační FOTO ve Fotobance  ID foto:  P201102260318301    --------------------    Brno 2. května (ČTK) - V den oslav věrozvěstů a duchovních patronů Moravy svatého Cyrila a Metoděje, který připadá na 5. července, vyvěsí 85 radnic moravskou vlajku. Akce se uskuteční druhým rokem a jejím cílem je připomenout historii, kulturu a tradice Moravy. ČTK to dnes řekl místopředseda sdružení Moravská národní obec (MNO) Vladimír Novotný. Počet radnic není konečný. Postupně se připojují další. Na některých místech se navíc v souvislosti s akcí otevřou zdarma či se slevou muzea.   Loni se do akce pořádané MNO zapojilo celkem 73 radnic i s vedením Jihomoravského kraje. Moravskou žlutočervenou vlajku s moravskou orlicí požehnal při slavnostech na Velehradě také olomoucký arcibiskup a metropolita moravský Jan Graubner.   O radnicích, které schválily svoji účast ve druhém ročníku akce, informuje sdružení  na svých internetových stránkách . Na seznamu jsou například Vyškov, Uničov, Mikulov, Litovel, Kyjov, Letovice, Ivančice, Moravské Budějovice, Moravský Krumlov, Kuřim, brněnské městské části Kníničky, Líšeň, Útěchov nebo Mikulčice u Hodonína známé svým velkomoravským hradištěm Valy.   Nově se k akci připojil například Šumperk, Moravský Beroun, Uherský Brod, Rosice, Hevlín na Znojemsku, Bučovice či Křižanov na Žďársku, který je rodištěm posledního moravského zemského prezidenta Jaroslava Mezníka (1884 až 1941) zastřeleného nacisty.   Vlajku vyvěšují některé radnice i při dalších příležitostech; při hodech, vinobraních a výročích spojených s historií Moravy. V Miroslavi na Znojemsku zdobí radnici v době meruňkobraní, na Uničovsku visela na 1. října při oslavách výročí zvolení moravského markraběte Jošta Lucemburského římským králem, jinde si tímto způsobem připomínají svátek knížete sv. Rostislava.   "Některé radnice, v nimž patří například Nedvědice nebo Oslavany na Brněnsku, ji mají vyvěšenu celoročně, což je zcela běžné v jiných historických zemích západní Evropy," uvedl Novotný. Doplnil, že někteří starostové či radní nečekají na to, až jim bude doručena výzva MNO k vyvěšení vlajky, ale sami si ji stahují z internetu a předkládají vedení radnic ke schválení.   Akce má především přimět veřejnost k poznávání Moravy. Proto letos MNO vyzvala radnice, aby v neděli před sv. Cyrilem a Metodějem zdarma či se slevou zpřístupnily své expozice.   Zdarma se otevřou čtyři muzejní expozice v Uničově. Ve Křtinách na Blanensku budou moci lidé navštívit kostnici pod barokním chrámem Jména Panny Marie s tajemnými pomalovanými lebkami. V Letovicích majitel zámku Bohumil Vavříček sníží vstupné dětem na polovinu. V přípravě jsou i další akce.   Původní podobu vlajky schválil už v roce 1848 moravský sněm, tedy tehdejší moravský parlament sídlící v Brně. Je tvořena horním žlutým a dolním červeným pruhem. Stejný prapor má ale i Praha nebo některá jiná města. Proto je původní moravská vlajka doplněna ještě o další tradiční symbol - moravskou orlici.   Vladimír Klepáč hj  