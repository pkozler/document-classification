 Počet uživatelů internetu v Číně loni stoupl téměř o pětinu  Peking 19. ledna (ČTK) - Počet uživatelů internetu v Číně loni stoupl o 19 procent na 457 milionů. Přispělo k tomu zejména rostoucí využívání mobilních telefonů k surfování po webu. Oznámilo to dnes čínské centrum pro informace o internetové síti CNNIC.   Počet Číňanů používajících k přístupu na internet mobilní telefon se loni zvýšil o téměř 30 procent na 303 milionů. Peking podporuje využívání internetu pro podnikání a vzdělávání. Provozuje však rozsáhlý systém cenzury, jenž má uživatelům zamezit v přístupu k materiálům, které komunistická vláda považuje za podvratné či pornografické.   Podle CNNIC loni výrazně stoupl počet Číňanů využívajících internet k nakupování a zábavě. Za rychlou expanzí internetu v Číně stojí silný hospodářský růst, který se loni podle odhadů pohyboval kolem deseti procent, napsala agentura AP.   pmh dvd    