 Banky budou jednat o rekapitalizaci americké pojišťovny AIG  New York 13. ledna (ČTK) - Zástupci bank se dnes sejdou v New Yorku, aby projednali rekapitalizaci americké pojišťovny American International Group (AIG). Předpokládá se, že dohoda bude uzavřena v pátek a že americké ministerstvo financí pak zvýší podíl v AIG na 92,1 procenta. V noci na dnešek to agentuře Reuters řekly tři informované zdroje. Vláda na podzim 2008 uchránila pojišťovnu za finanční krize před bankrotem.   AIG uvedla, že si transakce v nynějším čtvrtletí vynutí náklady 3,6 miliardy dolarů (zhruba 66,7 miliardy Kč). Předpokládala se přitom vyšší suma. Vláda má nyní na AIG zhruba 80 procent akcií, v rámci plánu však ministerstvo financí vymění preferenční akcie AIG za kmenové, a tím podíl zvýší.   Po uzavření dohody se předpokládá sekundární nabídka akcií nejméně za deset miliard dolarů, která by se měla uskutečnit někdy ve druhé polovině května.   Generální ředitel AIG Bob Benmosche dodal, že dalším krokem bude příprava akcií na prodej. Načasování ale odmítl upřesnit. Předpokládá se, že firma a vláda zpracují prodej jako počáteční veřejnou nabídku, aby se akcie AIG vrátily do držení veřejnosti.   Při květnové nabídce budou akcie AIG prodávat jak ministerstvo financí, tak AIG. Očekává se zájem investorů z řad institucí a lidí, kteří emisi AIG prodávali za její krize v září 2008. Informovaný zdroj dodal, že AIG bude chtít za akcie získat tři miliardy dolarů.   Předpokládá se, že akcie AIG klesnou zpět mezi 40 a 50 dolarů, až se příští týden začne obchodovat s akciovými zárukami; nyní je emise nad 58 dolary. I při takovém rozpětí bude chtít vláda zaúčtovat papírový zisk kolem 27 miliard dolarů.   Byl by to překvapivý obrat k lepšímu po dvou problematických letech. V jednu chvíli dosáhla vládní pomoc pojišťovně 182 miliard dolarů a firmě hrozilo rozdělení a rozprodej.   Benmosche, který se dostal do správní rady AIG v srpnu 2009, ale odmítl nucené rozdělení a zmenšil firmu jinou cestou. Podnik prodával aktiva a zájem přesunul na americkou životní pojišťovnu SunAmerica a globální pojištění majetku Chartis.   Jeden z posledních prodejů aktiv se uskutečnil ve středu. AIG prodala tchajwanskou životní pojišťovnu Nan Shan za 2,16 miliardy dolarů, napsala agentura Reuters.   pok dvd  