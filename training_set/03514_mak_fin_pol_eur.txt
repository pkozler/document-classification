 Ifo je proti zvyšování objemu peněz v záchranném fondu eurozóny  Opravili jsme v citátu ve 2. odstavci: "...aby uklidilo finanční trhy..." na správné: "...aby uklidnilo finanční trhy...".   --------------------    Berlín 13. ledna (ČTK) - Irsko by mělo sloužit jako vážné varování Evropě, aby nezvyšovala objem peněz v záchranném fondu eurozóny (EFSF). Uvedl to dnes prezident německého hospodářského institutu Ifo Hans-Werner Sinn pro ekonomický deník Handelsblatt.   "Irsko si myslelo, že musí vytvořit co největší možný záchranný fond pro své banky, aby uklidnilo finanční trhy, a dnes je v bryndě," řekl Sinn. Dodal, že už 750 miliard eur (zhruba 18,3 bilionu Kč) ve fondu je příliš vysoká suma.   Šéf vlivného nezávislého institutu proto říká, že Německo by se mělo postavit snahám Evropské komise. Její předseda, Portugalec José Barroso, ve středu vyzval k posílení fondu a rozšíření jeho aktivit.   "Záchranný fond vznikl pro boj s krizí likvidity, proto musí mít dost peněz na refinancování splatných státních dluhů od krizí zasažených států na jeden nebo dva roky," uvedl Sinn. Podle něj chce Barroso ale ochranu proti insolvenci, Sinn proto vyzval k bojkotu takového požadavku, napsala agentura Reuters.   pok dvd  