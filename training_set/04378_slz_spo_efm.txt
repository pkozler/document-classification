 Aktuálně.cz: Vítek chce zastupovat Sokola na valné hromadě Sazky  Upravili jsme zprávu v celém textu.   --------------------    Praha 12. ledna (ČTK) - Věřitel společnosti Sazka podnikatel Radovan Vítek se podle serveru Aktuálně.cz pokouší získat hlas druhého největšího akcionáře Sazky České obce sokolské. Vítek Sokolu nabídl, že jej bude zastupovat na valné hromadě Sazky. Sokol drží v Sazce téměř 14 procent akcií a je druhým největším akcionářem po Českém svazu tělesné výchovy (ČSTV).   "Nabídl naše zastupování, když my vyvoláme valnou hromadu společnosti Sazka. Chce být co nejblíže rozhodování o tom, co bude dál se Sazkou," řekl člen vedení Sokolů, který si přál zůstat v anonymitě.   Podle předsedy sokolské obce Jaroslava Bernarda členové předsednictva Vítkovu nabídku posoudí, on sám je prý spíše proti ní. "Zatím si nedovedu představit, že bychom mu dali mandát zastupovat nás na jednání valné hromady, protože by to de facto znamenalo vzdání se svých akcionářských práv. Zatím jsme svá práva nikomu nepostoupili," řekl.   Vítek skoupil pohledávky za Sazkou celkem za téměř 1,5 miliardy korun. Před časem uvedl, že pokud Sazka nesplatí dluhy do 17. ledna, podá na ni insolvenční návrh.   Sazka čelí problémům plynoucím mimo jiné z vysokých splátek za výstavbu vysočanské O2 areny držitelům dluhopisů. Firma si i přes pokles v posledních letech udržuje čistý roční zisk výrazně nad hranicí jedné miliardy korun. Za loňský rok vytvořila podle předběžných výsledků čistý zisk 1,4 miliardy korun, což je meziroční nárůst o 12 procent.   O východisku z krize Sazky dnes jedná výkonný výbor ČSTV. Posuzuje tři nabídky na finanční vstup do Sazky - od Penty, holdingu Synot a firmy E invest Martina Ulčáka.   Sazka je největší tuzemská loterijní společnost, vznikla v roce 1956, akciovou společností je od roku 1993. Akcionáři jsou občanská sdružení, působící v tělovýchově a sportu. Provozuje sportovní a kurzové sázkové hry, číselné a okamžité loterie; ze zákona musí ze zisku podporovat sport a tělovýchovu.    vrk jw  