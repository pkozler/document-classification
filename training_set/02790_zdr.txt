 Nemocnice v Pardubicích má novou magnetickou rezonanci  Pardubice 25. ledna (ČTK) - Pardubická nemocnice zprovoznila dva nové počítačové tomografy a jednu magnetickou rezonanci. Zároveň opravila radiodiagnostické oddělení. Celkové náklady dosáhly téměř 120 milionů korun. Díky novým zařízením se čekací doby pacientům zkrátí asi o polovinu. Novinářům to dnes řekl náměstek pro léčebnou péči pověřený řízením nemocnice Martin Šácha.   "Pacientům nabízíme velmi dobrou diagnostiku špičkovými zařízeními. Důstojné je i nemocniční prostředí. Čekací doby byly asi dva měsíce, teď budou tři až čtyři týdny," řekl Šácha. Od prosince běží bez problémů zkušební provoz, dodal.   Krajská nemocnice dosud magnetickou rezonanci neměla. V Pardubicích ji provozovala jen soukromá společnost. Počítačový tomograf nemocnice sice jeden měla, ale byl už na hranici životnosti. Zástupci nemocnice si pochvalují to, že se jejich zařízení stalo soběstačné. Navíc vyšetření na těchto přístrojích jsou dobře placená zdravotními pojišťovnami, což má pro nemocnici ekonomický efekt.   Nově pořízená magnetická rezonance je velmi tichá a výkonná. Umožňuje například vyšetření zobrazení celého těla, mozku, páteře, cév, kloubů či vyšetření těhotných žen a plodu. Umí také zobrazit části těla v pohybu, například ruky a zápěstí či čelisti, řekl primář radiogaignostického oddělení Leoš Ungermann.   Za nová zařízení nemocnice vydala téměř 94 milionů korun, přestavba radiodiagnostického oddělení přišla na 25 milionů korun. Od kraje nemocnice získala 25 milionů korun, zbylou částku hradí ze svého, většinou prostřednictvím úvěru.   jlc snm  