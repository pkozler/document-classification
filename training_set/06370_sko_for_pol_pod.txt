 Na 62 středních školách začaly ústní zkoušky státních maturit  --------------------    Ke zpravodajství: AUDIO; VIDEO   Přidali jsme další informace ve 2., 3. a 6. odstavci. Přidali jsme tabulku.   --------------------    Praha 2. května (ČTK) - Na prvních 62 středních školách dnes začaly ústní zkoušky státních maturit. Studenti zároveň skládají klasické maturity, od 30. května pak budou následovat jednotné testy a písemky. Vysvědčení dostanou maturanti do 20. června. Ministr školství Josef Dobeš (VV) dnes oznámil, že bude celý květen objíždět školy a kontrolovat průběh zkoušek. S jejich zdárným spuštěním spojil své setrvání ve funkci.   "Vše je nastavené, vše funguje tak, jak má," řekl dnes Dobeš novinářům na dotaz, zda se neobává technických chyb. Při generálce se totiž objevilo mnoho problémů, potíže provázely spuštění jednotných zkoušek i v zahraničí. "Úspěch státních maturit v tuto chvíli nezávisí na ministrovi nebo na CERMATu (centrum pro přípravu maturit), ale na učitelích a ředitelích," dodal.   Nové zkoušky dospělosti se skládají z češtiny, jako druhý předmět si maturanti volili mezi matematikou a cizím jazykem, přičemž matematice dalo přednost 40 procent studentů. Kromě těchto předmětů pak musejí maturanti vykonat ještě klasickou maturitu z dalších, nejčastěji odborných předmětů. Některé školy spojily ústní zkoušení státních i školních maturit do jednoho týdne, jako například na Gymnáziu Jiřího Ortena v Kutné Hoře.   "Studenti se učí pořád stejně," reagoval ředitel školy Vladislav Slavíček na dotaz ČTK, zda se liší příprava na nové zkoušky. Hlavní rozdíl je prý v množství administrativy, která je s pořádáním státních maturit spojena. Školy dostávají v den ústní zkoušky přístup do databáze pracovních listů, podle nichž studenti maturují.   Studenti se mohli rozhodnout, zda chtějí skládat lehčí, či těžší verzi zkoušek. Více než 90 procent studentů bude dělat lehčí variantu, při říjnové generálce totiž třetina dětí propadla. Těžší verze maturit by přitom mohla v budoucnu fungovat jako vstupenka na vysoké školy.   Výsledky ústních zkoušek se studenti dozvědí téhož dne, písemné testy se ale budou několik dní zpracovávat v centru pro přípravu maturit CERMAT. Celkové výsledky maturit se tak studenti dozvědí až 20. června. "Nejdříve mají být písemné zkoušky a teprve pak ústní," uvedl ministr. Dodal, že systém se v příštích letech změní tak, aby se studenti dozvěděli výsledky dřív.   Maturity se připravují 14 let, přišly celkem na 680 milionů korun. V prvním roce se jich zúčastní téměř 99.000 studentů.       Organizace státních maturit:       2. května - 27. května  ústní zkoušky     30. května - 7. června  písemné zkoušky     30. května - 16. června  zpracování a vyhodnocení výsledků       Zdroj: MŠMT     Adéla Klimešová rot  