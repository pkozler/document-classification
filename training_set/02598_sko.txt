 Tisk: Univerzita Palackého zaplatila pokutu před deset milionů  Olomouc 7. ledna (ČTK) - Více než deset milionů korun zaplatila Univerzita Palackého v Olomouci kvůli čtyři roky staré administrativní chybě, za niž jí ministerstvo financí krátce před koncem roku vyměřilo pokutu. Podle vedení vysoké školy se s tímto rozhodnutím již nedalo nic dělat. V minulých dnech proto sáhlo do finančních rezerv a částku zaplatilo. Informuje o tom dnes Olomoucký deník.   Univerzitě přitom původně hrozilo, že bude muset vrátit do státní pokladny zhruba padesát milionů korun a zároveň uhradit stejně vysoké penále. Celkově by tak přišla přibližně o sto milionů. Loni v červenci proto požádala o prominutí pokuty. Ministerští úředníci nakonec rozhodli těsně před koncem roku a potrestali olomouckou univerzitu částkou 10,276.000 korun. "Vyměřená suma se skládá ze čtyř částí. Ve všech případech byla oproti původnímu rozhodnutí finančního úřadu snížená. Někde stoprocentně a někde výraznou měrou," řekl deníku kancléř univerzity Rostislav Hladký.   Proti rozhodnutí ministerských úředníků není odvolání. Rektor univerzity Miroslav Mašláň proto vyslyšel návrh kvestorky, aby se pokuta uhradila co nejdříve, a sáhl do rezervního fondu. "Žádné jiné řešení této nepříjemné události v současné době neexistuje. Vedení univerzity se rozhodlo uhradit částku neprodleně, protože v opačném případě by naskakovalo další penále," cituje deník Hladkého.   Administrativní pochybení, za které nyní nejstarší moravská univerzita pyká, se vztahuje ke dvěma projektům pocházejícím z období mezi roky 2004 a 2006. Šlo o opravu jednoho z objektů přírodovědecké fakulty v Olomouci-Holici a o rekonstrukci v budově práv na Envelopě. Pracovníci tehdy zodpovědní za projekty nedodali jejich příslušné vyhodnocení v zákonem stanovené lhůtě. Nebyl také vybudován původně plánovaný vchod u proskleného areálu právnické fakulty. Ministerstvo financí se však začalo situací zabývat až loni v létě. Jeho kontrola zjistila, že peníze byly sice vynaloženy účelně, ale k chybám skutečně došlo. Podle prorektora Lubomíra Dvořáka zřejmě není možné nikoho postihnout, protože lidé zodpovědní za chyby už na univerzitě nepracují. Záležitostí se bude zabývat i akademický senát.     ftv jpt  