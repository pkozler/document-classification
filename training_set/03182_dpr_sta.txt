 Řidiče v létě kvůli opravám silnic čeká řada dopravních omezení  Praha 22. května (ČTK) - Řidiči se kvůli plánovaným opravám a stavbám silnic a mostů musí v létě připravit na různá dopravní omezení a výluky. Omezení motoristy čeká na dálnicích i na silnicích druhé a třetí třídy. Na větší komplikace se musí připravit například v Ostravě a Liberci. Opravy plánují jednotlivá hejtmanství i Ředitelství silnic a dálnic (ŘSD).   Ve Středočeském kraji je největší letošní dopravní stavbou oprava poškozených brandýských mostů, celkové náklady na ni představují kolem 400 milionů korun. Řidiči musí rovněž počítat s omezením také na dálnici D1 u Modletic nedaleko Prahy.   Doprava zpomalí i na dálnici D1 na Vysočině, kde bude jen z části průjezdný velký dálniční most ve Velkém Meziříčí na Žďársku. "Oprava bude realizována po polovinách," uvedla mluvčí ŘSD Martina Vápeníková. Práce na každé polovině mostu potrvají asi dva měsíce. Už teď je na silnicích Vysočiny kolem tří desítek omezení.   S omezeními je nutné počítat na starém úseku dálnice D8 i na jejích objížďkách v Ústeckém kraji. Během podzimu se sice předpokládá její prodloužení o asi 3,5 kilometru od Lovosic k obci Bílinka, jenže zároveň bude dopravu komplikovat obnova poničených objízdných tras i nejstaršího úseku dálnice, po němž se bude celé léto jezdit jen dvěma pruhy. Hotové ještě nejsou ani opravy po povodních v okolí Děčína, kde se i na hlavních tazích často jezdí kyvadlově.   V Královéhradeckém kraji by největšími letošními dopravními stavbami měly být stavba obchvatu Solnice na Rychnovsku a druhá etapa rekonstrukce silnice první třídy z Jaroměře do Trutnova. Omezení bude motoristy čekat také na dálnici D11, na níž by měla společnost Skanska začít s opravou zvlněné části dálnice u Dobřenic. Kraj letos hodlá do svých silnic druhé a třetí třídy investovat více než 710 milionů korun, zhruba o 300 milionů korun více než loni.   Plánované opravy a stavby silnic a mostů v Plzeňském kraji v létě a na podzim velké dopravní omezení a výluky nepřinesou. Nikde, kromě několika mostů, nebudou úplné uzavírky. Veškeré opravované silnice budou v provozu aspoň v jednom jízdním pruhu. V Karlovarském kraji budou nadále největší komplikace na hlavním tahu R6 z Prahy na Cheb u Sokolova, kde se jezdí pouze v jednom jízdním pruhu. Ve směru od Karlových Varů do Chebu musí řidiči i nadále po objízdné trase kolem Královského Poříčí a přes Sokolov.   Motoristy v Libereckém kraji největší problémy čekají přímo v krajském městě. V Liberci se pracuje už od dubna na modernizaci tramvajové trati na Jablonec, ŘSD toho využilo a souběžně rekonstruuje přilehlou silnici I/14 v Jablonecké ulici. Práce za zhruba 20 milionů korun by měly skončit až na podzim. Omezení motoristy čeká také v Ostravě, kde se během srpna a září kvůli souvislé údržbě zastaví provoz na části Ruské ulice.   Na jihu Čech silničáři s opravami na hlavních silničních tazích začnou v červnu, ŘSD má v plánu frézování a pokládku nových povrchů. Nepočítá se s úplnými uzavírkami, provoz bude vždy veden kyvadlově jedním jízdním pruhem. Opravovat se bude na více než 50 místech, 21 z nich jsou mosty.   Zlínský kraj eviduje více než 300 kilometrů silnic v havarijním stavu. To je přibližně 23 procent komunikací, které hejtmanství spravuje. Do stavu silnic se letos poměrně významně promítla i zima. Více než obvykle se totiž střídaly teploty nad a pod nulou. Povrchová voda se tak častěji dostala do trhlin a její následné zmrznutí počet výtluků výrazně navýšilo.   V Jihomoravském kraji se letos opravuje nejméně 16 úseků různých silnic, jde o investice řádově za stovky milionů korun. "Největší dopravní problémy asi budou v létě kvůli uzavírkám ve Vyškově a Vranově nad Dyjí, kde se opravuje průtah městem," uvedl ředitel Správy a údržby silnic Jihomoravského kraje Jan Zouhar.   red jap mol  