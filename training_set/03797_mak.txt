 Loňský rozpočtový deficit Maďarska se vejde do cíle 3,8 pct HDP  Budapešť 7. ledna (ČTK) - Rozpočtový deficit Maďarska za rok 2010 se díky novým daním a sníženým výdajům vešel do původního cíle a v poměru k hrubému domácímu produktu se s největší pravděpodobností sníží na 3,8 procenta. Oznámilo to dnes maďarské ministerstvo hospodářství. Zájem investorů a ratingových agentur se nyní upře na dlouhodobý rozpočtový výhled, který bude ovlivněn chystanými vládními strukturálními reformy.   Rozpočet v prosinci hospodařil s přebytkem 434,9 miliardy forintů (zhruba 39 miliard Kč). Celoroční deficit tak dosáhl 869,8 miliardy forintů, což bylo dokonce půl miliardy forintů pod původním cílem. Ministerstvo uvedlo, že cíl snížit deficit veřejných financí podle metodiky Evropské unie na 3,8 procenta HDP je dosažitelný. Záležet bude na číslech o loňském vývoji HDP.   Ještě v listopadu měla vláda v rozpočtu schodek 151 procent celoročního plánu. V posledním měsíci roku jej srazila na sto procent díky novým daním, které uvalila na energetiku, maloobchod a telekomunikace, spolu s dříve přijatými daněmi na banky a některými výdajovými škrty.   I přes plánované snížení výdajů se vláda investorům příliš nezavděčila, protože toho dosáhla nekonvenčním způsobem - dočasnými daněmi na velké firmy v bohatých sektorech a znárodněním aktiv soukromých penzijních fondů. Vláda strany Fidesz před loňskými volbami slíbila ukončit rozsáhlé výdajové škrty a snížit deficit urychlením ekonomického růstu podpořeného nižšími daněmi.   Ministr hospodářství György Matolcsy ve čtvrtek prohlásil, že udrží deficit od letošního roku až do roku 2015 pod limitem EU, tedy pod třemi procenty HDP. To bude podle analytiků po skončení "krizových daní" vyžadovat výrazné snížení výdajů.   Trhy a tři velké ratingové agentury nyní budou sledovat podobu strukturálních reforem, které vláda Viktora Orbána přislíbila představit v únoru. Reformy by měly přinést v trvalých úsporách 600-800 miliard forintů ročně. To by mělo udržet nízké deficity i po roce 2012, kdy vyprší dočasné firemní daně a vstoupí plně v platnost snížení sazeb daní z příjmu a daní z firemních zisků.   Důležitý pro další vývoj rozpočtu bude i ekonomický růst. Vláda předpokládá, že z loňského jednoho procenta se jeho tempo zrychlí do roku 2013 k pěti procentům, což investoři pokládají za příliš optimistické.   hp vju  