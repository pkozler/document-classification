 Měsíc autorského čtení se letos rozšíří do Košic a Vratislavi  Brno 31. ledna (ČTK) - Měsíc autorského čtení, pravděpodobně největší literární festival v Česku, se letos znovu rozšíří a získá středoevropský rozměr. K akcím v domovském Brně stejně jako loni přibudou čtení v Ostravě a nově také v Košicích a Vratislavi. Přehlídka se letos zaměří na polskou literaturu, řekl dnes ČTK umělecký ředitel přehlídky Petr Minařík.   "Po autorech z Francie, Německa, Běloruska, Kanady a Rakouska nám přišlo zajímavé zaměřit se na blízkého souseda a současně literárního obra, a to nejen v rámci našeho regionu, ale minimálně na úrovni Evropy," uvedl Minařík.   Měsíc autorského čtení vznikl v Brně v roce 2000 jako nadšenecká akce a rychle se rozrostl v jednu z předních literárních akcí v zemi. Od té doby červencový maraton pravidelně patří k hlavním kulturním událostem brněnského léta. Loni se přehlídka poprvé s úspěchem rozšířila také do Ostravy.   Základní programové schéma zůstane i letos podobné jako v minulých letech. V jedné linii se představí domácí autoři, v druhé ti zahraniční, tentokrát tedy spisovatelé a spisovatelky z Polska. Autoři vždy vystoupí nejprve v Brně a poté postupně v Košicích, Ostravě a Vratislavi. Festival tak začne 1. července v Brně a skončí 3. srpna ve Vratislavi. Podle pořadatelů jde možná o největší literární akci ve střední Evropě.   Svoji účast na festivalu přislíbila už více než polovina autorů. Z českých literátů se zúčastní například Pavel Kohout, Petra Hůlová, Ivan Klíma a Jiří Gruša.   "Z Polska máme výbornou zprávu, svoji účast přislíbil esejista, spisovatel a šéfredaktor polského deníku Gazeta Wyborcza Adam Michnik. Rádi bychom, aby četl spolu s Václavem Havlem, ale o tom se teprve jedná," uvedl Minařík.   Jan Tomandl snm  