 Podle vědců myslí muži na spánek a jídlo častěji než na sex  --------------------    Ke zpravodajství: ilustrační FOTO ve Fotobance  ID foto:  F201003190297301    --------------------    New York/Londýn 8. května (ČTK) - O mužích se říká, že láska u nich prochází žaludkem, a jak ukazuje nová vědecká studie, zdá se, že je to pravda. Navzdory zažitému přesvědčení totiž muži podle jejího zjištění myslí na jídlo - a také na spánek - častěji než na sex. A na všechny tyto tři věci myslí mnohem častěji než ženy, napsal britský list Daily Mail.   Studie, kterou uskutečnila Terri Fisherová, profesorka psychologie z Ohijské státní univerzity, vyvrací běžné přesvědčení, že muži myslí na sex každou sedmou vteřinu. Ve skutečnosti je to zhruba jednou během každé bdělé hodiny.   V rámci svého výzkumu Fisherová požádala 163 studentů a studentek, aby s sebou neustále nosili tabulku, do níž si udělají záznam, kdykoli pomyslí na sex, jídlo či spánek. Čísla se hodně lišila: rozpětí sahalo od studentky, která si poznačila pouze jednu "sexuální" myšlenku za den, až po studenta, který udělal 388 záznamů za 24 hodin.   Průměrně vzato ale muži mysleli na jídlo a spánek častěji než na pohlavní styk. A na všechny tyto tři věci mysleli častěji než ženy.   "Muži jsou si více vědomi stavů orientovaných na své potřeby, jako je mít hlad nebo být unavený nebo vzrušený. Jsou také lepší v identifikování těchto stavů v sobě než ženy a otevřenější při vyjádření svých myšlenek," řekla Fisherová.   dk kš  