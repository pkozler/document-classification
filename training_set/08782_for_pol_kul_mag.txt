 Známý herec vyzval Belgičany, aby se neholili do vyřešení krize  --------------------    Ke zpravodajství: FOTO ve Fotobance  ID foto: FO01114783, FO02008089, FO01111881   --------------------    Brusel 11. ledna (ČTK) - I v zahraničí dobře známý belgický herec Benoît Poelvoorde dnes vyzval prostřednictvím televize všechny Belgičany, aby se neholili, dokud země nebude mít novou vládu. Belgie o víkendu dosáhla rekordu nejdelší vládní krize v Evropě od konce války - trvá od parlamentních voleb z 13. června 2010.   Poelvoorde tak učinil krátce předtím, než belgický král Albert odmítl demisi hlavního vyjednávače, který zatím nedokázal vyřešit vládní krizi, a přesvědčil ho, aby dál jednal s hlavními stranami Valonů a Vlámů.   "Nebuďte překvapeni tou zarostlostí. Rozhodli jsme se, že se nebudeme holit, dokud nebudeme mít vládu. Nechte si narůst vousy a budeme vědět, že jsme všichni solidární s jednotnou Belgií," prohlásil v televizi herec, který se objevil například ve filmech Asterix a Olympijské hry, Coco Chanel a Na mamuta!.   Vyjednávač Johan Vande Lanotte, kterého král již dříve pověřil vyřešením krize, dnes přistoupil na požadavek, aby pracoval s předáky dvou hlavních stran s cílem co nejrychleji vybřednout ze slepé uličky, uvedl podle agentury Reuters královský palác v prohlášení.   Vlámský senátor Lanotte podal o víkendu demisi. Vysvětlil, že žádá o ukončení své mise, protože neuspěl jeho kompromisní návrh pro smíření Valonů s Vlámy, kteří chtějí větší autonomii.     Krize oživila a vyhrotila i úvahy o rozpadu tohoto federativního státu, který tvoří Vlámsko, frankofonní Valonsko a dvojjazyčný Brusel. Přívrženci rozpadu mnohdy poukazují i na úspěšné rozdělení bývalého Československa. Podle dosavadních průzkumů si však většina obyvatel, Vlámů i Valonů, rozpad země nepřeje.   pek mik  