 Hašek vede v nominacích na předsedu ČSSD nad Sobotkou 7:4  Praha 23. ledna (ČTK) - I po jedenácti konferencích krajských organizací ČSSD si udržel jihomoravský hejtman Michal Hašek jasné vedení v počtu nominací nad nynějším úřadujícím šéfem strany Bohuslavem Sobotkou. Na nynějším skóre 7:4 už nemohou mnoho změnit ani tři zbývající konference, které mají před sebou sociální demokraté v Jihomoravském, Olomouckém a Středočeském kraji.   Hašek získal nominaci od sociálních demokratů z Pardubického, Českobudějovického, Ústeckého, Zlínského, Plzeňského a Libereckého kraje a v Praze. Sobotku podpořili v kraji Pardubickém, Karlovarském, Plzeňském a na Vysočině. Pro žádného z nich se nerozhodly krajské organizace v Moravskoslezském a Královéhradeckém kraji.   O krajských nominacích ale i sami sociální demokraté soudí, že nejsou pro delegáty sjezdu závazné a že se jimi při tajné volbě řídí jen asi z jedné třetiny. Mnozí delegáti dají spíše na vlastní úsudek a své sehraje také atmosféra na sjezdu, kde spolu obvykle vyjednávají vlivné stranické skupiny.   Oba hlavní kandidáti Hašek a Sobotka se utkají o křeslo šéfa ČSSD na březnovém sjezdu v Brně. Do boje o tuto funkci zřejmě zasáhne také senátor Vladimír Dryml. Jeho šance jsou však mizivé. S kandidaturou rovněž koketovali místopředseda Lubomír Zaorálek a exministr vnitra Martin Pecina, oba se ale svého úmyslu vzdali.   Přestože jsou do sjezdu ještě téměř dva měsíce, boj mezi Haškem a Sobotkou se už nyní přiostřuje. Nejvíce to mezi nimi zaskřípalo v minulých dnech kvůli poplatkům ve zdravotnictví, kdy Hašek připustil, že by na ně mohla ČSSD přistoupit. Jeho postoj ostře napadl Sobotka, který mu připomněl, že je odmítnutí poplatků součástí platného stranického programu, který je pro všechny sociální demokraty závazný. Haškovi připomněl, že i on vyhrál krajské volby a stal se hejtmanem a loni i poslancem na základě tohoto programu. Hašek tvrdí, že poplatky byly i v minulosti v ČSSD předmětem diskuse.   Hašek a Sobotka však svorně tvrdí, že v případě vítězství by chtěli, aby jejich poražený soupeř byl v úzkém stranickém vedení a že s ním chtějí spolupracovat.   Delegáti ale v minulosti často nerespektovali ani nominace krajů ani přání nově zvolených předsedů. Projevilo se to při volbě místopředsedkyně na minulém sjezdu, kdy se ji i přes většinovou podporu z krajů nepodařilo zvolit. Sjezd tuto svou kompetenci delegoval na ústřední výkonný výbor, ale ani tam se ji zvolit nepodařilo. Miloš Zeman, kterého je možné považovat za silného předsedu, prosazoval do úzkého stranického vedení tehdejší volební manažerku Janu Volfovou, sjezd ji však nezvolil.   Politologové soudí, že Haškovy preference nevyplývají z jeho lepšího ideově propracovanějšího programu. Oba kandidáti se podle nich ideově příliš neliší. Haška ale považují za temperamentnější a výraznější osobnost než Sobotku i než premiéra Petra Nečase (ODS). Je podle nich také příslibem změn, které by mohly sociální demokracii opět vynést na vládní výsluní. Považují ho za praktika, který je schopen volební vítězství obratným vyjednáváním proměnit v koaliční většinu, která bude s to vládnout.   Hašek se podle pozorovatelů také více odpoutal od konfrontačního stylu bývalého šéfa strany Jiřího Paroubka a již nyní směřuje ke kompromisům s potencionálními koaličními partnery. Často se hovoří o jeho dobrých vztazích s politiky vládní strany Věcí veřejné.       Podporu v krajích nesbírají jen kandidáti na předsedu, ale také uchazeči o místopředsednické funkce. Obhajovat je hodlají současní místopředsedové Zdeněk Škromach, Lubomír Zaorálek i Roman Onderka. Objevují se ale i nová jména, mezi nimi středočeský hejtman David Rath, šéf pražských sociálních demokratů Petr Hulinský či stínový ministr spravedlnosti strany Jiří Dienstbier.     O místopředsednickou funkci se také hodlají ucházet čtyři ženy. O tomto víkendu dostala podporu v Libereckém kraji místopředsedkyně Senátu Alena Gajdůšková. Hovoří se také o stínové ministryni školství Vlastě Bohdalové, poslankyni Daně Váhalové a o bývalé nejvyšší státní zástupkyni Marii Benešové. Podle stanov ČSSD by měla být v nejužším vedení strany, tedy místopředsedkyní alespoň jedna žena.   Bez větších problémů sbírá podporu pro zvolení čestným předsedou strany Valtr Komárek. Jediný Paroubek mu vytýká více než čtyřicetileté členství v komunistické straně. Komárek opáčil, že Paroubek byl zase členem Československé strany socialistické, která ochotně spolupracovala s komunisty a že to přesto při jeho volbě předsedou nevadilo.   Sociální demokraté svolávají sjezd každé dva roky. Po předloňském pražském sjezdu se bude konat v Brně od 18. až 20. března.   vh mkv  