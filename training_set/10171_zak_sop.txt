 Ve Španělsku prý objevili největší laboratoř na kokain v Evropě  Madrid 18. ledna (ČTK) - Největší laboratoř na výrobu kokainu v Evropě prý objevila španělská policie nedaleko Madridu. Španělské ministerstvo vnitra dnes podle agentury DPA sdělilo, že během akce bylo zatčeno 25 údajných členů bandy, která drogu na tomto místě chemicky upravovala a následně prodávala.   Speciální policejní jednotka v laboratoři zajistila 300 kilogramů kokainu a 33 tun chemikálií. Kromě toho tu zabavila dva miliony eur v hotovosti (asi 48 milionů korun), zboží a cenné papíry v hodnotě asi 50 milionů eur (asi 1,2 miliardy korun), blíže neupřesněný počet zbraní a luxusní limuzíny.   V Zaragoze policisté během jiné operace rozbili další gang údajných drogových dealerů a zadrželi přitom 15 podezřelých osob.   hro hej  