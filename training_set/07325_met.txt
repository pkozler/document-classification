 V hradeckém kraji nadále pokračuje vzestup hladin některých řek  Zprávu jsme aktualizovali o stav k 15:00.   --------------------    Hradec Králové 14. ledna (ČTK) - Déšť a postupné tání sněhu zvyšují hladiny řek v Královéhradeckém kraji. Vodohospodáři vyhlásili na Cidlině v Novém Bydžově a Jičíně druhý stupeň povodňové aktivity, stejný stupeň platí také na Bystřici v Rohoznici. Na Stěnavě v Otovicích a Metuji v Krčíně platí první stupeň povodňové aktivity, zjistila ČTK na webu Povodí Labe v Hradci Králové.   "Během dnešního dne jsou očekávány další srážky, které způsobí další vzestupy průtoků, pravděpodobně zejména v severních oblastech," uvedl dnes odpoledne vedoucí vodohospodářského dispečinku Povodí Labe Jiří Petr.   Podle meteorologů by mělo být v hradeckém kraji v noci na sobotu zataženo až oblačno s ojedinělým deštěm. Teploty zůstanou několik stupňů Celsia nad bodem mrazu. V sobotu bude oblačno, přeháňky se mají vyskytovat ojediněle. Denní teploty vystoupají na devět stupňů Celsia.   sja jpt  