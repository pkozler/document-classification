 ČKD Kutná Hora má další měsíc na jednání s věřiteli  Kutná Hora 20. ledna (ČTK) - Slévárenská společnost ČKD Kutná Hora má další měsíc na jednání s věřiteli. Tříměsíční moratorium, které skončilo dnes, jí Krajský soud v Praze prodloužil o 30 dní. ČTK to řekl předseda představenstva Pavel Krenk.   Firmě, jež vyrábí svařované díly a odlitky pro kolejová vozidla, podle něj ochrana před věřiteli pomohla. "Co se týče provozní stránky, dává průběh moratoria za pravdu našim předpokladům. Tržby nám rostou zhruba o 20 milionů měsíčně. V lednu bychom se chtěli dostat na 75 milionů. Náš další plán je využít toho prodloužení k tomu, abychom dotáhli do konce proces jednání s věřiteli," poznamenal Krenk.   Společnost dluží desítkám subjektů přes 1,1 miliardy korun. Největším věřitelem je podle deníku E15 kyperská firma Raw&amp;Refined Commodities, spjatá s ukrajinským průmyslovým gigantem DTEK. Ta skoupila bankovní pohledávky a drží závazky v hodnotě 287 milionů korun.   Prodloužení moratoria by mělo pomoci zrychlit růst tržeb, které v roce 2008 činily více než dvě miliardy a od té doby se hluboko propadly. Loni podle Krenka představoval celkový obrat kolem 650 milionů korun. Pokud se naplní výrobní plán, mohly by se letošní tržby dostat k hranici 1,5 miliardy korun.   Uspokojit poptávku zákazníků ale není možné bez přibírání nových pracovníků. "Probíhá nábor, nabíráme deset až 20 lidí týdně," uvedl Krenk. V Kutné Hoře podle něj nyní pracuje 500 zaměstnanců a v závodech v Chrudimi a Českých Budějovicích 170, respektive 350 lidí. "Potřebovali bychom během pololetí dobrat 150 až 200 lidí," dodal Krenk.   ČKD Kutná Hora získala podle E15 na konci roku provozní úvěr ve výši milion dolarů (přibližně 18 milionů korun) od společnosti Logistic Solution International, která je registrovaná na Panenských ostrovech. V Česku ji zastupuje analytik DTEK Roman Akimov, který jedná s ČKD o navýšení úvěru o další dva až tři miliony dolarů.   khj vju  