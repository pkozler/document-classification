 Ropa po zprávě o poklesu zásob zdražila, Brent je nad 113 dolary  Londýn/New York 22. června (ČTK) - Ceny ropy na světových trzích dnes výrazně zpevnily a severomořský Brent se vrátil nad 113 dolarů za barel. V růstu cen se odrážela především zpráva o poklesu zásob suroviny v amerických skladech, překvapivý byl nicméně i pokles zásob benzinu. Trh si ale částečně všímal také zasedání měnového výboru americké centrální banky (Fed).   Krátce před 18:00 se barel ropy Brent s dodáním v srpnu prodával za zhruba 113,10 USD a proti předchozímu závěru v New Yorku byla jeho cena vyšší přibližně o dvě procenta. Cena termínového kontraktu na americkou lehkou ropu West Texas Intermediate (WTI) vzrostla jen asi o půl procenta na 94,70 USD.   Americký Úřad pro energetické informace (EIA) uvedl, že zásoby ropy se v USA minulý týden snížily o 1,7 milionu barelů, zatímco analytici počítali s poklesem o 1,4 milionu barelů. U zásob benzinu analytici očekávali růst, ve skutečnosti ale zásoby klesly. Průměrná poptávka po benzinu za poslední čtyři týdny se meziročně zvýšila o 0,9 procenta.   "U benzinu to vypadá nadějně, červnová poptávka je na solidní úrovni a objem čerpání zásob je dokonce vyšší," poznamenal makléř společnosti MF Global Andy Lebow. U ostatních produktů, jako je nafta či topný olej, ale situace podle něj už tak dobrá není. Zásoby destilátů, kam patří i zmíněná nafta a topný olej, vzrostly o 1,17 milionu barelů. To je také víc, než se na trhu čekalo. Poptávka přitom klesala.   K růstu cen ropy přispěla i zpráva kanadské společnosti TransCanada. Ta uvedla, že kvůli údržbě bude muset skoro o 20 procent snížit objem ropy, kterou přepravuje přes svůj ropovod Keystone. Práce si vyžádal nedávný únik ropy. Keystone je páteřní ropovod, přes který proudí ropa z provincie Alberta v Kanadě do distribučního centra Cushing v Oklahomě.     Aktuální ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  113,12  110,95     New York - Nymex  WTI  srpen  94,76  94,17     spr mha  