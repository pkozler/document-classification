 Ruské hvězdičky si řeknou "ano" raději v Praze než Londýně  --------------------    Ke zpravodajství: ilustrační FOTO ve Fotobance  ID foto:  P201008060798701    --------------------    Moskva 6. května (zpravodaj ČTK) - Ačkoliv britskou královskou svatbu sledovaly spolu s miliony Rusů v přímém televizním přenosu, dvě hvězdičky ruských obrazovek se rozhodly tu vlastní uspořádat raději v Praze než Londýně - a taky hned záměr ohlásily v ruských médiích. Zpěvačka a kytaristka dívčí hudební skupiny  Ranetki  Anna Rudněvová a herec Pavel Serďuk, oba známí ruskému publiku i z televizních seriálů, si své "ano" chystají říci v červenci a mezitím se chystají plně věnovat svatebním přípravám.   "Zvažovali jsme množství variant. Přemýšleli jsme o nějaké hodně horké zemi, anebo o konzervativní Anglii, ale Praha nás prostě dostala. Je tam mnoho nádherných chrámů a ceny přitom nejsou nijak přemrštěné," vysvětlila Anna novinářům. "Následující den rozhodně vyrazíme na procházku po Praze. Trasu prohlídky jsem už naplánoval - a určitě se necháme vyfotografovat na Karlově mostu," prozradil nastávající  ženich , který svou vyvolenou požádal o ruku přímo na koncertě. Na svatbu chtějí vypravit do české metropole i padesátku hostů.   Ze slov páru není zcela jasné, zda obřad se odehraje přímo v "matičce stověžaté" anebo spíše na některém ze středověkých hradů v okolí metropole. Rusové vzhledem k nekonečným dálavám své vlasti k zeměpisným pojmům přistupují s jistou velkorysostí, a tak pod názvem daného místa zahrnují i blízké okolí - asi tak v okruhu 200 kilometrů.   Rusové tvoří po Němcích druhou nejpočetnější skupinu zahraničních návštěvníků v Česku. Podle agentury CzechTourism jich loni přijelo 413.000, což bylo o 26,6 procenta více než v roce 2009.   msk dr  