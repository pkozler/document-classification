 Ken se rozešel s Barbie, protože nedbá na životní prostředí  Jakarta 8. června (ČTK) - Ekologická organizace Greenpeace obvinila výrobce populární panenky Barbie, že krabice na tuto hračku pocházejí z papíru z indonéských lesů. Firma Mattel tak podle Greenpeace přispívá k rychlému odlesňování Indonésie.   V úterý aktivisté organizace Greenpeace převlečení za Barbiina přítele Kena vylezli na budovu sídla společnosti Mattel nedaleko Los Angeles a rozvinuli tam obří růžovo-modrý  transparent , na němž dává zamračený Ken své dívce sbohem. "Barbie, je konec. Nechodím s děvčaty, kterým se líbí kácení lesů," hlásá nápis na plakátu.   Organizace Greenpeace uvedla, že její vyšetřovatelé na základě testů v kriminologické laboratoři a ověření dokladů přímo na místě dospěli k závěru, že Mattel společně s dalšími výrobci hraček, jako je firma Disney, balí své produkty do krabic z papíru společnosti Asia Pulp and Paper (APP), kterou Greenpeace z ničení lesů viní.   "Barbie plundruje tropické deštné lesy a kriticky ohroženým druhům jako tygrům kvůli ní hrozí vyhynutí," prohlásil v Jakartě šéf kampaně Greenpeace na ochranu indonéských lesů Bustar Maitar. "Mattel, který Barbie vyrábí, musí přestat balit nejznámější hračku světa do papíru ze zničených lesů," dodal.   Největší světový výrobce hraček podle tržeb Mattel v písemném prohlášení uvedl, že s ekology z Greenpeace o záležitosti jedná. Firma APP v odpovědi Greenpeace sdělila, že její výrobky splňují právní požadavky všech zemí, včetně Indonésie. "Domníváme se, že je nezodpovědné zahrávat si s city dětí a jejich rodičů opakováním starých obvinění a napadat průmysl rozvíjející se země," konstatovala APP.   Podle Greenpeace jsou její akce v Los Angeles a Jakartě zahájením celosvětové kampaně, jejímž cílem je přimět výrobce hraček, aby přestaly přispívat ke kácení lesů v Indonésii.   Indonésie je klíčovým hráčem v boji proti klimatickým změnám a je pod intenzivním mezinárodním tlakem kvůli rychlému odlesňování svého území.   lcm hej  