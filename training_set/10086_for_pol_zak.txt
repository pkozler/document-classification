 Bulharský prezident vetoval sporný volební zákon  Sofia 3. ledna (ČTK) - Bulharský prezident Georgi Parvanov dnes vetoval sporný volební zákon, který měl v zemi omezit takzvanou volební turistiku. Napsala to agentura DPA.   Zákon, který schválil parlament krátce před Vánocemi, například vyžaduje, aby voliči s dvojím občanstvím měli nejméně deset měsíců před hlasováním trvalý pobyt v Bulharsku. Účast ve volbách by měla být znemožněna kandidátům, kteří mají druhé občanství nečlenské země EU.   Tato omezení by dopadla především na tureckou menšinu. Řada jejich příslušníků totiž trvale žije a pracuje v Turecku.   V Bulharsku se letos budou konat prezidentské a komunální volby. Od pádu komunistického režimu v zemi byli všichni dosavadní prezidenti zvoleni s podporou turecké menšiny, která tvoří deset procent ze 7,6 milionu obyvatel.   Současný prezident Parvanov, který je v úřadu dvě funkční období, se již o další mandát ucházet nemůže.   zpt hej  