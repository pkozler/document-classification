 EK: Jednání o finanční pomoci Portugalsku se blíží dohodě  Rozšířili jsme o plánované vystoupení portugalského premiéra v 1. odstavci a o poslední dva odstavce dalších informací a souvislostí.   --------------------    Lisabon 3. května (ČTK) - Jednání mezi Portugalskem a misemi institucí Evropské unie a Mezinárodního měnového fondu se blíží dohodě o finanční pomoci a žádné neshody již mezi stranami nepanují. Řekl to dnes mluvčí Evropské komise Amadeu Altafaj. Portugalský úřad vlády poté sdělil, že úřadující premiér José Socrates vystoupí ve 21:30 SELČ s prohlášením.   "V jednání nastal pokrok a dohodu lze očekávat už brzy," řekl Altafaj. " Žádné rozpory mezi členy trojky (Evropskou komisí, Evropskou centrální bankou a MMF) nejsou," řekl Altafaj. V Lisabonu jedná úřadující vláda s mezinárodními institucemi o podmínkách pomoci už tři týdny.   Portugalská média v posledních dnech uváděla, že EU a MMF mají rozdílné názory na to, zda by Portugalsko mělo dostat více času na plnění harmonogramu snižování rozpočtového deficitu, i na celkový objem pomoci. Ten se odhaduje stále na 80 miliard eur (1,9 bilionu Kč).   Vedle snižování deficitu jde v jednáních o celkový plán hospodářských reforem, jenž by zahrnoval privatizaci státního majetku, změny na trhu práce a opatření na podporu bankovního sektoru. Portugalsko se minulý měsíc stalo po Řecku a Irsku již třetí zemí eurozóny, která musela kvůli dluhové krizi požádat o zahraniční finanční pomoc.   Portugalskou žádost o poskytnutí pomoci uspíšil pád vlády z počátku dubna. Předčasné volby se uskuteční 5. června a dohoda mezi úřadující vládou a mezinárodními věřiteli bude konzultována i s opoziční sociální demokracií, jejíž vůdce Pedro Coelho dal najevo, že je k setkání s věřiteli připraven.   Dohoda by měla být schválena na zasedání ministrů financí eurozóny v polovině května. Portugalsko bude muset dostat od záchranného fondu EU peníze do poloviny června, kdy má splatit dluhopisy za 4,9 miliardy eur.   hp mha  