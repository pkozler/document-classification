 Lidem s příjmy nad 84.000 hrozily kvůli reformě nižší důchody  Praha 23. ledna (ČTK) - Ministerstvo práce a sociálních věcí (MPSV) muselo měnit způsob výpočtu důchodů u lidí s příjmem nad 84.000 korun. Podle původní varianty zákona reagujícího na rozhodnutí Ústavního soudu jim totiž hrozilo, že po jejím vstupu v platnost dostanou při nástupu do důchodu nižší penzi než v současnosti. Vyplývá to z vyhodnocení připomínkového řízení k návrhu zákona o důchodovém pojištění, zveřejněném na portálu vlády.   V původní variantě, kterou MPSV poslalo do připomínkového řízení, předpokládalo, že se nebude do výpočtu důchodů započítávat částka nad trojnásobek průměrné měsíční mzdy. Nově se z ní bude v letech 2011 až 2014 postupně započítávat deset až tři procenta.   Zákon má napravit stav, kdy je výpočet důchodů méně výhodný pro lidi s vysokými příjmy. Právě tak to totiž požadoval Ústavní soud (ÚS). Podle Nejvyššího správního soudu (NSS) k tomu ale v podobě zaslané do připomínkového řízení nedošlo. "Předpokládali jsme, že zvýší náhradový poměr u jedinců s vyššími příjmy, ale po provedení propočtů máme za to, že tomu tak není," uvedli autoři připomínky.   U osob s osobním vyměřovacím základem vyšším než 84.000 Kč by podle nich totiž změna způsobila dokonce pokles důchodu. Například při osobním vyměřovacím základu 100.000 Kč a 42 rocích pojištění by činila výše důchodu podle současné právní úpravy 16.931 Kč. Poté, co by vstoupil koncem září v platnost návrh MPSV, by však výše důchodu při stejných vstupních parametrech činila jen 15.954 Kč.   Obdobnou připomínku vznesla i Českomoravská konfederace odborových svazů (ČMKOS), pouze s tím rozdílem, že se neomezila v hodnocení na letošní rok. Situace by podle ní nepochybně mohla zavdat příčinu k obdobnému sporu, který vedl k rozhodnutí soudu.   Podle MPSV je však navržené řešení plně v souladu s rozhodnutím ÚS. Základní důchodové pojištění je prý dlouhodobý systém, kterého se člověk účastní po většinu svého života a skoková změna může v krátkém období vyvolat některé nežádoucí či negativně vnímané efekty. ÚS si prý svým rozhodnutím do značné míry takovouto skokovou změnu vynutil. "Zároveň je nutné dodat, že ÚS neposuzoval samotnou výši důchodu, ale dosažený náhradový poměr," uvedl Petr Sulek z tiskového oddělení MPSV.   Přesto se MPSV rozhodlo na připomínku NSS a ČMKOS přistoupit. Zavedlo v návrhu novely od září 2011 do prosince 2014 přechodné období, ve kterém se budou do výpočtu důchodu zohledňovat i příjmy nad trojnásobek průměrné měsíční mzdy. Do osobního vyměřovacího základu důchodu, tedy průměrné mzdy za všechny odpracované roky násobené určitým koeficientem, se bude letos započítávat deset procent nad tuto hranici, v roce 2012 osm procent, v roce 2013 šest procent a v roce 2014 tři procenta. Řešení je však pouze částečné, po roce 2014 se už nebude započítávat nic.   Pavel Cechl pba  