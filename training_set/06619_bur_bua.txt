 Pražský akciový trh rostl nejvíc v regionu, zpevnil o procento  Praha 17. ledna (ČTK) - Akcie na pražské burze v úvodu týdne rostly nejvíc ve středoevropském regionu. Hlavní index PX přidal 1,01 procenta na 1254,7 bodu. V černých číslech uzavřely s výjimkou cenných papírů tabákové firmy Philip Morris všechny emise, když nejvíc posílily akcie mediální společnosti CME. Vyplývá to z výsledků burzy.   Podle Miroslava Adamkoviče z Komerční banky dnes pražská burza dorovnávala páteční podvečerní pozitivní změnu sentimentu na evropských trzích a na rozdíl od většiny zahraničních burz její index za nízkého objemu obchodů posílil. "Nákupní vlna dorazila především v závěrečné aukci, díky které většina zdejších zástupců končila nad denními maximy," doplnil Josef Kohout z Patria Finance.   Největší zisky zaznamenaly navzdory posilujícímu dolaru akcie CME, uvedl Adamkovič. Titul si polepšil o 3,37 procenta na 367,90 koruny. Dařilo se i akciím sázkové společnosti Fortuna. Ty po podání insolvenčního návrhu na konkurenční Sazku podle Adamkovie zpevnily o více než dvě procenta na 102,40 koruny. O dvě procenta na 183,90 koruny při nízkých objemech obchodů rostly akcie developera Orco.   Burzu nahoru táhly akcie energetické společnosti ČEZ, jež zpevnily o 1,54 procenta na 848 korun. Téměř procento na 397,80 získaly akcie mobilního operátora Telefóniky O2. Cena akcií těžařské NWR stoupla o 1,87 procenta na 299,50 koruny. Titul se snažil dostat zpět k úrovni 300 korun za akcii, což je nová cílová cena KBC Securities, dodal Kohout.   Zisk 0,22 procenta na 4510 korun si připsaly dnes nejvíce obchodované akcie Komerční banky. Akcie KB obstaraly obchody za téměř 513 milionů korun.   Cenné papíry Philip Morris jako jediné zlevnily, a to o 0,29 procenta na 10.300 korun.   Likvidita na trhu byla negativně ovlivněna uzavřenými trhy v zámoří, poznamenal Kohout. Celkový objem obchodů dnes navzdory zavřené Wall Street, kde se slaví den Martina Luthera Kinga, dosáhl téměř 1,5 miliardy korun, zatímco průměrný objem obchodů za poslední rok je 1,249 miliardy korun.   jap vju  