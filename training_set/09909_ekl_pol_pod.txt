 V Hodoníně možná vznikne z bývalého tankodromu přírodní památka  Hodonín 10. ledna (ČTK) - Bývalý vojenský tankodrom v oblasti Pánov v Hodoníně se patrně změní na chráněnou přírodní památku. Radnici navrhuje její vyhlášení Jihomoravský kraj s odvoláním na to, že Pánov je domovem vzácných rostlin a živočišných druhů. Hodonínští zastupitelé budou o vyhlášení nové přírodní památky rozhodovat již na lednovém jednání. ČTK to dnes řekl vedoucí odboru rozvoje hodonínského městského úřadu Jaroslav Malát.   Pánov byl pro výcvik těžkých bojových vozidel využíván až do konce 80. let minulého století. Paradoxně to zachránilo lokalitu před zničením. Byla uchráněna před stále se rozšiřující městskou zástavbou. Navíc rozrývání travního povrchu od pásů a kol přispělo k jeho provzdušňování a mělo příznivý vliv.   Později byla vojenská posádka v Hodoníně zrušena. Pánov získalo město bezúplatným převodem od státu. Lokalita se stala součástí Hodonínské doubravy, která je jako důležitá přírodní oblast na seznamu evropsky chráněných přírodních území Natura 2000. Pánovu by se ale nyní mělo dostat ještě větší ochrany.   Z již zpracovaného návrhu plánu péče o Přírodní památku Pánov, který lze najít  na internetových stránkách města , vyplývá, že se v této oblasti, vzniklé na vátých píscích, dochovala velmi cenná vegetace suchých trávníků a také z písečných stepí.   Při výzkumech v letech 2007 až 2009 nalezli přírodovědci na Pánově desítky druhů rostlin. K nejcennějším patří kavyl písečný, kolenec pětimužný nebo ostřice úzkolistá. Všechny tři se řadí ke kriticky ohroženým druhům. Pánov je domovem mnoha druhů ptáků - krutihlavů, skřivanů, žluv, ostřížů nebo dudků. Četné zastoupení na soupisu chráněných živočichů mají také obojživelníci.   Pokud představitelé Hodonína návrh na vyhlášení Přírodní památky Pánov schválí, bude možné ji dále využívat k rekreačním, popřípadě sportovním účelům. "Lze v ní vybudovat naučné stezky a případná odpočinková místa," doplnil Malát. Pánov by se stal po Očově a Bažantnici další chráněnou přírodní lokalitou ve městě.   Vladimír Klepáč sap  