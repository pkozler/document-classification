 Přes dobré přijímačky musí školy Pardubického kraje děti odmítat  Pardubice 6. května (ČTK) - Letos zavedené jednotné přijímací zkoušky na maturitní obory středních škol zřizovaných Pardubickým krajem byly pro mnoho žáků devátých tříd tvrdým oříškem. Téměř tři čtvrtiny z nich nezískaly ve Scio testech ani polovinu z maximálního počtu 130 bodů, informovala ČTK mluvčí kraje Magdalena Navrátilová. Přesto celkově školy nemohly přijmout všechny úspěšné žadatele a musely část z nich odmítnout.   Podle statistik společnosti Scio ve čtyřletých oborech přesáhlo hranici 100 bodů 1,5 procenta uchazečů, v rozmezí mezi 65 a 100 body se pohybovalo 26,6 procenta dětí. V prvním kole přijímacího řízení ředitelé zohledňovali nejen výsledky testů, ale také výsledky ze základní školy, takže i s nižším bodovým ziskem se na školy děti mohly dostat. Z celkového počtu 2840 uchazečů přihlášených do čtyřletých maturitních oborů splnilo kritéria pro přijetí 61 procent, ke studiu bylo přijato 53 procent. U čtyřletých gymnázií překročila minimální limit polovina žáků, přijato bylo zhruba 40 procent přihlášených. Úspěšnost uchazečů o studium na osmiletých gymnáziích dosáhla 73 procent, školy přijaly 63 procent.   Na spodní limit pro přijetí na gymnázium 115 bodů doplatily obchodní akademie, u nichž byla hranice stejná. Překročila ji jen menší část žáků, od zhruba pětiny na akademii v Chocni po 30 procent ve škole v Pardubicích. Na obchodních akademiích měli uchazeči obecně nejhorší výsledky ze všech škol, kde se přijímací testy konaly.   Ostatní střední školy měly v prvním kole pro přijetí základní hranici 75 bodů, z nichž až 50 mohou přinést dobré výsledky v základní škole. Pro druhé kolo přijímacích zkoušek obchodní akademie snížily laťku na stejnou úroveň.   Zavedením přijímacích zkoušek Pardubický kraj sleduje dosažení vyšší úrovně studentů na výběrových gymnáziích a obchodních akademiích. Zároveň se dlouhodobě snaží přivést více dětí ke studiu na odborných, zvláště technických školách, a učilištích. V porovnání s loňským školním rokem letos klesl počet přihlášek do čtyřletých maturitních oborů o 17,5 procenta, což je způsobeno jednak nižším počtem žáků vycházejících ze základních škol, zčásti také zřejmě obavami ze státní maturity a z přijímacích zkoušek. Střední školy podle Navrátilové potvrzují nárůst počtu uchazečů o studium v oborech s výučním listem. Počet přihlášek na osmiletá gymnázia se v porovnání s loňským rokem nezměnil.   Přijímací testy žáci skládali z matematiky, češtiny a obecných studijních předpokladů. Výsledky podle jednotlivých předmětů zatím kraj nemá, podle Petry Pospíšilové z odboru školství, kultury a tělovýchovy krajského úřadu ale dětem jednoznačně největší potíže dělala matematika.   Kritici zavedení přijímacích zkoušek varovali, že testy mohou způsobit odliv žáků na střední školy v sousedních krajích, které je nezavedly. Účast u přijímacích řízení jejich obavy nepotvrdila, počty dětí jsou obdobné jako vloni.   dos snm  