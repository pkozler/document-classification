 Inflace v prosinci stoupla v EU i v eurozóně  Rozšířili jsme o 4.-5. odstavec s dalšími podrobnostmi.   --------------------    Brusel 14. ledna (zpravodaj ČTK) - Roční inflace v eurozóně v prosinci činila 2,2 procenta, zatímco v listopadu to bylo 1,9 procenta. V celé Evropské unii inflace stoupla z listopadových 2,3 procenta na prosincových 2,6 procenta. V konečné zprávě o vývoji harmonizovaného indexu spotřebitelských cen o tom dnes informoval Evropský statistický úřad (Eurostat).   V prosinci 2009 meziroční výše inflace byla 0,9 procenta v eurozóně, zatímco 1,5 procenta v celé "sedmadvacítce".   Měsíční inflace v unijních státech platících eurem i v celé unii v prosinci loňského roku dosáhla 0,6 procenta.   Za nárůstem inflace v eurozóně i v EU je možné hledat například vyšší ceny pohonných hmot či potravin.   Po odečtení kolísavých cen potravin a energií inflace v eurozóně v prosinci meziměsíčně činila 0,4 procenta a 1,1 procenta meziročně. To znamená, že zůstala na říjnových a listopadových hodnotách. Evropská centrální banka chce držet růst cen pod či blízko hranice dvou procent z dlouhodobého pohledu.   Nejnižší míru meziroční inflace v prosinci statistici hlásí ze Slovenska (1,3 procenta), zatímco nejvyšší z Rumunska (7,9 procenta). V České republice podle Eurostatu činila 2,3 procenta.   pkt mha vju  