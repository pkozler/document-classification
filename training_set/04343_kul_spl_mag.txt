 Vlčnovských králem se stal jedenáctiletý Jan Procházka  --------------------    Ke zpravodajství: ilustrační FOTO ve Fotobance  ID foto: P200805250292101, FO01255694, FO00486760   --------------------    Vlčnov (Uherskohradišťsko) 30. ledna (ČTK) - Obec Vlčnov na Slovácku již zná letošního krále. Jedenáctiletý Jan Procházka, který poslední květnovou neděli stane v čele tradiční Jízdy králů, se na sobotním krojovém plese představil veřejnosti. "Tím odstartovaly ostré přípravy na největší folklorní událost u nás," řekl dnes ČTK starosta Jan Pijáček. Letošní jízda bude o to významnější, že možná půjde o první ročník po zápisu na prestižní seznam UNESCO.   Jízda králů má původ už v pohanské době. Mladí chlapci spolu soupeřili při vyhánění dobytka a nejlepší z nich se stal králem. Druhý původ tradice vidí etnografové v útěku uherského krále Matyáše Korvína před Jiřím z Poděbrad. Aby se neprozradil svým vzhledem a mluvou, oblékl se do ženského kroje a do úst si vložil růži.   "Dá se s nadsázkou říct, že letošní král je z opravdové královské rodiny. Kralováním totiž naváže na své rodinné příslušníky - bratrance Jana a Dušana Vráblíkovy, dalšího bratrance Martina Vlka a strýce Vlastika Vlka. Jeho dědeček, Antonín Pavelčík, je předseda Společnosti Jízdy králů," prozradil Pijáček.   Jízda králů ve Vlčnově se během staletí téměř nezměnila a dnes se pravidelně koná už jen zde. Ačkoliv ještě v době mezi oběma světovými válkami se aspoň občas uskutečnila ve více než 20 okolních obcích. Objížďka se konávala o svatodušním pondělí, od roku 1953 se přesunula na neděli. Po 2. světové válce její popularita stále více rostla a rok od roku přibývalo návštěvníků.   "O tom, zda bude Jízda králů zapsána na seznam UNESCO, bude jasněji do poloviny roku," poznamenal starosta. Zpracovatelem žádosti je Národní ústav lidové kultury ve Strážnici na pokyn ministerstva kultury. V obsáhlém materiálu jsou soustředěny všechny historické dokumenty o tomto fenoménu, mapuje i jeho dnešní stav. Jeho součástí jsou například i návrhy a opatření, jakým způsobem je možné podpořit udržení zvyku i do budoucna. Zhodnocuje faktory, které by mohly tradici ohrozit. Například podle Pijáčka by zvyk mohly poškodit mezilidské vztahy. "Buď lidé chtějí jet, nebo nechtějí jet," upřesnil Pijáček.   Hlavními účastníky "Jízdy" jsou král a jeho pobočníci, praporečníci, vyvolávači, výběrčí. Průvod tvoří skupina jezdců tak zvaných legrútú - původně chlapců odvedených na vojnu. V dnešní době jsou to mladíci, kteří v daném roce dosáhnou 18 let. Jet v králově družině tedy mohou jen jednou v životě. V jejich středu sedí na bělouši král oblečený ve starodávném ženském kroji, má v ústech růži na znamení mlčenlivosti. Také on může tuto funkci přijmout jen jednou. Vedle něj jedou dva pobočníci - pážata, kteří tasenými šavlemi krále chrání. Na opentlených koních objíždějí chlapci vesnici a zvýšeným hlasem recitují vtipné veršovánky na oslavu svého krále i jako žádost na jeho obdarování.   Gabriela Sluštíková jup  