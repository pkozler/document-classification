 Tržby z prodeje herních konzol loni klesly o 13 pct  Seattle 14. ledna (ČTK) - Tržby z prodeje herních konzol ve Spojených státech loni klesly o 13 procent na 6,3 miliardy USD (115,1 miliardy Kč). Jedinou společností, která prodala více kusů než v roce 2009, byl Microsoft se svým přístrojem Xbox 360. Tržby z prodeje her se pak snížily o pět procent na 10,1 miliardy USD. Vyplývá to z údajů zveřejněných výzkumnou společností NPD Group.   Prodej videoher zahrnuje hry pro herní konzoly, kapesní herní přístroje a osobní počítače. Včetně dalšího videoherního obsahu, jako digitálního stahování, her pro chytré telefony, her hraných prostřednictvím sociálních sítí, zůstaly podle NPD tržby beze změny. Zpráva ukazuje na rostoucí důležitost mobilních přístrojů a sociálních sítí, jako Facebook, pro prodej her.   V samotném prosinci, který je obvykle hlavním měsícem pro videoherní průmysl, se prodej konzol snížil o devět procent na 5,1 miliardy USD. Tržby z prodeje videoherního softwaru, kam patří hry, se snížily o pět procent na 2,5 miliardy USD. Nejprodávanějším hardwarovým systémem byl kapesní herní přístroj Nintendo DS.   Tržby z prodeje videoherního příslušenství se v prosinci zvýšily o deset procent na 778,4 milionu USD. Největší zájem byl o herní systém Kinect firmy Microsoft. Systém se zapojí do Xboxu a hráči díky němu ovládají hru pohyby svého těla.   Nejprodávanější hrou v prosinci se stala akční válečná hra Call of Duty: Black Ops firmy Activision Blizzard, která má verzi pro všechny herní konzoly i osobní počítače. Hra, která je na trhu teprve krátce, prolomila v listopadu po zahájení svého prodeje rekord, když za šest týdnů v obchodech tržby z jejího prodeje dosáhly jedné miliardy USD. Hra byla nejprodávanější hrou i za celý rok 2010, napsala agentura AP.   irl mha  