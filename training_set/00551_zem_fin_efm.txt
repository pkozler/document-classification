 Lesy ČR měly v listopadu ve finančním majetku 8,2 mld. korun  Hradec Králové 14. ledna (ČTK) - Finanční majetek státního podniku Lesy České republiky (LČR) činil ke konci loňského listopadu 8,19 miliardy korun. Největší část peněz, téměř 2,5 miliardy korun, měl podnik uloženou u J&amp;T Banky. Celkem peníze podniku spravovalo 15 finančních ústavů. ČTK to dnes řekl mluvčí LČR Zbyněk Boublík. Lesům ČR patří polovina lesů v zemi.   Z celkového objemu finančního majetku připadalo na takzvaný krátkodobý finanční majetek na účtech v bankách a v krátkodobých cenných papírech 6,95 miliardy korun. Z nich 610 milionů korun měl podnik na běžných účtech u bank.   Po J&amp;T Bance měly Lesy ČR nejvíce peněz uloženo u Raiffeisenbank, která spravovala přes 1,1 miliardy korun. U Komerční banky a ČSOB měly státní lesy po více než 800 milionech korun. Přes půl miliardy korun měl podnik u společností ČSOB Asset Management a ING Investment Management (C.R.). Půl miliardy měl podnik u Poštové banky.   Lesy ČR za prvních 11 měsíců loňského roku vytvořily hrubý zisk 2,823 miliardy korun, což byl více než trojnásobně lepší výsledek než za celý rok 2009. Zároveň šlo o nejvyšší zisk v historii firmy. Předběžné výsledky za celý rok 2010 podnik zatím nezveřejnil.   Ministr zemědělství Ivan Fuksa dříve uvedl, že Lesy ČR by se letos mohly přeměnit na akciovou společnost. Část nerozděleného zisku firmy by pak mohla být použita na financování důchodové reformy, čímž by vláda získala až sedm miliard korun. Peníze státních a polostátních firem jsou podle Fuksy jednou z variant financování připravované reformy.     Stav finančního majetku LČR k 30. listopadu 2010 v členění dle finančních ústavů:     peněžní ústav/správce  hodnota prostředků v mil. Kč  podíl v pct.     J&amp;T Banka  2496,8  30,5     Raiffeisenbank  1117,7  13,7     Komerční banka  864,3  10,6     ČSOB, a.s.  821,3  10,0     ČSOB Asset Management  564,7  6,9     ING Investment Management (CR)  525,3  6,4     Poštová banka  500  6,1     Deutsche Bank AG, Prague Branch  465,1  5,7     PPF Banka  454,8  5,6     Česká spořitelna  238,1  2,9     Key Investments  68,9  0,8     ČP INVEST investiční společnost  48,4  0,6     GE Money Bank  20,2  0,2     LBBW Bank  0,3  0,0     ČMZRB  0,0005  0,0     Celkem  8185,9  100     zdroj: Lesy ČR, s.p.   Zdeněk Rychtera jpt      