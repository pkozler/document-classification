 V Německu voda téměř všude opadá, Rakousko zasáhlo náledí  Berlín/Vídeň 17. ledna (ČTK) - Situace na německých řekách se dnes začala uklidňovat, se zhoršením v nejbližších hodinách počítá jen historické město Wertheim na Mohanu. V ostatních ohrožených městech přestala už hladina stoupat nebo dokonce lehce klesá. V příštích dnech se neočekává déšť a nebezpečí záplav by tedy mělo pominout. Meteorologové místo dešťových srážek slibují pokles teplot, což se už projevilo na západě Rakouska: v noci na dnešek se na místních silnicích objevilo náledí, které zavinilo mnoho nehod a řadu lehčích zranění, informovaly tiskové agentury DPA a APA.   Na západě Německa hlásí krizovou situaci pouze Wertheim. Hasiči i občané se zde připravují na druhou povodňovou vlnu během týdne. Ve 04:00 SEČ dosahovala hladina vody už 5,66 metru a do večera by se měla pohybovat kolem šesti metrů, uvedl mluvčí hasičů. Normální hladina vody je u tohoto města na soutoku řek Tauber a Mohan kolem půldruhého metru. Před týdnem, při první povodňové vlně, hladina vody ve městě vystoupala na 5,8 metru. Voda tehdy zaplavila několik stovek domů a evakuováno muselo být na 1000 obyvatel.   Naproti tomu v dalších místech na Mohanu se situace uklidňuje. Ve Frankfurtu v přístavu bylo dnes ráno naměřeno 4,57 metru vody, v neděli to bylo ještě o deset centimetrů více. "Mohan zůstal ve svém korytě, nevylil se," uvedl policejní mluvčí. Také v Hanau hasiči doufají, že situace se zatím nezhorší. Čekají sice ještě druhou vlnu od Wertheimu, ale není jasné, jak brzo do Hesenska dospěje.   Koblenc na soutoku Mosely s Rýnem už zahájil úklidové práce po předchozí povodňové vlně. "Bahno a špína se musí po stažení vody hned uklidit, jinak se uchytí, ztvrdne a budou s ním problémy," uvedl mluvčí městského úřadu.   Rovněž hladina Sály ve městě Halle ustoupila. "Vše nasvědčuje tomu, že řeka bude dál klesat," řekla DPA mluvčí krizového štábu. V neděli večer hladina Sály vystoupala na úroveň 6,92 metru, dále však nešla. Protipovodňová pohotovost však zatím nadále zůstává v platnosti.   Návrat nočních mrazů v západním Rakousku vytvořil na vozovkách dálnic a silnic náledí, které způsobilo mnoho dopravních nehod. Na Rýnské dálnici A14 se kolem sedmé hodiny ráno srazilo devět aut, dva lidé v nich byli lehce zraněni. Horší zranění utrpěl řidič u obce Lingenau, když jeho auto dostalo na náledí v zatáčce smyk a skončilo v poli na střeše. Zranění neupřesněného stupně utrpělo také mnoho cyklistů, kteří se nehledě na náledí vydali do práce na kolech, uvedla agentura APA.   ik ank   