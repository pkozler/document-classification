 V Olomouci vzniknou tři nové mateřské školy, nabídnou 138 míst  Olomouc 5. května (ČTK) - V Olomouci vzniknou zhruba do jednoho roku tři nové mateřské školy. Do jejich vybudování bude investovat radnice, arcibiskupství a waldorfská základní a mateřská škola. Nová předškolní zařízení nabídnou 138 míst. ČTK to řekl náměstek primátora Ladislav Šnevajs (KDU-ČSL). Realizátoři projektů se pro investice rozhodli proto, že ve školkách ve městě je míst nedostatek.   Celkem 45 míst by mělo podle Šnevajse vzniknout od září v nové církevní mateřské škole Ovečka, které vybuduje v centru města za 2,3 milionu korun arcibiskupství. Město se bude na investici podílet dotací 800.000 korun a dále arcibiskupství poskytne provozní příspěvek 90.000 Kč.   "Toto řešení pomůže alespoň částečně pokrýt převis poptávky na místa v mateřských školách především v centru Olomouce, navíc se jedná o výhodný způsob zajištění míst ve školkách, protože šetří vlastní investiční i provozní náklady města," uvedl náměstek primátora.   Další školku chce vybudovat město s pomocí dotace z evropských fondů v budově bývalé chirurgie v městské části Řepčín. Její kapacita by měla činit 58 míst. "Harmonogram vybudování této školky a finanční náklady budeme znát do dvou měsíců. Každopádně dotace z evropského regionálního operačního programu může činit až 85 procent nákladů," řekl Šnevajs.   Doplnil, že waldorfská základní a mateřská škola chce zprovoznit novou mateřskou školu od září v Dobnerově ulici. Přijme celkem 35 dětí. Kvůli nedostatečné kapacitě dále rozšíří počet svých oddělení MŠ Bieblova, Čajkovského, Šmeralova a Rooseveltova. Jejich kapacita se díky tomu zvýší o 120 míst.   "Celkově tedy přibude ve školkách ve městě zhruba 260 míst. Zhruba třetina vznikne do začátku září, třetina do začátku příštího roku a třetina do začátku školního roku 2012/2013," uvedl náměstek primátora.   Od zápisu do olomouckých předškolních zařízení letos odešlo s nepořízenou 447 dětí.   orv snm  