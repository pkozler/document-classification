 Film Opravdová kuráž v čele americké distribuce  --------------------    Ke zpravodajství: FOTO ve Fotobance  ID foto: P201012150100701, P201012150102201, P201012160059501   --------------------    New York 10. ledna (ČTK) - Nejúspěšnějším filmem severoamerické distribuce byl o víkendu western podle bratří Coenů Opravdová kuráž. Remake filmu s Johnem Waynem z roku 1969 o dívce, která si najme opileckého šerifa, aby vypátral vraha jejího otce, o víkendu vydělal na vstupném 15 milionů dolarů.   Za tři týdny, co je film v distribuci, vydělal na vstupném už přes 110 milionů dolarů, což podle Reuters zvyšuje jeho šance na nominaci na Oscara, které budou oznámeny 25. ledna.   Na druhém místě skončil s tržbami 13,8 milionu dolarů vítěz z minulého týdne, komedie Fotři jsou lotři, která sice nemá oscarové ambice, ale zato divácky vděčné hvězdné obsazení s Robertem De Nirem, Barbrou Streisandovou a Benem Stillerem. Film byl v předchozích dvou týdnech na absolutním vrcholu kasovních trháků a celkově už na prodeji lístků vydělal 124 milionů dolarů.   Výpravný fantasy thriller Hon na čarodějnice s Nicolasem Cagem v hlavní roli hrdinného křižáka, který předcházela masivní reklama a velké očekávání, skončil při svém premiérovém víkendu až na třetím místě, když na vstupném vydělal téměř 10,7 milionu dolarů.   Film Tron: Legacy, který vypráví příběh z neuvěřitelného digitálního světa, plného nástrah a nebezpečí, obsadil čtvrté místo s tržbami 9,8 milionu dolarů.   Pětici kasovně nejúspěšnějších filmů víkendu uzavírá film Černá labuť. Příběh mladé baletky, která objevuje samu sebe jako tanečnici i jako člověka, vydělal 8,4 milionu dolarů a celkově za celou dobu v distribuci už přes 61 milionů dolarů.   Šesté místo obsadil film Country Strong. Dojímavý příběh padlé countryové zpěvačky ztvárněné Gwyneth Paltrowovou, která po návratu z protialkoholní léčby pomalu znovu stoupá na hudební výsluní, vydělal na vstupném 7,3 milionu dolarů.   Sedmý v žebříčku je film The Fighter, sportovní boxerské drama na pozadí světa drog a zločinu. Diváci na vstupenkách za film minulý víkend zaplatili sedm milionů dolarů a za celou dobu, co je film v distribuci, pak už 57,8 milionu dolarů.   Osmé pořadí mezi kasovně nejúspěšnějšími filmy víkendu patří snímku The King's Speech, který vydělal 6,8 milionu dolarů, celkově pak 33,3 milionu dolarů, a který si oproti pořadí o předchozím víkendu o dvě místa polepšil.       Pořadí  Název  Tržby v mil. dolarů     1.    Opravdová kuráž  15     2.  Fotři jsou lotři  13,8     3.  Hon na čarodějnice  10,7     4.  Tron: Legacy  9,8     5.  Černá labuť  8,4     6.  Country Strong  7,3     7.  The Fighter  7     8.-9.  The King's Speech  6,8     8.-9.  Yogi Bear  6,8     10.  Na vlásku  5,2       Zdroj: RTR     jf kš  