 V Praze bude od pátku soutěžit 19 dechových orchestrů  Praha 5. ledna (ČTK) - Devatenáct evropských dechových orchestrů bude v pátek a sobotu soutěžit na Mezinárodním festivalu dechových hudeb, který se koná v Národním domě na Smíchově. Do Prahy se sjedou tělesa například z Belgie, Estonska, Holandska, Itálie, Německa a Slovinska. Přehlídku v pátek uvede koncert Hudby Hradní stráže a Policie ČR pod taktovkou Václava Blahunka a Jana Zástěry. Vstup na všechny festivalové soutěžní koncerty je po oba dny zdarma, informovala ČTK za pořadatele Barbora Sládková.   "Zvlášť kategorie orchestrů nejvyšší třídy slibuje nevšední hudební zážitek. Sedm orchestrů z České republiky, Holandska, Německa a Slovinska předvede, že i amatérský dechový orchestr může koncertní dechovou hudbu hrát na velmi vysoké umělecké úrovni," uvedla Sládková.   Festival, který vyhlašuje Sdružení dechových orchestrů ČR, vznikl před 20 lety a jeho první ročníky se pořádaly v Brně. Od roku 1997 se přesunul do Prahy. Za dobu svého konání se stal jednou z největších soutěží tohoto typu v Česku a zúčastnilo se ho již přes 200 velkých evropských dechových orchestrů. Třetina všech účastníků pocházela z Česka.   Soutěž orchestrů typu "harmonie" se koná ve třech výkonnostních kategoriích - střední, vyšší a nejvyšší třídě. Vystoupení trvají půl hodiny, hodnotí je mezinárodní porota složená z odborníků na dechovou hudbu. Pro každou kategorii je vypsána povinná skladba od českého autora. Pořadatelé se tak snaží propagovat českou koncertní dechovou tvorbu, která má v tuzemsku velkou tradici.   Ceny se udělují orchestrům, nejlepšímu dirigentovi i za nejlepší instrumentální výkon v soutěži. Nejlepší orchestr se stává laureátem festivalu.   mrz vit      