 Teplické lázně otevřou infocentrum i Beethovenův pokoj  --------------------    Ke zpravodajství: FOTO/aktuality; AUDIO   --------------------    Teplice 27. května (ČTK) - S novým infocentrem a dalšími lákadly vstoupí do nové sezony Lázně Teplice. Návštěvníkům začnou nabízet vlastní lázeňské suvenýry i pobyt ve stejném pokoji, v němž před dvěma staletími pobýval skladatel Ludwig van Beethoven. To vše proto, že se lázně zaměřené hlavně na zahraniční klientelu chtějí otevřít i místním, řekl dnes ČTK generální ředitel firmy Radek Popovič.   Syn někdejšího ředitele teplických skláren Glaverbel převzal vedení firmy na začátku letošního roku a jedním z jeho přání byl lepší marketing. "Je úžasné, když k nám hosté létají z daleka, ale pak zjistíme, že přímo tady ve městě žije spousta lidí, kteří nemají o fungování lázní ani ponětí," řekl ČTK Popovič. Lázeňské centrum se otevře po víkendu v domě U Pelikána a mělo by fungovat jak jako infocentrum, tak i prodejna suvenýrů. Ty v posledních letech teplickým lázním scházely.   Zisk ze suvenýrů prý přitom není tou motivací, kvůli níž se dosavadní dílna na výrobu záclon změnila na infocentrum. "Kdo půjde kolem, může se zajít podívat, jaké nabízíme procedury, případně si něco i koupit. Ale tržby a zisky z prodeje nás v podstatě nezajímají, hlavně nám jde o nějaké oživení," řekl Popovič. Nabídka suvenýrů je poměrně pestrá, od sklenic a křišťálu přes oplatky až po likéry a hruškovici. Vesměs se ale nejedná o regionální výrobky - sklo se vyrábí v Harrachově, křišťál je z Jihlavy a destiláty jsou od vizovického Rudolfa Jelínka.   Mnohem blíž má k historii města nabídka nových pokojů. Jen pár metrů vedle domu U Pelikána se otevře zájemcům pokoj, který obýval v červenci roku 1812 skladatel Ludwig van Beethoven. Z jeho původního zařízení sice nezbylo prakticky nic a moderní nábytek se do začátku 19. století jen stylizuje, to prý má být ale spíš výhoda. "Bude to normálně komerčně využívaný pokoj, cena bude řádově o procenta vyšší než jinde," odhadl Popovič.   Podobně vzniklo i druhé nové apartmá v Císařských lázních, které by mělo být nejluxusnějším dostupným ubytováním v lázních.   Lázně Teplice vznikly v roce 1992 a spravují celkem sedm lázeňských domů; mají zhruba 430 zaměstnanců. Léčí se v nich zejména nemoci pohybového ústrojí a krom Čechů je navštěvují zejména Arabové a Rusové. V posledních letech měl podnik obrat okolo 400 milionů korun. Za loňský rok očekává firma zhruba pětimilionový zisk před zdaněním.   Jan Beránek jpt  