 V Libereckém kraji sněžilo, řidiči by měli jezdit opatrně  Liberec 12. ledna (ČTK) - Opatrnou jízdu doporučují dnes ráno motoristům silničáři v Libereckém kraji. Silnice jsou po nočním sněžení většinou mokré nebo na nich leží zbytky rozbředlého sněhu po chemickém ošetření. Všechny vozovky jsou ale sjízdné, řekl ČTK hlavní dispečer Krajské správy silnic Libereckého kraje Pavel Pospíšil.   Sněžilo hlavně od středních a vyšších poloh, kde podle Pospíšila napadalo až do čtyř centimetrů sněhu, v nižších polohách asi jeden centimetr. "Všechny silnice jsou v současné době ošetřeny. Tam, kde se používá chemický posyp, sníh začíná tát," řekl Pospíšil.   S vrstvou nového sněhu musí motoristé počítat hlavně na silnicích třetí třídy. Pluhy musely vyjet například na silnice v okolí Bedřichova.   V Libereckém kraji je dnes ráno zataženo se sněhovými přeháňkami. Teploty se pohybují od nuly do tří stupňů Celsia.   jem mol  