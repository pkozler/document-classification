 Neplánovaný natáčecí den Lidic bude 18. ledna v Praze  --------------------    Ke zpravodajství: FOTO ve Fotobance  ID foto: P201007290836001, P201008120646001, P201008120629601   --------------------    Praha 12. ledna (ČTK) - Začátkem června se v kinech objeví historický film režiséra Petra Nikolaeva Lidice s Karlem Rodenem v hlavní roli. Přestože poslední klapka se ozvala loni v září, rozhodli se tvůrci dodatečně natočit scény, se kterými původně s ohledem na rozpočet nepočítali.   "A tak se neplánovaný natáčecí den uskuteční v úterý 18. ledna v blízkosti Hradčanského náměstí v Praze," oznámila dnes ČTK mluvčí projektu Johana Turnerová a dodala, že producenti chtějí podat přihlášku do letošního ročníku festivalu v Cannes.   Díky podpoře dalších sponzorů se bude v úterý natáčet obsazování administrativní budovy v Kladně Němci, záběry však vzniknou v blízkosti Pražského hradu. Podle Turnerové dojde i k setkání hlavních postav filmu - lidického četníka Vlčka (Roman Luknár) a Františka Šímy (Karel Roden).   "Film se tak dočká větší výpravnosti a autenticity," dodala mluvčí a připomněla, že natáčení filmu Lidice podle scénáře Zdeňka Mahlera nemělo jednoduché začátky. Nejprve se marně sháněly peníze na realizaci, potom onemocněla Alice Nellis, která měla být původní režisérkou. Penězi pak přispěla česká města, sponzoři i jednotliví dárci. Režie se ujal Petr Nikolaev a výroba filmu spěje do finále.   "Čeká na nás postprodukce a postsynchrony. No a samozřejmě hudba. Souběžně s filmem vzniká totiž unikátní hudební projekt, kterého se účastní Michal Hrůza, James Harries, Dan Bárta, Jan Budař, Tara Fuki a další," připomněl producent Adam Dvořák. V dalších rolích se objeví například Zuzana Fialová, Zuzana Bydžovská, Jan Budař, Veronika Kubařová a Ondřej Novák.   Kameramanem snímku je Mexičan Antonio Riestra (Normal, Amores Perros, Frida). Podrobné informace naleznou zájemci na internetové adrese  www.filmlidice.cz .   Mahlerův scénář kombinuje tři příběhy odehrávající se na pozadí tragického vypálení Lidic 10. června 1942. První z nich je o nešťastné rodině, ve které otec v hádce neúmyslně zabije svého syna a je za to odsouzen. Pobytem ve vězení si paradoxně zachrání život, protože unikne osudu a jako jediný muž z vesnice přežije. Druhý je příběh dopisu, jež se stal záminkou pro tuto nacistickou operaci, ač ve skutečnosti šlo o lež maskující nevěru. Třetí příběh je o strachu, osobní zodpovědnosti a o tom, zda je opravdovou výhrou přežít za cenu ztráty důstojnosti a cti.   Film se natáčel v osmdesáti lokacích, přičemž některá místa z původních Lidic bylo nutno znovu postavit - a následně spálit. Před kamerami se vystřídalo 60 historických automobilů, celkový počet kostýmů se vyšplhal na 600. Hlavní kostymérkou byla Simona Rybáková. Ve filmu účinkuje více než 2000 komparzistů, vzniklo 55 hodin natočeného materiálu.   Jiří Borovička dr  