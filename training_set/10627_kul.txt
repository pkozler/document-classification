 Zámek Stránov si mohou návštěvníci prohlédnout i v zimě  --------------------    Ke zpravodajství: FOTO ve Fotobance  ID foto: FO02102418, FO01103457   --------------------    Jizerní Vtelno (Mladoboleslavsko) 17. ledna (ČTK) - Jeden z nejpohádkovějších českých zámků, Stránov v obci Jizerní Vtelno u Mladé Boleslavi, je otevřen celoročně. I v zimě si návštěvníci mohou prohlédnout zámecké interiéry, vystoupat na gotickou věž nebo se projít podhradím. ČTK to sdělila v tiskové zprávě Eva Nepokojová ze zámku.   Prohlídky zámeckého interiéru s průvodcem jsou možné každý den kromě pondělí. Otevřeno je od 10:00 do 16:00, o víkendu zůstávají brány zámku otevřené až do 17:00. "Po domluvě s kastelánem je možné zámek navštívit i ve večerních hodinách," uvedla Nepokojová.   Gotickou hradní věž s nádhernou vyhlídkou na Český ráj a do údolí řeky Jizery mohou výletníci navštívit i samostatně. Vstupné na věž je 20 korun, na zámek 60 korun. Novinkou je také možnost ubytování přímo na Stránově.   Od roku 2003 je zámek opět v rukou rodu Šimonků, kteří ho o rok později poprvé zpřístupnili veřejnosti. Tajemná atmosféra zámku přilákala na Stránov i filmaře, točily se tam pohádky O svatební krajce, Začarovaná láska nebo Princezna Zívalka. Už v roce 1933 se na zámku natáčela první česká zvuková detektivka Záhada modrého pokoje.   Historie zámku sahá do poloviny 15. století, kdy byl na místě původně dřevěné tvrze postaven pevný gotický hrad pojmenovaný Nový Stránov. Začátkem 17. století byl přestavěn na renesanční zámek a svůj dnešní romantický vzhled získal při novorenesanční přestavbě na konci 19. století. Přestavbu provedl v letech 1890 až 1894 podle projektu Josefa Schulze stavitel Mráz na zakázku Marie z Valdštejna a Vartemberka.   V roce 1917 koupil zámek ředitel a pozdější prezident Škodových závodů Josef Šimonek, který byl za zásluhy o rozvoj průmyslu povýšen do baronského stavu. Jeho syn František Šimonek žil na Stránově s rodinou až do znárodnění v roce 1950. Zámek byl poté využíván jako dětský domov.   zik snm  