 V USA se budou dražit věci, které patřily Unabomberovi  New York 12. května (zpravodaj ČTK) - Ve Spojených státech příští středu na internetu začne aukce věcí, které kdysi patřily teroristovi Theodoru Kaczynskému známému pod přezdívkou Unabomber. Pořádá ji americká justiční stráž. Z výtěžku chce odškodnit oběti muže, který při svých atentátech výbušninami zabil tři lidi a dalších 23 zranil.   Aukce potrvá do 2. června. Justiční stráž v ní nabídne kolem 60 položek. Půjde například o Kaczynského řidičský průkaz, rodný list, šeky či psací stroje. Součástí dražby ale bude i přes 20.000 popsaných stránek včetně původní ručně psané verze teroristova manifestu.   Dokument má 35.000 slov a Unabomber v něm vysvětloval důvody svých útoků. Kaczynski v textu odmítá moderní společnost. Průmyslovou revoluci označuje za pohromu pro lidstvo. Dokument byl zveřejněn v roce 1995 a přispěl k teroristovu zatčení. Kaczynského bratr Donald poznal styl svého sourozence a oznámil to FBI, která pak teroristu v roce 1996 zatkla.   Osmašedesátiletý Kaczynski si odpykává trest doživotního vězení bez možnosti předčasného propuštění za sérii bombových útoků, které spáchal v letech 1978 až 1995. Přezdívku Unabomber získal proto, že si zejména v počátcích vybíral za terče univerzitní kampusy a aerolinie.   Výtěžek z prodeje jeho věcí by měl uhradit alespoň část odškodného pro čtyři jeho oběti, které požadovaly náhradu škod. Soud ji vyčíslil na 15 milionů dolarů.   Aukci předcházela dlouhá soudní bitva, kdy se jí Kaczynski snažil zkomplikovat. Soud ji nakonec schválil v roce 2009. Další dva roky trvala úprava teroristových zápisků kvůli ochraně osobních údajů. Musela z nich být vymazána jména jeho obětí a další podrobnosti o nich.   fcz hej  