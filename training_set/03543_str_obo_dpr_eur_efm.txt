 WTO změnila část rozhodnutí o nelegálních dotacích pro Airbus  Brusel/Big Sky (Montana) 18. května (ČTK) - Spojené státy a Evropská unie se přou o vítězství v odvolání proti rozhodnutí o nelegálních subvencích pro evropského výrobce letadel Airbus u Světové obchodní organizace (WTO). Výbor WTO v odvolacím řízení změnil své rozhodnutí o dotacích na vývoz, ve kterém dal za pravdu EU. Ta to považuje za vítězství. USA však upozorňují, že další dotace v celkové výši 18 miliard USD (309 miliard Kč) považuje za nelegální, a v případě tak zvítězily USA.   Podle odvolacího rozhodnutí pomoc na vývoj a spuštění výroby letadla Airbus A380 od některých evropských států nezahrnovala nelegální vývozní subvence, jak WTO původně rozhodla. "Nejdůležitější tvrzení USA, že Airbus získal nezákonné vývozní subvence, bylo zamítnuto v plném rozsahu. Kromě toho, pár dalších tvrzení, spojených mimo jiné s výzkumem a vývojem a infrastrukturou, bylo buď zamítnuto nebo přijato jen částečně," uvedl v prohlášení evropský komisař pro obchod Karel De Gucht.   Tim Reif z kanceláře obchodního zmocněnce americké vlády upozornil, že WTO však rozhodla, že Airbus obdržel další subvence, které jsou v rozporu s pravidly WTO, a které "za posledních 20 let poškodily náš průmysl". Jakmile rozhodnutí výboru formálně přijme orgán WTO pro řešení sporů, budou muset evropské vlády do 180 dnů odebrat Airbusu subvence nebo omezit jejich nepříznivý vliv.   "Tato zpráva potvrzuje, že Evropská unie a její členské státy, Francie, Německo, Španělsko a Británie, celá desetiletí poskytovaly obrovské částky pomoci na vývoj a spuštění výroby a další podpory, které narušovaly trh a jsou v rozporu s pravidly WTO," uvedl Reif. USA sice v některých bodech prohrály, avšak celkově je to podle něj pro USA a jeho letecký průmysl vítězství.   WTO loni v červnu rozhodla, že Airbus získal nepoctivé výhody nad svým konkurentem Boeing prostřednictvím nízkoúročených úvěrů, grantů na výzkum a vývoj a dalších podpor. EU se však proti nálezu WTO odvolala, napsaly agentury AP a Reuters.   irl vju  