 Litevská ekonomika v závěru loňského roku výrazně zrychlila růst  Vilnius 28. ledna (ČTK) - Litevská ekonomika v loňském čtvrtém čtvrtletí vzrostla o 1,7 procenta, což je výrazné zrychlení tempa růstu proti předchozím třem měsícům, kdy se hrubý domácí produkt zvýšil o 0,3 procenta. Oznámil to dnes tamní statistický úřad. Meziročně ekonomika zrychlila růst na 4,6 procenta z 1,2 procenta ve třetím čtvrtletí. Za celý loňský rok litevská ekonomika vzrostla o 1,3 procenta po rekordním propadu o 14,7 procenta v roce 2009.   Výsledek vysoko překonal odhady. Analytici v anketě agentury Reuters předpokládali, že meziroční tempo růstu zrychlí pouze na tři procenta. Litva je jednou z pobaltských zemí, které za globální krize utrpěly citelný propad. Lotyšsko s Estonskem na tom nebyly lépe.   Statistický úřad zároveň zpřesnil data za třetí čtvrtletí. Růst během července až září byl po revizi údajů o polovinu slabší, než úřad oznámil v předběžné zprávě, naopak meziroční růst byl nepatrně vyšší.     Vývoj HDP Litvy (v závorkách původní předběžné údaje):      4.čtvrtletí 2010  3.čtvrtletí 2010  4.čtvrtletí 2009     meziroční změna  +4,6  +1,2 (+1,1)  -14,5     čtvrtletní změna  +1,7  +0,3 (+0,6)      spr dvd  