 Česká kuchyně se letos představí v Brazílii nebo na trajektech  Brno 13. ledna (ČTK) - V Brazílii nebo na trajektech, které zajišťují dopravu mezi Švédskem a Finskem, se letos představí česká kuchyně v rámci projektu CzechSpecials, jenž připravuje agentura CzechTourism. V Česku bude pokračovat certifikace nejlepších restaurací. Zástupci agentury to dnes řekli novinářům na veletrzích Go a Regiontour v Brně.   "Na projekt CzechSpecials klademe velký důraz, stále více se totiž ukazuje, jak potřebné je spojovat poznávací turistiku s tou zážitkovou. Na přelomu března a dubna například připravujeme ve spolupráci s jednou tamější vyhlášenou restaurací dny české kuchyně v brazilském Rio de Janeiru a Sao Paulu," uvedl generální ředitel agentury CzechTourism Rostislav Vondruška.     V červnu se bude česká kuchyně podávat na trajektech, které zajišťují přepravu především mezi Finskem a Švédskem. Česká kuchyně se představí i na pivním festivalu v Salcburku nebo na svatováclavském posvícení ve Vídni. Projekt počítá také s prezentací českých jídel v Madridu.   V českém prostředí CzechTourism plánuje certifikaci 300 restaurací, což je asi dvojnásobek současného stavu. Aby byla zachována kvalita, uvažuje se o opětovné certifikaci restaurací, které jsou do projektu zapojené z dřívějška.   "Propagace české gastronomie a umění našich kuchařů jsou jednou z cest, jak zatraktivnit naši republiku jako zajímavou turistickou destinaci, a to nejen pro zahraničního, ale i domácího turistu," uvedl prezident Asociace hotelů a restaurací ČR Václav Stárek. Podle něj je projekt certifikace přínosem i pro provozovatele restaurací, kteří se mohou odlišit od konkurence a navíc získat významnou marketingovou podporu svých služeb.   vrn snm  