 Ceny ropy prudce stouply kvůli Řecku a zásobám v USA  Aktualizovali jsme titulek, 1. a 2. odstavec a tabulku a doplnili informace o zásobách ropy v USA v posledních dvou odstavcích. Vypustili jsme 3. odstavec.   --------------------    Londýn 29. června (ČTK) - Ceny ropy dnes prudce stouply poté, co řecký parlament schválil nepopulární úsporná opatření. Ta jsou podmínkou pro další půjčky od eurozóny a Mezinárodního měnového fondu. K růstu cen výrazně přispěly rovněž údaje o poklesu zásob ropy a benzinu ve Spojených státech.   Kolem 18:15 SELČ se cena severomořské ropy Brent zvýšila o 3,09 dolaru na 111,87 dolaru za barel. Americká lehká ropa WTI ve stejnou dobu zdražila o 2,51 dolaru na 95,40 dolaru za barel, napsala agentura Reuters. V úterý ceny ropy díky nadějím na schválení řeckých úspor stouply o více než dvě procenta.   Zpráva o schválení úsporných opatření podpořila komoditní a akciové trhy i euro, protože zmírnila obavy z platební neschopnosti Řecka. Opatření zahrnují například snižování mezd ve státním sektoru, zvyšování daní a prodej státního majetku.   Úřad pro energetické informace (EIA), který je součástí amerického ministerstva energetiky, dnes oznámil, že zásoby ropy v USA se minulý týden snížily o 4,4 milionu barelů. Analytici přitom počítali s poklesem o pouhých 1,4 milionu barelů.   Zásoby benzinu klesly o 1,4 milionu barelů, ačkoli analytici počítali s jejich mírným nárůstem. "Tyto statistiky jsou příliš významné na to, aby mohly být ignorovány. Takže bych nebyl překvapen, kdyby ceny v příštích dnech opět rostly," uvedl analytik Addison Armstrong ze společnosti Tradition Energy.     Ceny ropy v dolarech za barel (asi 159 litrů):     BURZA SELČ  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  srpen  111,87  108,78     New York - Nymex  WTI  srpen  95,40  92,89     pmh dvd JW  