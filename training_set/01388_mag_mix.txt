 Jean Paul Gaultier oživil francouzský kankán s nádechem punku  --------------------    Ke zpravodajství: FOTO/aktuality   --------------------    Paříž 27. ledna (ČTK) - Francouzský módní návrhář Jean Paul Gaultier ve středu na pařížských módních přehlídkách rozehrál svět francouzského kankánu, který podbarvil londýnským punkem. Na pódiu se objevil námořnický střih i korzety. Píše o tom agentura AFP.   Na přehlídce seděla po boku španělského režiséra Pedra Almodóvara v první řadě slavná francouzská herečka Catherine Deneuvová, jejíž nahraný hlas oznamoval číslo modelu a udával technický popis oblečení. "Mám u svých přehlídek rád, když tam jsou nějací zástupci ze světa filmu," svěřil se Gaultier.   V jeho modelech se snoubilo umění tradiční vysoké krejčoviny s volnějšími volány kankánu a punkovým nonkonformismem. "Přál jsem si něco velmi moderního, jasného a grafického," řekl návrhář zejména k horizontálním páskům, často z kůže, které prodlužují polokorzety směrem ke krku.   Podle AFP to byla velmi pařížská kolekce: námořnické motivy na večerních šatech, úzká kožešina prolínající se s bílými a modrými volány, široký střih zužující se v pase a připomínající přesýpací hodiny...   Italský návrhář Valentino ve středu večer předvedl něžnou a lehkou kolekci pohrávající si s průsvitnými krajkami, nadýchanými volány a velmi jemnými plisovanými sukněmi, buď velmi dlouhými nebo ke kolenům. Kolekce předváděná v hotelu osvíceném svíčkami se soustředila na růžovou, krémovou či slonovinovou, k níž několik kreací z krvavě červené tvořilo nádherný kontrast, zejména průsvitná blůza protkaná úzkými pásky krajek nebo šaty a jemnými ramínky.   Módní týden v Paříží skončí dnešními večerními přehlídkami.   pel dr  