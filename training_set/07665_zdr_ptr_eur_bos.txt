 Počet obětí střevní nákazy v Německu stoupl na 16  --------------------    Ke zpravodajství: FOTO/aktuality   --------------------    Berlín 1. června (ČTK) - Nebezpečná nákaza střevní bakterií E.coli (EHEC) si v Německu vyžádala již 16. oběť. Oznámily to dnes dolnosaské zdravotnické orgány. S jednou obětí v cizině této infekci už podlehlo celkem 17 lidí. Počet osob nakažených EHEC dnes vzrostl asi o 300 případů - v celém Německu je jich hlášeno na 2000. Pátrání po zdroji této nákazy, která se rozšířila hlavně v severní části Německa, zůstává zatím stále neúspěšné a odborníci i média je charakterizují jako "tápání v mlze".   Trvající nejasnost v tom, která potravina nákazu přenáší a kde k ní přišla, museli dnes přiznat i experti renomovaných zdravotních institutů na schůzce s ministryní zemědělství a ochrany spotřebitelů Ilse Aignerovou v Berlíně. Prověřují se všechny tři možnosti, kde se EHEC mohla do potraviny dostat: u výrobce, v distribuci nebo v obchodě. Kromě zeleniny se prověřuje i maso a párky, kde by bakterie mohla přežít při nedostatečném povaření, nebo jahody či citrusové ovoce, zatím stále bez výsledku.   Někteří němečtí odborníci jsou ale nadále přesvědčeni, že nákazu přenáší zelenina. "Nejsou žádné jiné skupiny potravin, kde by existoval tak výrazný signál zvýšeného rizika," prohlásil podle DPA ředitel ústavu Roberta Kocha (RKI) Reinhard Burger.   Podle něj nelze vyloučit, že se infekce bude zatím dále šířit. Teprve za několik dnů bude možné posoudit, zda varování pro konzumaci syrových rajčat, okurek a salátu vydané minulý týden mělo účinek a počet nově infikovaných začne klesat. S brzkým zrušením varování však rozhodně nelze počítat, dodal.   "Máme také první náznaky, že nákaza se může přenášet i z člověka na člověka," uvedl Burger. Platí to podle něj ale jen při nedostatečné hygieně během péče o blízké osoby se silným průjmem. Také nemocniční personál se může nakazit. "To ale není nic udivujícího a jen to potvrzuje, jak důležitá je přísná hygiena," zdůraznil.   Andreas Sammann z hamburského ústavu pro hygienu a životní prostředí poukázal na to, že u 80 procent případů nákazy zůstává pátrání po jejich zdroji neúspěšné. Také podle Burgera se zdaleka ne vždy podaří vypátrat zdroj. Často se naopak stává, že nákazy samy odezní poté, co je potravina přenášející nákazu zkonzumována nebo vyhozena.   K nákaze se dnes vyjádřil také český premiér Petr Nečas během pracovní návštěvy saských Drážďan. Varoval před mediálním zveličováním nebezpečí infekce, která se v Česku projevila jen u dvou osob po příjezdu z ciziny. "Když si vezmete, že jen na následky salmonely každý rok v České republice máme 60 úmrtí, tak bohužel musím říci, že v tomto případě nevidím důvod k panice," řekl médiím. Příslušné orgány ministerstva zemědělství a zdravotnictví záležitost samozřejmě sledují, dodal.   Nákaza EHEC s občasnými smrtícími účinky má ale katastrofální dopady na producenty zeleniny, kterým jejich rychle zkazitelné zboží nyní nejde vůbec na odbyt. Pěstitelé zeleniny z Nizozemska, Německa a Španělska se již obrátili na Evropskou unii s žádostí o podporu, Evropská komise dala najevo, že je o tom ochotna jednat.   Nehledě na krizi však EK odsoudila nedávný zákaz dovozu španělských okurek do Německa a jiných zemí, protože panovalo přesvědčení, že nákaza se přenáší na nich. "Takový krok je nepřiměřený," prohlásil eurokomisař pro zdraví a spotřebitelskou politiku John Dalli. "Také by nebylo přiměřené, kdyby lidem bylo doporučováno nejezdit do Hamburku," dodal s narážkou na oblast, kde se infekce v Německu projevila nejvíce.   ik mik  