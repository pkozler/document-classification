 Prodej automobilů v Německu se loni propadl téměř o čtvrtinu  Doplnili jsme další podrobnosti od 4. odstavce.   --------------------    Frankfurt nad Mohanem 4. ledna (ČTK) - Prodej nových osobních automobilů v Německu se v loňském roce propadl o 23,4 procenta na 2,92 milionu vozů. Oznámil to dnes Svaz mezinárodních výrobců automobilů (VDIK). Poptávka po automobilech v Německu byla těžce zasažena koncem vládního programu šrotovného.   Loňský propad prodeje byl v souladu s prognózou VDIK. V samotném prosinci však prodej meziročně stoupl o sedm procent na 230.000 vozů. Prosinec tak byl v loňském roce jediným měsícem, kdy se poptávka po automobilech meziročně zvýšila.   VDIK předpokládá, že prodej automobilů vykáže růst také v celém letošním roce. "Myslím, že v roce 2011 můžeme očekávat registraci 3,1 milionu nových automobilů. A pokud si ekonomika povede dobře, mohli bychom toto číslo snadno překonat," uvedl prezident VDIK Volker Lange.   Německo je největším automobilovým trhem v Evropě. V roce 2009 prodej automobilů v Německu díky šrotovnému stoupl o 23 procent na 3,81 milionu vozů. Dostal se tak na nejvyšší úroveň od roku 1992.   Německá vláda zavedla šrotovné počátkem roku 2009 a vyčlenila na něj celkem pět miliard eur (téměř 125 miliard Kč). Na prémii 2500 eur (zhruba 62.000 Kč) měli nárok lidé, kteří si objednali nový automobil a současně nechali sešrotovat nejméně devět let starý vůz. Peníze na šrotovné byly vyčerpány v září 2009, příznivý vliv však ještě několik měsíců dozníval.   Ukončování či omezování programů šrotovného loni zasáhlo poptávku po automobilech také na dalších velkých evropských trzích. Prodej nových osobních automobilů ve Francii v loňském roce klesl o 2,2 procenta na 2,25 milionu vozů. V Itálii se propadl o 9,2 procenta na 1,96 milionu vozů, tedy na nejnižší úroveň za 14 let.   pmh dvd mha  