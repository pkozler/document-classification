 MAK zveřejnil komunikaci před havárií u Smolenska  Ve 4. a 6. odstavci jsme doplnili pasáže z přepisu komunikace. Upozorňujeme, že některé výrazy v 6. odstavci mohou být považovány za vulgární.   --------------------    Moskva 19. ledna (ČTK) - Mezistátní letecký výbor (MAK), který byl pověřen vyšetřením loňské havárie polského vládního letounu u Smolenska, v noci na dnešek na svých webových stránkách  zveřejnil  přepis rádiové a telefonické komunikace řídících dispečerů smolenského letiště s posádkou letadla. Podle ruských i polských médií je právě tento dokument klíčem ke stanovení odpovědnosti za tragédii, při níž loni v dubnu zahynul polský prezident Lech Kaczyński a téměř stovka polských vojenských a vládních činitelů.   MAK text komunikace již dříve předal polské straně, která z něj usoudila, že ruští dispečeři nesou část viny na zkáze letadla, protože jeho posádku včas neupozornili na chybný kurz letu. Protože MAK ve své vlastní zprávě shledal vinu prakticky výhradně u polské posádky letadla a o pochybení ruských dispečerů nehovoří, dostaly se obě strany do sporu. Ten se nyní MAK rozhodl řešit tím, že celou komunikaci zveřejnil.   Dokumentace o více než osmdesáti stranách textu, označeného v záhlaví jako neveřejný, obsahuje podle MAK kompletní komunikaci mezi smolenskou řídící věží a posádkou vládního letounu Tu-154M.   Za klíčovou pasáž považují ruští odborníci výrok šéfa ruských dispečerů plukovníka Krasnokutského pronesený asi hodinu před havárií: "Podle mých údajů polské túčko startuje, nic po nás nechtějí, letí sami, musíme jim dát vědět, že padla mlha. Viditelnost je teď 400 metrů... Musíme jim najít záložní (letiště), jsou-li připraveni. Třeba Vnukovo, nebo tak."   Ještě v 10:24, tedy čtvrt hodiny před katastrofou, oznamoval podle přepisu komunikace dispečer smolenského letiště polskému pilotovi, že "podmínky pro přistání nejsou". V 10:39 vydala věž pilotovi ruský pokyn "posadka dopolnitělno," což podle interpretace ruských odborníků znamená, že přistávací plocha je volná, přistání není povoleno, ale konečné rozhodnutí je na pilotovi.   Poslední pilotova slova jsou "světla zapnuta". Po marných výzvách, aby letoun zkontroloval výšku, přistávací manévr přerušil a absolvoval nový okruh, pak už znějí jen vzrušené výkřiky ruských dispečerů "Kurva, kde je?" a "Sakra, do prdele!"   Agentura RIA Novosti publikovala názor nejmenovaného ruského experta, podle něhož polský výklad komunikace mezi věží a letadlem opomíjí některé důležité pasáže. Podle ruského experta tak vznikl zkreslený obraz celé události.   Ruský ministr dopravy Igor Levitin dnes v moskevském rozhlasu oznámil, že okolnosti katastrofy nyní začaly prošetřovat ruské orgány. Moskva trvá na tom, že MAK je nezávislá organizace, kterou Rusko samo neřídí ani neovlivňuje - jde o společný orgán 12 postsovětských států, který koordinuje civilní využívání společného vzdušného prostoru. Ze slov ruského ministra vyplynulo, že když nyní MAK své šetření ukončil, vloží se do sporu samostatně ruská strana, která předloží vlastní verzi katastrofy.   jas hej   