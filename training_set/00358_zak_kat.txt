 Požár na Floridě zabil dva hasiče, v Arizoně se situace lepší  Washington 21. června (ČTK) - Dva hasiči zahynuli a dva byli vážně zraněni při boji s požárem na severu Floridy. V Arizoně naopak vlhké počasí společně s utišením větru pomáhá hasičům likvidovat zdejší požáry, které jsou nejhorší v dějinách státu.  Oznámila to dnes televize CNN, podle níž už letos požáry v celých USA spálily stejnou plochu jako za celý loňský rok.   Podle floridských úřadů likvidovali letos hasiči v tomto americkém státě už 1500 požárů, které celkem spálily porost na více než 800 kilometrech čtverečních. Skupina hasičů se snažila zastavit šíření plamenů na hranici se státem Georgia, ale uvízla ve svých vozidlech v ohni a jen dva ze čtveřice se dokázali zachránit.   V jižní části Arizony se hasičům podařilo dostat pod kontrolu oheň, který se v uplynulých dnech velmi rychle rozšířil a zničil 58 domů. Tisíce evakuovaných se tak mohly vrátit do svých domovů, v nouzových přístřešcích zůstává ještě 1600 lidí.   Evakuovaní se vracejí domů i v severovýchodní Arizoně, kde dosud hoří největší požár v historii tohoto amerického státu. Oheň označovaný jako Wallow Fire spálil les na 2100 kilometrech čtverečních, zničil ale jen minimum budov. Hasiči ho z 56 procent uhasili.   Další velký požár v Arizoně je uhašen už z 80 procent. Oheň, který na jihovýchodě státu spálil území o rozloze 850 kilometrů čtverečních, hořel od 8. května a zničil dvě desítky domů.   Požáry letos působí na jihu Spojených států nebývalé škody. Na vině je podle meteorologů především horké a suché počasí, které napomáhá šíření plamenů. Celkem letos požáry spálily území o rozloze 12.500 kilometrů čtverečních, téměř stejně jako za celý loňský rok.   str hej  