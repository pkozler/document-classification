 Národní divadlo Brno poprvé uvedlo výpravný balet Stvoření  Brno 21. ledna (ČTK) - Národní divadlo Brno dnes v české premiéře uvedlo balet Stvoření, jehož hudební složku tvoří stejnojmenné oratorium Josepha Haydna o vzniku světa. Autorem choreografie je německý umělec Uwe Scholz (1958 až 2004). Žádné z jeho děl se dosud v Česku nehrálo. Na inscenaci Stvoření spolupracuje s tanečníky brněnského baletu také místní operní sbor a orchestr. Zároveň jde o koprodukci s poznaňským divadlem.   Podle šéfky brněnského baletu Lenky Dřímalové dokázal Scholz rovnocenně propojit hudební a taneční složku. "Tanečníci, zpěváci a orchestr tvoří harmonický celek," uvedla Dřímalová. Scholzovu choreografii v Brně inscenovali Ital Giovanni di Palma se Španělkou Montserrat Leónovou. Di Palma také navrhl kostýmy.   Autorem hudebního nastudování je Rakušan Caspar Richter, pro kterého je to první velká premiéra ve funkci hudebního šéfa brněnské opery. Snažil se prý sboru a zpěvákům vštípit správnou německou výslovnost. "Jsem rád, že v němčině je představení už dobře rozumět," uvedl na tiskové konferenci před premiérou.   Haydnova hudba ve Stvoření patří podle odborníků ke skladatelovým vrcholným dílům a k mezníkům oratorní tvorby. Haydn v ní dokázal spojit tradice italského a anglického oratoria a vytvořit hudební drama plné dějového napětí i zklidnění, zvukomalebných efektů i krásných melodií. Text oratoria je postaven na biblickém vyprávění o stvoření světa.   V hlavních pěveckých rolích Stvoření účinkují v různých alternacích například Andrea Priechodská, Ondřej Šaling a Jan Šťáva. Mezi sólisty baletu jsou například Ivona Jeličová, Eriko Wakizonová a Jan Fousek. Nejbližší reprízy jsou v sobotu a ve středu.   tmd sap  