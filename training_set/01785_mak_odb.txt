 Analytici: Nezaměstnanost klesá nejen díky počasí, ale i průmyslu  --------------------    Ke zpravodajství: GRAFIKA   --------------------    Praha 9. května (ČTK) - Dubnový pokles nezaměstnanosti na 8,6 procenta byl podle analytiků překvapivý a ukazuje na pokračující oživení tuzemské ekonomiky. Podle ekonomů je důležité, že počet nezaměstnaných klesl nejen díky dobrému počasí a zahájení sezonních prací, ale i zásluhou vývoje v průmyslu.   "Především sezonní práce zajistily snížení nezaměstnanosti. Svoji nemalou roli sehrává i oživení ekonomiky, které vede k vytváření nových pracovních míst především v průmyslu," uvedl analytik ČSOB Petr Dufek. Zároveň upozornil, že nezaměstnanost klesá i díky rostoucímu počtu podnikatelů v ČR. "Neřekl bych, že jde o rekordní zájem lidí podnikat, ale spíše o přetrvávající výhodnost švarcsystému, která se firmám osvědčila nejen z hlediska úspory nákladů, ale i v dobách nejistoty se zakázkami," dodal.   Dobrou zprávou je i podle analytika Patria Finance Tomáše Vlka, že zlepšení na trhu práce není taženo pouze sezonností. Čerstvá data podle něj potvrdila, že se zrychluje růst zaměstnanosti i v průmyslu. "Tento sektor je přitom důležitějším zaměstnavatelem než stavebnictví či zemědělství a navíc netrpí takovými krátkodobými výkyvy. Vedle zvýšeného počtu lidí, kteří našli práci, dál narostl i počet volných pracovních míst, což v předchozích letech pravidlem nebylo," uvedl.   "Čísla z trhu práce vyzařují optimismem. Počet nezaměstnaných poklesl ve všech úřadech práce po celé České republice," uvedl analytik Raiffeisenbank Václav Franče. Letos odhaduje průměrnou míru nezaměstnanosti 8,6 procenta. "Dubnový výsledek však dává naději, že výsledek za rok 2011 by mohl být mírně lepší než naše prognóza," dodal.   Další milník bude v nezaměstnanosti dosažen v květnu, kdy počet lidí bez práce klesne pod půl milionu, uvedl analytik UniCredit Bank Pavel Sobíšek. "Čím dál tím pravděpodobnější se zdá, že se v podzimních měsících dostane míra nezaměstnanosti pod osm procent. Vývoj na trhu práce by měl začít viditelně podporovat ochotu domácností k větším útratám," dodal.   Nicméně podle analytika Next Finance Vladimíra Pikory efekt lepšího počasí i rostoucího průmyslu se brzo vyčerpá. "Výhled světové ekonomiky není tak dobrý, aby to zaměstnavatelé s náborem pracovních sil přeháněli. Chybí jim optimismus. Všichni se za současné nejistoty raději pokusí dočasně přetížit stávající kapacity," předpověděl.   Aleš Sosnovský dvd  