 Při panice mezi poutníky v jižní Indii bylo ušlapáno asi 45 lidí  Dillí 14. ledna (ČTK) - Při panice, která dnes vypukla v davu hinduistických poutníků v jihoindickém státě Kérala, bylo ušlapáno 45 lidí. Dalších 90 osob bylo zraněno. Oznámila to agentura AFP s odvoláním na místní sdělovací prostředky. Podle agentury Reuters si neštěstí vyžádalo "několik desítek" obětí. Policie zatím žádnou bilanci nepotvrdila.   Zprávy o neštěstí jsou zatím jen velmi kusé. Indická televizní stanice NDTV oznámila, že paniku v davu poutníků vyvolala nehoda autobusu během náboženského svátku. Její okolnosti ale neupřesnila.   K ušlapání davem lidí dochází v druhém nejlidnatějším státě světa poměrně často a obvykle jde o případy, kdy se na jednom místě shromáždí značné množství věřících. V září 2008 zahynulo v tlačenici před hinduistickým chrámem v severní Indii nejméně 145 lidí. V lednu 2005 bylo ušlapáno nejméně 265 hinduistických poutníků, včetně několika žen a dětí, poblíž chrámu v indickém svazovém státě Maháráštra.   dk hej  