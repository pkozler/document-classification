 Nová asociace má pomoci zmapovat zdravotní péči ve Zlínském kraji  --------------------    Ke zpravodajství: AUDIO   --------------------    Zlín 21. ledna (ČTK) - Ve Zlíně vznikl nový subjekt, který se podílí na zpracování analýzy zdravotnictví ve Zlínském kraji. Hlavním cílem Asociace soukromých zdravotnických zařízení Zlínského kraje je zefektivnění poskytované péče, ušetření peněz hejtmanství a tím i posílení svého působení v této oblasti. Novinářům to dnes oznámili zástupci asociace.   Asociaci založily společnosti IMALAB poskytující široké spektrum vyšetření z oblasti klinické chemie, PREDIKO - centrum prenatální diagnostiky a genetického poradenství, Klinika reprodukční medicíny a gynekologie, GEMINI oční centrum a Nemocnice ATLAS.   "Smyslem je větší spolupráce mezi krajskými zařízeními a soukromými společnostmi, které podnikají v oblasti zdravotní péče," shodli se zástupci asociace.   Její vznik přímo souvisí s připravovanou analýzou zdravotní péče, kterou pro Zlínský kraj zpracovává Ústav regionálního rozvoje, veřejné správy a práva na Fakultě managementu a ekonomiky Univerzity Tomáše Bati ve Zlíně. Dokončena má být do konce roku. Financuje ji Evropská unie i kraj. Vyjde na 2,7 milionu Kč. Asociace se stala členem výboru, který koncepci připravuje.   "Je to oboustranně výhodný moment (vznik asociace). Na jedné straně my už tuto péči poskytujeme a na druhé straně není potřeba investovat další prostředky. To by kraj dělal v případě, že by třeba o nás nevěděl a tato zdravotní péče by se měla budovat znovu," řekl dnes ČTK Jaroslav Loucký, jednatel asociace a ředitel společností IMALAB a PREDIKO.   Ředitel kliniky reprodukční medicíny David Rumpík jako příklad uvedl mražení spermií a vajíček, které hejtmanství ve svých zařízení neposkytuje, ale klinika ano. Mražení buněk se přitom stává stále aktuálnější v souvislosti s klesajícím věkem onkologicky nemocných pacientů. "Investice je v řádech několik milionů korun. Pokud kraj může péči nasmlouvat o několik set metrů dál, je škoda investovat další desítky milionů korun pro to, aby se péče dublovala," objasnil.   Členem asociace se mohou stát i další organizace poskytující zdravotní péči ve Zlínském kraji. Podmínkou je, aby měly více jak pět zaměstnanců a nebyly zřizované Zlínským krajem.   Ústavem zpracovávaný strategický dokument má poskytnout vedení kraje celkový pohled na oblast zdravotnictví v regionu a nastínit i možnosti dalšího rozvoje. Podle ředitele ústavu Oldřicha Hájka nabídne první a dosud nezpracovaný pohled na fungování daného resortu v kraji. "Přidanou hodnotu koncepce přinese integrovaný přístup, který vezme na jedné straně do úvahy požadavky veřejnosti a na druhé zdroje, které jsou k dispozici," komentoval Hájek.   slu jpt  