 Generálním ředitelem Europ Assistance bude po Woernerovi Fuchs  Praha 2. května (ČTK) - Generálním ředitelem společnosti Europ Assistance ČR a Slovensko, která je jednou z největších asistenčních společností v obou zemích, byl k dnešnímu dni jmenován Vladimír Fuchs (35). Ve funkci vystřídal Josefa B. Woernera, který převezme nové pravomoci v Europ Assistance Německo. Společnost o tom dnes informovala ČTK v tiskové zprávě.   Fuchs svou kariéru započal ve společnosti Berlitz jako Key Account Manager, kde měl na starosti klíčové zákazníky. V roce 2002 nastoupil na stejnou pozici do Europ Assistance, kde se o tři roky později stal obchodním ředitelem a zástupcem ředitele společnosti. Fuchs byl v minulosti kapitánem reprezentace a mnohonásobným mistrem ČR ve florbalu.   Europ Assistance ČR a SR loni zaznamenala nárůst tržeb o pětinu na 110 milionů Kč. Rok uzavřela s čistým ziskem 16,9 milionů Kč, což představovalo nárůst o 87 procent.   Hlavní událostí provozu společnosti byly především extrémní zimní období na počátku i na konci roku, které se vyznačovaly rekordním nárůstem asistenčních zásahů a provozních špiček. "V porovnání s minulým rokem jsme zodpověděli o téměř třetinu více příchozích hovorů, což představovalo 166.000 telefonátů. Na požadavky klientů jsme reagovali 171.600 odchozími hovory a 33.000 odeslanými SMS zprávami. Celkem zajistila asistenční centrála Europ Assistance 47.000 zásahů,“ uvedl Fuchs.   Z celkového počtu případů se klienti na Europ Assistance nejčastěji obraceli v případě poruchy vozidla (42 procent), druhé místo patří nehodám vozidel (41 procent) a jako další nejčastější důvody byly zaznamenány případy vandalismu, pochybení uživatele a ostatní specifické události jako například defekt pneumatiky, záměna paliva a ojediněle i případy krádeže či požáru vozidla.   Služby cestovní asistence klientům loni poskytla ve 123 státech světa na všech kontinentech, vyjma Antarktidy. Mezi nejčastější destinace patřily Egypt, Řecko a Bulharsko. Klienti Europ Assistance se nejčastěji potýkali s problémy zažívacího traktu, s úrazy či infekcemi dýchacích cest. Významnou část případů tvořily také události spojené se zpožděním či poškozením zavazadel, storna zájezdů a odpovědnosti za vzniklé škody.   Europ Assistance Česká republika byla založena v roce 2001. Postupně se stala jednou z vedoucích společností na trhu asistenčních služeb pro automobily a cestovní pojištění. Skupina Europ Assistance vznikla v roce 1963 v Paříži jako první asistenční společnost na světě. Nyní je součástí skupiny Generali a zajišťuje služby ve 208 zemích světa 6800 zaměstnanci, 400 lékaři a sítí 80 poboček skupiny. V roce 2010 zajistila Europ Assistance více než 11,5 milionu asistenčních intervencí a odpověděla na 53,8 milionu telefonátů.   fd vju  