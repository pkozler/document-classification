 Výstavy plakátů jsou v Praze na různých místech  Praha 13. ledna (ČTK) - Na různých místech v Praze naleznou zájemci o výtvarné umění výstavy divadelních či filmových plakátů. Institut umění - Divadelní ústav (IDU) jednu z nich dnes otevřel v Divadle Bez zábradlí. Další, zaměřenou na studentský filmový plakát, naleznou filmoví fanoušci ode dneška v kinech Světozor, Aero a Oko. Polský institut na Malém náměstí představuje ve svých prostorách tvorbu Lecha Majewského a Karla Míška.   Výstava v Divadle Bez zábradlí má název Když divadelní plakát je umění... a ve foyeru této scény ukáže do března pět desítek exponátů. Kurátorka Helena Albertová je vybrala z více než tisícovky prací, které se ve sbírkových fondech ústavu shromáždily od 60. let do dneška.   "Tak jak klasické plakátové plochy jako nedílná součást velkoměsta byly vytlačeny billboardy či zlikvidovány zástavbou, tak i divadelní plakát pomalu ztratil svou funkci. Ocitl se na okraji zájmu divadelních podnikatelů, a tím i samotných grafiků," uvedla Albertová.   Do expozice zařadila plakáty z posledních padesáti let a jejich prostřednictvím připomněla české umělce, kteří se této tvorbě věnovali. Jsou mezi nimi významní výtvarníci, například Jaroslav Malina, Libor Fára, Pavel Brom, Adolf Brom a Pavel Teissig. "Jejich práce jsou samostatným výtvarným dílem, vznikly bez zásahu či s minimálním použitím počítačové grafiky a typografie," dodala.    IDU získává, zpracovává, uchovává a prezentuje sbírkové předměty a archivní dokumenty, týkající se divadla především na českém území. Sbírka se orientuje na scénografii, obsahuje originály scénických a kostýmních návrhů, makety a jiné artefakty umělecké a divadelně historické hodnoty. Podílí se i na zpracování rozsáhlého fondu fotografií a plakátů, které jsou konzervovány, evidovány a digitalizovány. Další informace o výstavě i fondech získají zájemci na internetové adrese ústavu  www.idu.cz .    Druhá plakátová expozice je zaměřena na studentskou tvorbu, spolu s kinem Světozor ji pořádá přilehlá "filmová galanterie" Terryho ponožky a Fakulta umění a designu Univerzity Jana Evangelisty Purkyně v Ústí nad Labem. Právě její ateliér grafického designu na ní do 28. února vystavuje kolekci sítotiskových plakátů, které jsou poctou kultovním filmům minulého století. Zahrnují upoutávky ke snímkům od němé éry (k filmům Fritze Langa) po 90. léta (k filmům Quentina Tarantina či Emira Kusturici).   Výstava v Polském institutu sdružuje čtyři desítky děl pocházejících z dílny Poláka Lecha Majewského a českého grafického designéra Karla Míška. Doplňují je práce jejich studentů. Oba umělce spojuje dlouhá pedagogická spolupráce, mezinárodní projekty, výstavy i výměny žáků. Na vernisáži představil Rajčan publikaci konfrontující československý a polský filmový plakát. Spoluorganizátorem výstavy, která potrvá do 7. února, je sdružení Kultura pro Evropu. Expozice pak bude představena v dolnoslezském městě Jelenia Góra a v Liberci.   Jiří Borovička rot  