 ÚOHS: OneMed Group Oy může převzít BATIST Medical  Brno 3. května (ČTK) - Finská OneMed Group Oy může převzít výrobce a distributora zdravotnických a hygienických prostředků BATIST Medical a.s. z Červeného Kostelce na Náchodsku. Podle antimonopolního úřadu fúze nepodléhala jeho schválení. Nyní o tom úřad rozhodl, jeho verdikt je pravomocný. ČTK to řekl mluvčí Úřadu pro ochranu hospodářské soutěže (ÚOHS) Kristián Chalupa.   "Úřad konstatoval, že fúze nesplňuje obratová kritéria daná zákonem o ochraně hospodářské soutěže," uvedl k posuzované transakci Chalupa.   OneMed Group Oy patří do skupiny 3i Group. Batist Medical prodávají dosavadní vlastníci Jaromír Mertlík a Tomáš Mertlík. Výši transakce firmy nezveřejnily.   Podle webových stránek firmy je Batist Medical předním výrobcem a distributorem zdravotnických a hygienických prostředků v ČR. Firma byla založena v roce 1992 se specializací na výrobu obvazového materiálu z gázy. V následujících letech byl výrobní program obohacen o fixační a elastická obinadla, hygienické výrobky, výrobky z buničité vaty a další skupiny produktů spotřebního zdravotnického materiálu. Od roku 2007 působí i na Slovensku. Batist Medical zaměstnává 227 lidí. Obrat loni dosáhl 299 milionů korun.   OneMed je jedním z největších distributorů zdravotnických a hygienických prostředků v severní Evropě. Firma působí ve Švédsku, Finsku, Polsku, Dánsku, Norsku a Pobaltí.   vrn snm  