 Onkologové v projektu sledují postup léčby každého pacienta  Praha 4. května (ČTK) - Onkologové odstartovali ojedinělý projekt, který umožní sledovat postup léčby každého jednotlivého pacienta. Chtějí vědět, v jakém stadiu a rozsahu byla zhoubná nemoc odhalena, kde a jaká vyšetření a pak i léčbu pacient měl. Zatím si každé pracoviště eviduje jen své pacienty, informační systémy propojeny nemají. K jejich propojení nyní přistoupily pražské fakultní nemocnice Bulovka a Thomayerova.   "Jde o fúzi dat. Zatím každá nemocnice má svůj informační systém a každá ho má jiný, takže spolu tímto systémem nehovoří," řekla dnes novinářům šéfka onkologického centra v Thomayerově nemocnici a prezidentka Nadačního fondu onkologie pro 21. století profesorka Jitka Abrahámová.   Informační systémy v nemocnicích původně vznikly, aby mohly vykazovat péči zdravotní pojišťovně. Tu nezajímalo stadium onemocnění, sleduje jenom diagnózu. Nemocnice ale chtějí pomocí tohoto systému sledovat i kvalitu péče a centra si chtějí navzájem porovnat svoji úspěšnost.   Podrobné údaje o každém pacientovi má národní onkologický registr, který je sbírá už 50 let. Onkologové původně chtěli propojit data registru s daty všech 13 komplexních onkologických center, je to ale složité, protože by se zveřejněním svých dat musela souhlasit každá jednotlivá nemocnice. Zatím se tedy s registrem propojují jen jednotlivá pracoviště.   První takto propojil data pro pojišťovnu s onkologickým registrem brněnský Masarykův onkologický ústav. Má už je propojené také Zlín a Olomouc, pracuje na něm pražský Motol. Zatím jde vždy jen o propojení dat dané nemocnice s onkologickým registrem.   "Když se data tímto způsobem spojí, dovede nemocnice identifikovat, jestli pacient byl diagnostikován včas nebo pozdě a kde, odkud byl poslán a v jakém stavu a kde byl dosud léčen. Nemocnice také získá argument pro zdravotní pojišťovnu, že dobře léčí, a tak by měla být lépe zaplacena," řekla profesorka.   Podle provozně technického náměstka Bulovky Milana Dvořáka je propojení dat přínosem i pro pacienty. "Výhodou pro ně je, že jejich případ může konzultovat více odborníků. A jak známo, víc hlav více ví," uvedl. Data jsou přístupná pro obě nemocnice, jejich přenos je bezpečně zajištěn, takže se pacienti podle náměstka nemusejí obávat, že by se někdo neoprávněný dostal k jejich datům.   Na projektu propojení dat obou nemocnic se finančně podílel nadační fond. Ve čtvrtek 12. května pořádá v Národním domě na Vinohradech 18. společenský večer, na němž vystoupí na módní přehlídce onkologické pacientky. Součástí večera je i dražba grafických listů ve prospěch fondu.   Naďa Myslivcová pba  