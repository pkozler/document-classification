 V oficiálním programu letošního Berlinale budou tři filmy z ČR  --------------------    Ke zpravodajství: FOTO ve Fotobance  ID foto: F201002110254001, P200902050870701   Upravili jsme titulek a čelo zprávy, rozšířili o 4. odstavec s vyjádřením ředitele sekce Forum, o 7. odstavec s českými filmy uvedenými v této sekci v minulosti a 8. odstavec s českými snímky na Evropském filmovém trhu.   --------------------    Berlín 17. ledna (zpravodaj ČTK) - V oficiálním programu letošního filmového festivalu Berlinale se představí tři filmy z české produkce, všechny v sekci Forum mimo hlavní soutěž. Vedle dokumentu Nesvatbov na návštěvníky berlínské přehlídky, jejíž 61. ročník se uskuteční od 10. do 20. února, čekají dramata Osmdesát dopisů a Dům. Informovala o tom dnes ČTK Jana Černík z Českého filmového centra. Na souběžně konaném Evropském filmovém trhu se pak promítnou další čtyři české filmy a ukázka z dokončovaného filmového debutu exprezidenta Václava Havla Odcházení.   Podle pořadatelů Berlinale se ve všech třech českých příspěvcích zařazených do sekce Forum spojují soukromé a společenské problémy. Dokument Nesvatbov režisérky Eriky Hníkové zachycuje dění ve slovenské vesnici Zemplínske Hámre, jehož starosta se všemi způsoby snaží nezadaným třicátníkům v obci sehnat partnera, aby víska nevymřela. Uspořádá pro ně dokonce seznamovací večírek.   Celovečerní debut režiséra Václava Kadrnky Osmdesát dopisů naopak vypráví příběh rozdělené rodiny v Československu roku 1987, v němž tvůrce částečně čerpal z vlastních zážitků. Také novinka slovenské režisérky Zuzany Liové Dům, která vznikla v česko-slovenské produkci, je jejím prvním počinem na poli celovečerního filmu. Líčí v něm úsilí otce vybudovat pro své dcery dům, do jehož stavby přenáší všechny své ambice, které ztratil v éře komunismu. Proti jeho snu se ale obě dcery postaví. Ve snímku se objevují známí čeští herci Miroslav Krobot, Taťjana Medvecká či Ester Geislerová.   "Jsem velice rád, že se objeví v letošním Foru hned tři české filmy. Tenhle výběr představí zajímavou pestrost a potvrzuje, že mladá generace českých filmařů umí vyprávět napínavé příběhy," prohlásil podle tiskové zprávy Českého filmového centra ředitel sekce Forum Christoph Terhechte.   Oba hrané filmy si v Berlíně odbudou svou světovou premiéru. Pro Nesvatbov bude uvedení na jednom ze tří nejprestižnějších evropských festivalů mezinárodním debutem.   Sekce Forum se v programu Berlinale letos objeví už pojednačtyřicáté. Je určena hlavně mladým tvůrcům a dílům, která se nebojí experimentovat a překračovat hranice žánrů. Tento rok představí 39 snímků a šest speciálních projekcí. Jejich autoři sice nemohou pomýšlet na žádnou z hlavních cen festivalu, Zlatého medvěda nebo stříbrné medvědy, které jsou určené pro snímky zařazené do hlavní soutěže, své ceny jim ale pravidelně udělují Mezinárodní federace filmových kritiků FIPRESCI či ekumenická porota.   Snímky z ČR se podle Českého filmové centra v této sekci na festivalu představily už v minulosti, v roce 1999 například dokument Sladké století Heleny Třeštíkové, v roce 2003 Klíč k určování trpaslíků Martina Šulíka a v roce 2007 … A bude hůř Petra Nikolaeva. Před třemi lety v ní slavil svoji mezinárodní premiéru dokument Občan Havel Pavla Kouteckého.   Na letošním Evropském filmovém trhu, který v Berlíně slouží k setkávání filmařů a producentů, se objeví další čtyři české filmy, jež měly premiéru loni: pohádka Ať žijí rytíři režiséra Karla Janáka, Kuky se vrací Jana Svěráka, drama 3 sezóny v pekle režiséra Tomáše Mašína a Pouta režiséra Radima Špačka. Předpremiérově se bude prezentovat ukázka z filmového zpracování Havlovy hry Odcházení, jehož se ujal sám dramatik a bývalý prezident.   Loni organizátoři Berlinale zařadili do rovněž nesoutěžní sekce Panorama snímek Jana Hřebejka Kawasakiho růže, který si odnesl dvě ceny nezávislých porot.   Filip Nerad kš  