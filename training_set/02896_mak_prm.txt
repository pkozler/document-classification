 ČSÚ: Tržby českého průmyslu loni vzrostly na 4,5 bilionu Kč  Praha 24. července (ČTK) - Celkové tržby tuzemského průmyslu loni vzrostly meziročně o devět procent na 4,5 bilionu korun. Výrazně stouply tržby z těžby a dobývání či tržby ve zpracovatelském průmyslu. Vyplývá to z údajů zveřejněných Českým statistickým úřadem.   Tržby v zásobování vodou a činnostech souvisejících s odpadními vodami, odpady a sanacemi vzrostly o téměř 20 procent. V těžbě a dobývání se tržby zvýšily o 12 procent, ve zpracovatelském průmyslu o 11 procent. Ve výrobě a rozvodu elektřiny, plynu, tepla a klimatizovaného vzduchu se tržby zvýšily jen o procento.   Rozhodující váhu si v průmyslu podle ČSÚ udržují velké podniky s více než 250 zaměstnanci. "Podnikatelské subjekty této velikostní kategorie se v roce 2010 podílely na celkových výkonech v průmyslu 65,1 procenta," uvedl ČSÚ.   Významně se na tržbách podílela především středně technologicky náročná výroba, zejména automobilový průmysl, strojírenství a produkce elektrických zařízení.   Podle ministerstva průmyslu a obchodu český průmysl loni profitoval ze silného oživení německé ekonomiky a pokračujícího zotavování ekonomik několika dalších zemí, kam směřuje významná část exportu tuzemských firem.   Největší nárůst tržeb loni vykázaly průmyslové podniky v Moravskoslezském kraji, jejichž obrat se meziročně zvýšil o zhruba čtvrtinu. V této oblasti má významnou pozici hutnictví, na které navazuje strojírenství.   Výrazný pokles tržeb naopak zaznamenaly podniky v Praze, a o to 3,8 procenta. V Praze má významnou pozici například potravinářský průmysl.   lko jw  