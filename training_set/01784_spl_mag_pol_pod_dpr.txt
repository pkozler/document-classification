 Netolické nádraží se vrátilo v čase na konec druhé světové války  Netolice (Prachaticko) 8. května (ČTK) - Na vlakovém nádraží v Netolicích na Prachaticku se dnes strhla bitva mezi okupačními a spojeneckými vojsky. Na Den vítězství ji předvedlo více než 100 členů různých klubů vojenské historie. Střetnutí bylo smyšlené, žádná podobná bitva se na netolickém nádraží neodehrála, řekl ČTK jeden z pořadatelů Pavel Kosmata.   Během inscenovaného střetnutí přepadli členové revoluční gardy německou hlídku a spolu s četníky ji zajali. Když ji odzbrojovali, přijel od Českých Budějovic parní opevněný vlak s vojáky wehrmachtu a jednotek SS, kteří prchali z fronty. Německá přesila partyzány přemohla, zabila i četníky. Americká motohlídka, která jela kolem, pak povolala na pomoc Rusy. Němce potom zpacifikovali a členové revoluční gardy je postříleli.   Kromě samotného boje mohli na nádraží i v ulicích města lidé vidět třeba děla, tahače děl, protiletadlové kanony, těžké kulomety a německé vojenské motocykly i ruský obrněný vůz. Členové klubů vojenské historie byli v uniformách Luftwaffe, wehrmachtu, SS, protektorátního četnictva, revolučních gard i rudoarmějců. Do Netolic přijeli speciálním parním vlakem, který vzbuzoval na zastávkách při cestě z Českých Budějovic velkou pozornost.   Po bitvě se pak její účastníci a diváci přesunuli na netolické náměstí, kde se na konci druhé světové války setkala americká a sovětská vojska.   V roce 1945 osvobodila Netolice 26. pěší divize armády USA. Byla zde podepsána i dohoda o demarkační linii mezi americkou a Rudou armádou. Linie vedla od Vyššího Brodu, přes Netolice směrem na Vodňany a Písek.   Petra Měšťanová kš  