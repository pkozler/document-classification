 Oberthur odstoupila od nabídky na koupi tiskárny De La Rue  Londýn 24. ledna (ČTK) - Francouzská společnost Oberthur Technologies dnes vzdala svou snahu o převzetí britské tiskárny cenin De La Rue. Učinila tak poté, co vedení britské formy odmítlo zvýšenou nabídku Francouzů, která oceňovala celou De La Rue na 925 milionů liber (26,2 miliardy Kč).   Oberthur ve snaze získat od správní rady De La Rue souhlas s převzetím, zvýšila svou nabídku z původních 905 pencí na 935 pencí za akcii. Britská firma to však opět odmítla, s tím, že ani nová nabídka náležitě neoceňuje její hodnotu. Akcie De La Rue po oznámení o zrušení nabídky klesly o 15 procent na 695 pencí.   Oberthur uvedla, že usilovala minulé čtyři měsíce o konstruktivní diskuse s vedením De La Rue a doufala přitom, že vzájemná spolupráce by mohla vylepšit zhoršenou reputaci De La Rue. "Vedení De La Rue však nejenže naši nabídku odmítlo, ale ignorovalo i požadavky na to, aby firma investorům na trhu vyjasnila základní otázky ohledně vztahu se zákazníky a finančních vyhlídek," vysvětlil Oberthur své odstoupení.   Francouzi naráželi na problémy De La Rue v Indii, kde firma loni v červenci informovala o problémech s výrobou. V listopadu pak varovala investory, že by to mohlo vést ke ztrátě tamního největšího zákazníka, pravděpodobně indické centrální banky. Akcie De La Rue v té době ztratily třetinu hodnoty, což firmu vystavilo riziku převzetí.   Informované zdroje agentuře Reuters sdělily že Oberthur se pro zvýšení nabídky na De La Rue spojil s firmou soukromého kapitálu Bain Capital. Ta se však zajímala o transakci jen v případě, že k ní vedení De La Rue vysloví souhlas.   De La Rue je největším nevládním výrobcem bankovek na světě a tiskne národní měny pro zhruba 150 zemí světa. De La Rue tiskla na začátku 90. let i některé z prvních bankovek pro samostatnou Českou republiku po rozdělení federace.   hp jw  