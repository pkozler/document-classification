 Rekordman mezi tenory Plácido Domingo slaví sedmdesátiny  --------------------    Ke zpravodajství: FOTO ve Fotobance  ID foto: P201012161209201, P201012150979801, P201011110311901, P200810160102801   --------------------    Madrid/Praha 19. ledna (ČTK) - Španělský tenorista Plácido Domingo vždy okouzloval silným a čarovně zbarveným hlasem, šíří repertoáru i sex appealem. Mezinárodní popularitu si získal zejména společným vystupováním s Lucianem Pavarottim a Josém Carrerasem (Tři tenoři), kde se Domingův temný témbr vhodně doplňoval s niternějším Carrerasovým hlasem a vysokým a jasným tenorem Pavarottiho. Madridský rodák ztělesnil za svou kariéru 130 tenorových a barytonových rolí, což je v operní historii rekord. Ohnivý Španěl, který se poprvé ženil v šestnácti letech a jenž v dubnu 1994 nadchl fanoušky v pražské Sportovní hale, oslaví 21. ledna sedmdesátiny.   Domingo, který debutoval v hlavní operní roli již v roce 1961 v Mexiku, udivuje značnou energií. Loni v dubnu 2010 vystoupil v titulní roli opery Giuseppa Verdiho Simone Boccanegra v milánské La Scale 45 dní poté, co mu byla odstraněna zhoubná tkáň z tlustého střeva. A na podzim ztvárnil v Los Angeles v premiéře opery Il Postino v titulní roli básníka Pabla Nerudu.   Je také ředitelem operních domů v Los Angeles a ve Washingtonu. Letos v červnu ale post generálního ředitele Washingtonské národní opery, s níž spolupracuje od roku 1996, opustí, s operou v Los Angeles ale loni obnovil kontrakt až do roku 2013.   Plácido Domingo je také posledním aktivním pěvcem ze slavného tria tenorů: Pavarotti zemřel na rakovinu v září 2007 a Carreras ohlásil v roce 2009 ukončení pěvecké kariéry.   Narodil se 21. ledna 1941 v Madridu v hudební rodině - jeho rodiče se úspěšně věnovali španělskému operetnímu žánru - zarzuele, otec byl houslista a matka pěvkyně. V osmi letech se přestěhovali do Mexika, kde mladý Domingo vystudoval konzervatoř. V Mexiku také získal první pěvecké zkušenosti, tehdy ještě jako barytonista, v barech. V opeře debutoval menší rolí v roce 1959, první hlaví roli Alfréda v opeře Giuseppa Verdiho La Traviata zpíval v Monterrey v roce 1961.   Od konce roku 1962 působil dva a půl roku v Izraelské národní opeře v Tel Avivu. Skutečný začátek jeho mezinárodní kariéry se datuje rokem 1968, kdy debutoval v newyorské Metropolitní opeře (záskokem za slavného Franka Corelliho) - s italskou sopranistkou Renatou Tebaldiovou vystoupil v opeře Adriana Lecouvreur italského skladatele Franceska Ciley. Od té doby trvale hostuje na prestižních světových scénách ve Vídni (premiéra v 1967), Miláně (1969), Londýně (1971) a v dalších metropolích.   Domingo zpívá v šesti jazycích (španělsky, anglicky, italsky, německy, francouzsky a rusky) a v repertoáru má role sahajících od starší hudby přes francouzský, německý a zejména italský romantismus Verdiho, Donizettiho a Pucciniho až k postavám ve Wagnerových operách. Ztvárnil ale i řadu rolí v moderních operách, například titulní roli v opeře První císař soudobého čínského skladatele Tan Duna, který složil soundtracky i k filmům Tygr a drak či Hrdina.   Brzy se začal též věnovat dirigování, debutoval v říjnu 1973 s Verdiho La Traviatou v New Yorku. Domingo ovládá výborně také klavírní hru, stal vyhledávaným představitelem rolí ve filmových přepisech oper a napsal již také vlastní vzpomínky. V roce 1993 založil mezinárodní soutěž pěveckých talentů Operalia a prostřednictvím benefičních koncertů shromáždil miliony dolarů pro oběti různých přírodních katastrof.   Velkou pozornost věnuje i zarzuele a zpívá i muzikálové melodie. V roce 1981 přitáhl pozornost i neoperního publika, když nahrál píseň Perhaps Love s americkým folkovým zpěvákem Johnem Denverem. Ještě více jej ale proslavil projekt Tří tenorů - poprvé vystoupili s velkým úspěchem při zahájení mistrovství světa ve fotbale v roce 1990 v Římě, což později mnohokrát zopakovali.   Domingo je nositelem mnoha ocenění (první cenu Grammy získal již v roce 1971; celkem jich má devět), v roce 2009 například získal jako první umělec Cenu Birgit Nilssonové za přínos opeře.   Domingo se poprvé oženil v šestnácti letech, v 17 již byl poprvé otcem syna Pepeho. Manželství ale dlouho nevydrželo. Podruhé se oženil v roce 1962 s mexickou sopranistkou Martou Ornelasovou, se kterou má dva syny.   Robert Míka  