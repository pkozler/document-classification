 V Alžírsku se pokusilo upálit již sedm lidí  Alžír 19. ledna (ČTK) - Patrně po vzoru tuniského mladíka, jehož pokus o sebevraždu odstartoval v Tunisku sociální nepokoje, se v Alžírku pokusilo na protest proti špatným životním podmínkám upálit sedm lidí včetně jedné ženy. Poslední z nich, pětatřicetiletý muž, který se zapálil v úterý večer, je ve vážném stavu, informovala dnes agentura AFP.   Muž se polil hořlavinou a zapálil nedaleko radnice menšího města přibližně 80 kilometrů východně od Alžíru. Podle alžírského tisku trpěl duševní poruchou.   Alžírské úřady o neštěstí hovoří jako o ojedinělém případu. Podle médií ale od 17. prosince, kdy se nezaměstnaný mladík v sousedním Tunisku pokusil upálit na protest proti tomu, že mu úřady zabavily jediný zdroj obživy, se o podobný čin pokusilo v Alžírsku již sedm lidí.   Na severozápadě Alžírska se na protest chtěla upálit asi padesátiletá žena poté, co jí úřady odmítly poskytnout finanční pomoc určenou pro obyvatele venkovských oblastí. Žena, kterou včas zadržel jeden z místních úředníků, je pouze lehce zraněna na paži.   Tunisan Muhammad Búazízí zemřel na následky popálenin začátkem ledna. Jeho čin je považován za možný impuls pro nepokoje nejen v Tunisku, ale i v sousedních severoafrických zemí. Ve stopách tuniského mladíka se již kromě sedmi Alžířanů rozhodlo jít také několik lidí v Egyptě a v Mauritánii.   drk ank  