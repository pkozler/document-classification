 Veselí n.M.vybralo firmu, která zajistí přestavbu Panského dvora  Veselí nad Moravou (Hodonínsko) 3. ledna (ČTK) - Veselí nad Moravou na Hodonínsku vybralo firmu, která zajistí přestavbu Panského dvora. Investice si vyžádá 46,5 milionu korun včetně DPH. Hotovo bude do konce příštího roku. Jedná se o jednu z největších investic ve městě za poslední roky. ČTK to řekl starosta města Miloš Kozumplík (ODS).   V soutěži se o zakázku ucházelo šest firem. Vyhrála společnost Zlínstav. "Dnes se každý snaží zajistit si zakázku, uvidíme jestli rekonstrukce nepřinese i vícepráce," uvedl Kozumplík.   Město již se stavební firmou podepsalo smlouvu. Práce začnou podle Kozumplíka poté, co to umožní počasí. Hotovo bude do konce příštího roku.   Na místě má vyrůst turistické centrum Veselka určené pro celý region. Bude připomínat jeho historii, dějiny Baťova kanálu i aktuální současné informace. Vybraná firma bude mít za úkol celkovou rekonstrukci stávajícího dvoupodlažního objektu Panského dvora a přístavbu celodřevěné kryté pasáže s přístupem do obou podlaží. Součástí stavebních prací bude rovněž provedení sadových úprav, zpevněných ploch, přípojek inženýrských sítí a oplocení.   Na místě vznikne informační centrum s kulturním zázemím, univerzální společenský sál, zůstane i galerie. Centrum poskytne i zázemí pro cyklisty, které je v regionu díky síti cyklostezek žádané.   vrn sap  