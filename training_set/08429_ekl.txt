 Záchranáři u Floridy převezou pět velryb do stanice v Key Largu  --------------------    Ke zpravodajství: FOTO/aktuality   --------------------    Miami 10. května (ČTK) - Pět přeživších z 21 kulohlavců černých, kteří minulý týden uvízli na mělčině u pobřeží Floridy, bude během následujících pěti dní převezeno do záchranné stanice v Key Largu, aby se zotavili. Další dva se záchranářům o víkendu podařilo dostat na volné moře, dalších 14 ale uhynulo.   "Ve stanici mohou dostat lepší potravu a lepší péči," řekla agentuře Reuters mluvčí amerického Národního úřadu pro oceány a ovzduší (NOAA) Karrie Carnesová.   Kytovci uvízli ve čtvrtek na třech oddělených místech v mělkých vodách Mexického zálivu u pobřeží ostrůvku Cudjoe Key. Navzdory nepřetržitému úsilí záchranářů a dobrovolníků z nich 14 uhynulo. Dva nejzdravější dostali v sobotu čipy, aby bylo možné sledovat jejich pohyb přes satelit, a byli vypuštěni na volné moře. V neděli byli oba stále spolu a mířili z Floridské úžiny severovýchodně do Golfského proudu.   Zbylých pět zvířat zůstává v plovoucích ochranných klecích, kde se o ně 24 hodin denně starají čtyři veterináři a na 500 školených dobrovolníků. "Máme štěstí, že je dobré počasí a nezastihla nás žádná studená fronta nebo bouře," dodala Carnesová. Zatím podle ní není jasné, jak dlouho budou potřebovat péči, než budou moci být vypuštěna do volného moře.   V této oblasti naposledy hromadně uvízli kulohlavci v dubnu 2003, kdy se asi 28 těchto až sedmimetrových kytovců dostalo na mělčinu severně od ostrova Big Pine Key. Většina z nich uhynula během prvních čtyřiadvaceti hodin. O zbylé se dobrovolníci starali dnem i nocí několik měsíců, než se pět kulohlavců podařilo dostat zpět na volné moře.     Odborníci zatím nevědí přesně, co hromadná uvíznutí může způsobovat. Mezi faktory, o nichž se zmiňují nejčastěji, patří nemoci, zranění, škodlivé řasy či dezorientace způsobená lidskými vynálezy, jako jsou sonary.   dk sva  