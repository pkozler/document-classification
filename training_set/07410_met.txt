 Labe ani Ohře nestoupají tak, jak se čekalo  --------------------    Ke zpravodajství: FOTO/aktuality   Rozšířili jsme o 9. odstavec.   --------------------    Ústí nad Labem 15. ledna (ČTK) - Voda v rozvodněných řekách na severu Čech dnes ráno dále stoupá. Na Ohři v Lounech už padl rekord ve výšce hladiny a velmi vysoko se dostala i Bílina na svém ústí v Trmicích, kde během pátku prudce stoupla a korytem nyní teče víc vody než při povodních vloni v srpnu. Obě řeky se na některých místech rozlily do méně osídlených prostor. Poměrně vysoko je ale i Labe v Ústí, které dosáhlo v poledne 677 centimetrů. Hydrologové ale přinesli i dobré zprávy: Ohře i Labe nevystoupí tak vysoko, jak se čekalo.   Správa dolního Labe srovnává aktuální dění s povodní, která prošla krajinou okolo dolního Labe v dubnu 2006. Tehdy vystoupal vodočet na 887 centimetrů a voda zaplavovala domy. V celém kraji zalila celkem 1008 objektů a nejvíce postihla Litoměřicko. Během noci se ale začalo zdát, že by k tomu letos dojít nemuselo - Labe sice dál stoupá a ve 12:00 dosáhlo 677 centimetrů, ale hydrologický model už počítá s pozvolnějším vzestupem, který by měl kulminovat v neděli na 760 centimetrech.   "Velké maléry bývají na 900 centimetrech, takhle zatím očekáváme jen menší rozlivy. Srovnáváme to s podobnou povodní v roce 2006, kdy se řeka rozlévala hlavně na Litoměřicku," řekl ČTK v pátek ředitel povodí Jindřích Zídek.   K osmimetrové hloubce by se řeka mohla přiblížit jen v noci na pondělí. V Ústí přitom rostou protipovodňové stěny, která mají ochránit nejvíce ohrožené nábřeží na Střekově. "Povodňová stěna je postavena na devítimetrovou úroveň," uvedl náměstek primátora Jan Řeřicha. Hráz z pytlů s pískem vyrostla i v Olšinkách. Dál uzavřená je i levobřežní silnice od Lovosic na Děčín a starý úsek Žižkovy ulice. Zatopená je i cesta do Prostředního Žlebu na Děčínsku.   Horší je situace na dvou velkých přítocích Labe. Řeka Bílina dnes v poledne vystoupala v Trmicích na 249 centimetrů a korytem se valí více než desetiletá voda. Průtok činil ve 12:00 zhruba 40,4 metru krychlového, což překonalo i hodnoty z loňského srpna. Větší nápor vody zaznamenali zatím jen jednou. Řeka se zatím na několika místech rozlila do silnic a zahrad.   Historický rekord už padl i na Ohři v Lounech. Hladina tam vystoupala na 560 centimetrů, což je nejvíc od roku 1968, kdy byla dostavěna přehrada Nechranice, průtok ale ještě za rekordem zhruba o deset procent zaostává. Voda zatím zaplavila oblast zahrádkářské kolonie a koupaliště. I v Lounech ale vzestup vody poněkud zaostává za pesimistickou předpovědí. Ta očekávala pro dnešní ráno až 620 centimetrů.   "Vlnu před Louny zbrzdil rozliv na louky, kde nedochází k žádným zásadním škodám; to nás příjemně překvapilo. Dál klesají i přítoky v úseku mezi Nechranicemi a Louny," řekl ČTK dnes ve 12:00 mluvčí Povodí Ohře Jan Svejkovský.   Stav na Ohři hodně závisí právě na Nechranicích. Ty zatím drží odtok na zhruba 300 metrech krychlových i za cenu naprostého naplnění přehrady. Ke kótě přelivu dnes ráno chybělo ještě 1,78 metru, což by při současném tempu plnění vydrželo ještě na 36 hodin. Jakmile hladina dojde až k tomuto bodu, vyrovná se přítok s odtokem. "Snažíme se to řídit tak, aby k tomu došlo ve chvíli, kdy už bude přítok klesat. Přesný vývoj situace závisí na tom, zda už kulminuje stav na horní Ohři," dodal Svejkovský.   Ze zahrádkářské kolonie v Lounech evakuovali hasiči dnes nad ránem osm lidí a šest psů. O kus výše proti proudu zachraňovali hasiči se člunem ze zatopeného kukuřičného pole dvaaosmdesátiletou ženu. "Stála po pás ve vodě," uvedl mluvčí krajských hasičů Lukáš Marvan. Podobný případ řešili hasiči i ve Varnsdorfu, kde tahali z rozvodněné říčky Mandavy podobně ohroženého chlapce.   jtb mal   