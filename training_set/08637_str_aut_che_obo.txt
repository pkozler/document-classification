 Roste zájem o pneu na skútry, klesá o sportovní pneumatiky  Praha 26. června (ČTK) - Češi letos více jezdí na skútrech, naopak opadl jejich zájem o jízdu na silných sportovních motocyklech. Zájem o pneumatiky na skútry letos do května stoupl o 11 procent, naopak poptávka po pneu na sportovní motocykly se snížila o pětinu. Vyplývá to ze statistiky serveru Pneumatiky.cz.   V segmentu motopneu letos registruje internetový obchod Pneumatiky.cz největší poptávku po zboží pro cestovní motocykly, které tvoří 37 procentní podíl prodeje. Loni naopak prvenství v prodeji patřilo pneumatikám pro sportovní motorky, které si v letošním roce pořizuje jen 30 procent zákazníků. Pneumatiky pro skútry potom nakupuje pětina zákazníků.   "V loňském roce celou polovinu z prodeje motopneu tvořily výrobky pro sportovní motocykly. Naopak letos právě na úkor sportovních pneu roste poptávka po pneumatikách pro skútry," uvedl ředitel serveru Vojtěch Schwangmaier.   Důvodem nárůstu prodeje je podle něj zvýšená obliba malých motocyklů mezi českými zákazníky. "Skútr se i u nás stává stále oblíbenějším prostředkem pro dopravu ve městech, jako je tomu tradičně v zemích jižní Evropy," doplnil.   Nárůst zájmu o skútry v ČR se odráží také v aktuálních statistikách policie. Podle údajů za období od ledna do května 2011 se na tuzemských silnicích stalo 45 nehod zaviněných řidičem malého motocyklu, což znamená meziroční nárůst nehodovosti o 66 procent. Podle statistiky Svazu dovozců automobilů vzrostl za pět měsíců prodej nových skútrů do 50 ccm o pětinu na 2290 strojů.   jsa mol    