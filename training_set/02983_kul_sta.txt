 Zakázku na opravu jižního křídla Špilberku získala firma Tocháček  Brno 9. ledna (ČTK) - Zakázku na opravu jižního křídla brněnského hradu Špilberk v hodnotě 120 milionů korun získala brněnská firma Tocháček. ČTK to zjistila z informančího systému o veřejných zakázkách. Rekonstrukce, která by měla trvat nejméně dva roky, má zahrnovat například výměnu střechy a novou fasádu.   Oprava jižního křídla už měla začít loni na podzim, zkomplikovala se však, poté co Brno udělalo technickou chybu při vypisování tendru. Mohla ohrozit čerpání dotací z EU. Už při výběrovém řízení, které bylo vypsáno v srpnu, vyhrála firma Tocháček. Město pak ovšem vypsalo tendr nový, také v něm zvítězila tato firma.   Projekt počítá s opravou jižního křídla hradu včetně terasy. Stavební práce se dotknou také hradní vinárny i zázemí pro letní scénu. Měly by vytvořit nové výstavní prostory a ve východním bastionu komorní letní scénu se zázemím.   Rekonstrukce přijde celkově na 151 milionů korun. Na stavbu získala brněnská radnice evropskou dotaci 42 milionů korun. Rozdíl mezi oběma sumami uhradí město ze svého rozpočtu.   Špilberk se opravuje léta a město už do rekonstrukcí investovalo stovky milionů korun. Dokončení obnovy hradu je jedním z hlavních projektů, jímž chce město povzbudit turistický ruch.   Firma Tocháček, která se zabývá obnovami památek v kraji, se začala podílet na rekonstrukci Špilberku už od 90. let minulého století. V roce 2002 například opravila 2. a 3. nádvoří hradu. Firma vznikla v roce 1991.   lab snm  