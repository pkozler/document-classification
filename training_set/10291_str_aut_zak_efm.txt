 Firmu Renault postihl podle Paříže vážný případ špionáže  --------------------    Ke zpravodajství: FOTO ve Fotobance; ilustrační FOTO ve Fotobance  ID foto: F201101050254501, FO00078809   --------------------    Paříž 6. ledna (ČTK) - Francouzskou automobilkou Renault otřásá případ průmyslové špionáže, který je vážný a je výrazem ekonomické války, sdělil dnes francouzský ministr průmyslu Eric Besson. Upřesnil, že předmětem špionáže byl podle všeho vývoj elektrických automobilů a že vyšetřováni jsou tři členové vedení firmy.   "Ano, případ se bohužel zdá vážný. Výraz 'ekonomická válka', který se zdá mnohdy přehnaný, se zde zcela hodí. Zdá se, že se to týká elektrického automobilu, ale nemohu sdělit více," uvedl ministr v rozhovoru pro rozhlasovou stanici RTL.   Také Renault s odvoláním na zatím neukončené vyšetřování odmítá případ upřesnit. Mluvčí firmy podle agentury AFP jen poznamenala, že se jedná o "vážné skutečnosti". Podle jiných zdrojů se již podařilo prokázat, že se mimo společnost dostaly informace, čímž byly poškozeny zájmy automobilky.   Vývoj a výroba elektrických aut se stala pro Renault, jehož partnerem je japonský Nissan, stěžejním programem. Firma se chystá v polovině roku vrhnout na trh dva typy elektrických aut, a to rodinný sedan Fluence a užitkový vůz Kangoo Express. Koncem roku a v první polovině příštího počítá se zahájením prodeje dalších dvou elektrických modelů, malého auta Twizy a malého sedanu Zoe, dodala AFP.   O průmyslové špionáži v Evropě se nedávno zmínil i server WikiLeaks. Americká ambasáda v Berlíně podle něj došla k závěru, že Francie u svých evropských spojenců průmyslové špionáže uskutečňuje. "Francouzská špionáž je tak rozsáhlá, že škody, které způsobuje německému hospodářství, jsou větší než škody způsobené Čínou nebo Ruskem," citoval norský tisk z nedatované depeše velvyslanectví USA v německé metropoli.   pek vju  