 Berkshire má čtyři kandidáty, kteří mohou nahradit Buffetta  New York 5. ledna (ČTK) - Na seznamu potenciálních kandidátů na nového šéfa investiční společnosti Berkshire Hathaway miliardáře Warrena Buffetta jsou čtyři jména. Ve svém nejnovějším čísle, které vyjde ve čtvrtek, to píše časopis Vanity Fair. Buffett firmu vede od 60. let minulého století a svého nástupce hledá už delší dobu.   Pro podnik je podle Buffetta klíčová role výkonného ředitele, Buffett ale hledá i člověka, který by byl hlavním investičním analytikem. V současné době obě tyto funkce zastává sám Buffett, určil ale, že až zemře, mají se tyto role rozdělit na dva lidi.   Buffettovi je přes 80 let, do důchodu se ale nechystá. Už dříve řekl, že chce být aktivní až do smrti.   Časopis s Buffettem absolvoval asi 11 hodin rozhovorů a výňatky z nich zveřejnil ještě před plánovaným uvedením na novinové stánky. Z rozhovorů například vyplynulo, že i když role výkonného ředitele je klíčová, hůře se hledá vhodný kandidát na funkci hlavního investičního analytika.   Časopis uvedl, že nejžhavějším kandidátem na funkci výkonného ředitele je patrně David Sokol. Ten je přímo z firmy, neboť zastává pozici předsedy správní rady hned ve dvou firmách, které Berkshire ovládá. Jednou z nich je MidAmerican Energy Holdings, druhou NetJets.   Vedle Sokola se podle Vanity Fair hovoří také o Gregorym Abelovi, který je v MidAmerican Energy výkonným ředitelem. Zmínka však padla také o šéfovi zajišťovny Ajitovi Jainovi a řediteli železniční společnosti Burlington Northern Santa Fe Matthewovi Roseovi. Firmu Burlington Northern společnost Berkshire převzala teprve před rokem.   Sokol a Jain jsou jména, která v souvislosti s Buffettovým nástupnictvím padala v posledních letech nejčastěji. Naopak jménům Abel a Rose se zatím tak velké pozornosti nedostávalo.   Pokud jde o pozici hlavního investičního analytika, Buffett řekl, že když by vzal v úvahu všechny lidi, kteří mají v investování za posledních pět let vynikající výsledky, 95 procent z nich by nebral. Berkshire Hathaway v říjnu přijala málo známého manažera Todda Combse, jemuž nejprve svěří asi jen malou část portfolia.   Buffett listu rovněž řekl, že často zmiňovaný manažer Li Lu práci v Berkshire odmítl a upřednostňuje svou nynější činnost. Lu má svou vlastní firmu LL Capital.   spr mha  