 Hlinsko nabídne hotel a ubytovnu dvěma konkrétním zájemcům  Hlinsko (Chrudimsko) 5. května (ČTK) - Hlinsko zatím nenabídne hotel Styl a ubytovnu Horalka k prodeji v dražbě, jak radnice původně uvažovala. Nejdříve je zkusí prodat přímým zájemcům, řekla ČTK starostka Magda Křivanová. Budovy radnice dražila už loni v létě, ale kupec, který by objekty za 12 milionů korun koupil, se tehdy nenašel.   "Situace na realitním trhu je hodně složitá. V tuto chvíli máme oficiální žádost o koupi od Ski klubu Hlinsko, eventuálně o tom uvažuje ještě další zájemce. Budeme jednat s oběma, nakolik je jejich zájem vážný," uvedla Křivanová. Konečné slovo by kupující měli říci do konce května. Obě nemovitosti prodává město společně, získané peníze radnice použije na investice.   "Náš záměr potvrdíme nebo vyloučíme ve chvíli, kdy budeme mít stanovisko finančních ústavů, které by nám v tom měly pomoci zajistit úvěr," řekl ČTK jednatel Ski klubu Robert Vokáč. Využití fungujícího hotelu i ubytovny by se nemělo změnit. Ski klub by nadále využíval suterén Horalky pro vlastní činnost, ostatní by nabídl k pronájmu.   Podle dřívějšího rozhodnutí zastupitelů stále platí, že by se mělo konat druhé kolo veřejné dražby. V případě, že by se našel kupec, by se podle Křivanové muselo sejít mimořádné zastupitelstvo, aby své původní usnesení změnilo a odhlasovalo prodej konkrétnímu subjektu.   dos mol  