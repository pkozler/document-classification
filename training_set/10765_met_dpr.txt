 V Karlovarském kraji zůstává na silnicích rozbředlý sníh  Zprávu jsme doplnili ve 2. odstavci o aktuální informace k provozu na komunikacích v kraji.   --------------------    Karlovy Vary 24. ledna (ČTK) - V Karlovarském kraji v noci na dnešek znovu sněžilo a na silnicích ve vyšších polohách místy zůstává vrstva rozbředlého sněhu. Při teplotách od minus čtyř do minus jednoho stupně mohou být silnice kluzké a sjízdné se zvýšenou opatrností. Hlavní tahy jsou však v současnosti sjízdné bez omezení, oznámil ČTK vedoucí zimní údržby krajských silničářů Josef Bulka.   Řidiči si ale musí v současnosti dávat pozor na kluzkou silnici R6 v okolí Bochova na Karlovarsku, kde z poškozeného nákladního automobilu vytékal olej a znečistil tam úsek dlouhý asi půl kilometru. O jednu dopravní komplikaci méně je na Sokolovsku, kde byla v poledne otevřena mezi Dolním Rychnovem a Citicemi silnice pod železničními podjezdy, kterou minulý týden zaplavila voda. V úseku je zatím snížena rychlost na 50 km/h.   vlm snm  