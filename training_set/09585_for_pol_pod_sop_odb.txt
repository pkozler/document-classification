 Ombudsman Varvařovský pohrozil rezignací, neprosadí-li své změny  --------------------    Ke zpravodajství: AUDIO   Doplnili jsme podrobnosti a citace od 3. odst.   --------------------    Praha 18. května (ČTK) - Veřejný ochránce práv Pavel Varvařovský dnes pohrozil rezignací na svou funkci, neprosadí-li žádnou z osmi zákonných úprav, které doporučil ve zprávě o činnosti ombudsmana za loňský rok. Za nejdůležitější považuje obnovit nárok na podporu v nezaměstnanosti pro propuštěné při nevyplacení odstupného.   "Pokud toto se nepohne, za rok vám tuto zprávu bude podávat někdo jiný. Za rok zprávu o tom, že jsem byl neúspěšný v osmi případech, podávat nebudu," řekl senátorům z ústavně-právního výboru Varvařovský, který je ombudsmanem teprve od loňska. Členové výboru včetně jeho předsedy Miroslava Antla (za ČSSD) vesměs Varvařovskému vyjádřili podporu.   Výplatu podpory v nezaměstnanosti až po uplynutí doby, která odpovídá vyplacenému odstupnému nebo odchodnému, prosadila vládní koalice v rámci úsporných opatření. Úprava ale neřeší, zda člověk odstupné skutečně dostal. "Ta úprava je nemravná i neústavní, neboť lidé jsou pojištěni pro případ nezaměstnanosti," uvedl ombudsman.   Varvařovský chce kvůli tomu ještě jednat s ministrem práce a sociálních věcí Jaromírem Drábkem (TOP 09). Už počátkem roku vyzval ministerstvo, aby úřady práce při výplatě podpory přezkoumávaly, zda propuštěný opravdu odstupné dostal. Pokud se jednání nezdaří, měli by se podle Varvařovského senátoři obrátit na Ústavní soud. "Nemůžete prohrát," slíbil ombudsman.   Senát nicméně ještě předtím asi navrhne obnovení výplaty podpory bez ohledu na odstupné. Počítá s tím novela, kterou předložili senátoři ČSSD v čele s místopředsedou horní komory Zdeňkem Škromachem. Senátní výbory už změnu podpořily, Senát ji pošle sněmovně ke schválení na červnové schůzi.   Ombudsman doporučil ve své zprávě schválit také úpravu, která by jasně vymezila používání omezovacích prostředků v psychiatrických léčebnách. Navrhl rovněž, aby na sirotčí důchod měly nárok i děti, jejichž rodiče neplatili po potřebnou dobu důchodové pojištění. Řešit by to mohla takzvaná malá důchodová reforma, kterou bude Senát schvalovat také v červnu.   Varvařovský by si přál také změnu postavení autorizovaných inspektorů, aby proti jejich certifikátu, který nahrazuje stavební povolení, existoval opravný prostředek. Další navržené úpravy zákonů se týkají komerčních spisoven a památkové péče. Ombudsman by si přál, aby senátoři vyšli vstříc alespoň polovině jeho návrhů.   Senátní výbor se dnes měl zabývat také novelou zákona o obcích a zprávou o činnosti Úřadu pro ochranu osobních údajů, projednávání ale odložil na příští týden.   Martin Horák pba  