 Pytláctví a ilegální obchod s medvědy v Asii stále velmi rozšířen  Kuala Lumpur 12. května (ČTK) - Nelegální obchod s medvědy, jejichž žluč se používá k přípravě tradičních léků a lidových léčiv, zůstává v Asii rozšířeným problémem. Jak se uvádí ve zprávě mezinárodní sítě sledující volně žijící živočichy (TRAFFIC), populaci divokých medvědů dál ohrožuje pytláctví související se získáváním jejich tělesné tekutiny. Agentura DPA zároveň informovala, že Vietnam vydal nové směrnice pro boj proti obchodu s medvědí žlučí, která má údajně léčit zejména nemoci jater.   Podle průzkumu sítě TRAFFIC se tradiční léčiva s použitím medvědí žluči prodávala ve 12 ze zkoumaných 13 asijských zemí. Jedinou výjimkou bylo Macao. Medvěd himálajský a medvěd malajský jsou podle TRAFFIC kvůli pytláctví a ilegálnímu obchodu v ohrožení. "Pokud mají být tyto druhy zachovány, musí se omezit poptávka po jejich žluči," uvádí TRAFFIC.   Výrobky z medvědí žluči byly nalezeny zejména v pevninské Číně, Hongkongu, Malajsii, Barmě a Vietnamu. Jak zpráva upozornila, zatímco tento obchod je v některých asijských státech legální, například v Japonsku a Číně, mezinárodní obchodování je zakázáno úmluvou o mezinárodním obchodu s ohroženými druhy.   V některých případech byla žluč získávána od medvědů chovaných na farmách, často se však jednalo i o medvědy žijící v divoké přírodě, konstatuje zpráva. Studie se zaměřila na Kambodžu, Malajsii, Barmu, Singapur, Thajsko, Vietnam, Hongkong, pevninskou Čínu, Japonsko, Laos, Koreu, Taiwan a Macao.   Vietnamský národní úřad pro cestovní ruch vydal nařízení, podle nichž přijdou o licenci cestovní kanceláře, které nabízejí výlety za medvědy. Často totiž mohou pravidelní turisté, zejména z Jižní Koreje při návštěvách farem dostat žluč přímo po odebrání. Světová společnost na ochranu zvířat toto nařízení přivítala, ale nedomnívá se, že je na dohled konec tohoto lukrativního obchodu.   Odebírání žluči je pro medvědy, kteří jsou často umístění v menších klecích než je telefonní budka, velmi bolestivé. Podle ochranářů je jim tekutina odebírána až třikrát denně. Zvířata v důsledku toho také častěji trpí infekcemi.   Světová společnost na ochranu zvířat označila postup Vietnamu za fantastický krok. Bohužel je země jedinou, která takový krok učinila, uvedl zástupce společnosti Dave Estham. V Asii je podle něj v zajetí na farmách více než 12.000 medvědů.   kav šeb  