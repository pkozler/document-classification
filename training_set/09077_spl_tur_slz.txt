 Údolím Bílé Opavy v CHKO Jeseníky vede nová naučná stezka  Karlova Studánka (Bruntálsko) 28. května (ČTK) - Údolím Bílé Opavy v CHKO Jeseníky vede nová naučná stezka. Je dlouhá šest kilometrů a má celkem 13 zastavení. Nahradila původní, 50 let starou. Společně s pracovníky CHKO ji vybudovali členové společnosti pro přírodu a krajinu Actaea. ČTK o tom informovala mluvčí Moravskoslezského kraje Šárka Vlčková.   Jedním z nejkrásnějších údolí v pohoří Hrubý Jeseník vede naučná stezka už 50 let. Během její existence se ale na informačních tabulích projevil zub času. "I proto byla stezka obnovena. Informační tabule podají návštěvníkům základní informace o přírodě této jedinečné rezervace a nasměrují turisty k vodopádům a smrkovým pralesům," uvedla mluvčí s tím, že dnes dopoledne byla obnovená stezka v Karlově Studánce slavnostně otevřena.   Stezka je dlouhá celkem šest kilometrů a prochází těsně kolem vodopádů. "Na její trase se návštěvníci na 13 panelech mohou dozvědět mnoho zajímavých informací o přírodě i historii údolí Bílé Opavy," uvedl vedoucí Správy CHKO Jeseníky Jan Halfar.   Dodal, že náročnost trasy ale stále zůstává vysoká. "Turisté musejí zdolat několik žebříků, mostků a přechodů prudkých svahů. Kromě vodopádů jsou hlavním tématem stezky přirozené horské smrčiny, které jsou v této části Hrubého Jeseníku mimořádně zajímavé. Na závěr pak projdeme horní hranicí lesa do světa horských luk," popsal trasu.   Na modelaci údolí Bílé Opavy se podílena v posledních tisíciletích především voda, sníh a led. Nesourodost zdejších hornin, jejich nepravidelné vrásnění i odlišná schopnost zvětrávání a odolávání vodní erozi však způsobila, že celé údolí a hlavně samotné jeho dno bylo vyhloubeno značné nerovnoměrně. Tímto vznikly nejen peřeje, hluboké tůně a skalní výchozy, ale právě i vodopády.   dvc pba  