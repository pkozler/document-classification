 Parníková linka do pražské zoo jezdí ode dneška každý den  Praha 1. června (ČTK) - Do pražské zoologické zahrady se ode dneška návštěvníci dostanou parníkovou linkou každý den. Doposud do ní parníky jezdily jen o víkendech. Pravidelný spoj vyplouvá od nemocnice Na Františku, řekl ČTK ředitel Pražské paroplavební společnosti Dušan Sahula. Děti se dnes historickým parníkem Vltava svezly do zoo zdarma.   Pravidelná linka bude od nemocnice odplouvat vždy v 9:00, 10:00, 11:00, 15:00 a 17:00, v opačném směru od zoologické zahrady v 10:00, 11:00, 12:00, 16:00 a 18:00. Pro předem objednané školní výpravy může podle ředitele jet i mimo jízdní řád. Jízdné v jednom směru stojí 100 korun, dětské 60 korun. Víkendovou linku do zoo v loňském roce využilo 50.000 cestujících.   Pražská paroplavební společnost byla založena v dubnu 1865. Na jejím vzniku se významně podílel pražský primátor a nadšený vlastenec František Dittrich.   Vrcholem letošní paroplavební sezóny bude Pohádková jízda historickým parníkem Vltava z Prahy do Drážďan a zpět od 6. do 11. července, řekl Sahula. Pražská paroplavební společnost ji pořádá na počest 170. výročí první úspěšné plavby parníku v českých zemích. Podrobnosti najdou zájemci na webových stránkách  www.paroplavba.cz .   jhr dvd  