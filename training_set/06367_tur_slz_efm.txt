 Řetězec kaváren Starbucks mění logo  --------------------    Ke zpravodajství: FOTO/aktuality   --------------------    Los Angeles 5. ledna (ČTK) - Americký řetězec kaváren Starbucks Corp. dnes představil nové, zjednodušené logo. Starbucks naposledy změnil logo v roce 1992, kdy se začalo s akciemi firmy veřejně obchodovat.   Starbucks, který je největším provozovatelem kaváren na světě, přichází s novým logem v roce, kdy slaví 40. výročí založení. První provozovnu, tehdy obchod s kávou, čajem a kořením, firma otevřela v Seattlu v roce 1971.   Nové logo je celé zelené a stále mu dominuje siréna. Chybí mu však text Starbucks Coffee kolem obrázku. Firma uvedla, že předchozí logo pomohlo Starbucksu učinit z něj jednu z nejznámějších značek světa, nyní však firma cítí, že již není potřeba zdůrazňovat své jméno na každém kroku. Nové logo beze slov se také více hodí do plánů expanze firmy mimo kavárny a na další zahraniční trhy.   Nová verze loga je již čtvrtou verzí. Poprvé firma změnila logo v roce 1987, kdy zmenšila původní sirénu, hnědou barvu pozadí vyměnila za zelenou a černou a pozměnila nápis. Tato změna souvisela s počátkem expanze firmy. Další změna, která upravila postavu sirény, následovala v době, kdy Starbucks vstoupil na akciový trh. Nové logo bude měněno postupně, poprvé se v provozovnách objeví v březnu.   Starbucks má více než 16.000 kaváren po celém světě. Na počátku roku 2008 pronikl řetězec také do České republiky a svou první tuzemskou kavárnu otevřel na pražském Malostranském náměstí. Česko se tak stalo první zemí střední Evropy, kam se řetězec rozhodl vstoupit.   irl mha  