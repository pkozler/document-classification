 Ford investuje 400 milionů dolarů do modernizace továrny  Detroit 18. ledna (ČTK) - Americká automobilka Ford Motor investuje 400 milionů dolarů (7,3 miliardy Kč) do modernizace továrny nedaleko Kansas City, aby v ní mohla vyrábět nový automobil. Oznámila to dnes firma. Udržení závodu v provozu umožní automobilce zachovat zhruba 3750 pracovních míst, napsala agentura Reuters.   Ford nyní z továrny přesunuje výrobu sportovně-užitkového vozu Escape. Zachová v ní však produkci dodávek řady F. Automobilka neupřesnila, jaký nový vůz hodlá v továrně vyrábět.   Společnost Ford již minulý týden oznámila, že během příštích dvou let přijme více než 7000 zaměstnanců, protože spouští výrobu několika nových vozidel. Ford podle svých internetových stránek po celém světě zaměstnává zhruba 163.000 lidí.   Firma v loňském třetím čtvrtletí zvýšila čistý zisk meziročně o zhruba 70 procent na téměř 1,7 miliardy dolarů (přibližně 31 miliard Kč). Automobilka byla zisková ve všech regionech s výjimkou Evropy.   Ford se vyrovnal s krizí v automobilovém průmyslu lépe než jeho domácí konkurenti General Motors a Chrysler. Těm musela pomoci americká vláda a obě automobilky byly dokonce po určitou dobu nuceny využívat bankrotovou ochranu před věřiteli.   pmh jw  