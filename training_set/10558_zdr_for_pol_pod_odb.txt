 Debata o požadavcích lékařů přinesla možnosti dalších jednání  --------------------    Ke zpravodajství: FOTO/aktuality   --------------------    Praha 18. ledna (ČTK) - Žádný zásadní průlom nepřinesl dnešní seminář, jehož cílem bylo pomoci odvrátit ohlášený odchod části nemocničních lékařů. Zástupci opozice, krajů i lékařů se dožadovali jednání s ministerstvem zdravotnictví či vládou o jejich požadavcích, předseda Senátu Milan Štěch (ČSSD) vyzýval k uzavření kompromisu, připravenost k jednání deklaroval i ministr zdravotnictví Leoš Heger (TOP 09).   Ministr slíbil, že probere s premiérem Petrem Nečasem (ODS) záruky, které by dala vláda nespokojeným lékařům, pokud jim nestačí slovo ministra. Zopakoval, že po spuštění reforem lékařům příští rok příjmy stoupnou. Ministr rovněž uvedl, že odstoupí ze své funkce, pokud si lékaři myslí, že se tím problémy vyřeší.   Heger rovněž uvedl, že jeho ministerstvo je na jednání s lékaři stále připraveno. "Posílali jsme nabídky, nebyly vyslyšeny bez předběžných požadavků," podotkl ale.   Předmětem debat byly požadavky lékařů zapojených do odborové akce Děkujeme, odcházíme, mimo jiné zvýšení jejich platů. Přes 3800 nemocničních lékařů kvůli tomu podalo výpověď. Pokud nepřijdou 1. března do práce, hrozí v řadě míst republiky omezení nemocniční péče. Další nespokojení lékaři navíc vypovídají dohody o přesčasech.   Může to narušit činnost nemocnic, mnohde podle odborářů nebude zajištěna ani akutní péče. Ministr nicméně ujišťoval, že akutní péče musí v každém případě zůstat zachována. Připravují se krizové scénáře - pacienti budou přesouváni za péčí, budou koordinovány volné nemocniční kapacity ve spolupráci s kraji, dočasně se může snížit standard péče.   "Nejlevnější řešení, ekonomické i politické, je lékařům vyhovět a získat je na svoji stranu. Bez dohody s lékaři nelze zajistit po 1. březnu ani akutní péči," prohlásil prezident České lékařské komory Milan Kubek. Předseda Lékařského odborového klubu - Svazu českých lékařů Martin Engel uvedl, že zdroje na platy zdravotníků jsou v systému zdravotního pojištění. Unikají prý ale korupcí, nákupy předražených léků a přístrojů. Heger představí ve čtvrtek protikorupční strategií, která by měla začít přinášet peníze na platy zdravotníků už tento rok.   Místopředsedkyně Senátu Alena Gajdůšková (ČSSD) jako viceprezidentka Svazu pacientů vyzvala vládu k přijetí okamžitých opatření. "Z vystoupení pana ministra jsem necítila vůli tuto situaci vyřešit," uvedla senátorka.   Předseda sněmovního zdravotního výboru Boris Štastný (ODS) spíše přilil olej do ohně svou kritikou lékařských odborů, které označil za "kolektivistickou organizaci levicového typu". Poslanec neušetřil ani vedení České lékařské komory, které podle něj dostalo tuto stavovskou komoru na scestí, neboť ji přeměnilo v nátlakovou organizaci současné opozice. Zhruba polovina účastníků semináře na to reagovala během poslancovy řeči protestním opuštěním jinak zcela zaplněného jednacího sálu Senátu.   mhm nam rot  