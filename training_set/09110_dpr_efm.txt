 Praha získá přímé letecké spojení s Poznaní  --------------------    Ke zpravodajství: FOTO/aktuality   --------------------    Praha 13. ledna (ČTK) - Ostravský letecký přepravce Job Air začne od 17. ledna provozovat leteckou linku mezi Prahou a Poznaní. Na dnešní tiskové konferenci to řekl generální ředitel společnosti Petr Lahres. Přepravce v současné době z Prahy provozuje linky do Ostravy, Brna a v prosinci minulého roku rozšířil svoji nabídku o Lipsko v Německu.   Letadla společnosti Job Air - Central Connect Airlines budou mezi Prahou a Poznaní létat od pondělí do pátku jednou denně. Spojení budou zajišťovat letadla Saab 340 s kapacitou 33 míst. Lety jsou, stejně jako všechny ostatní linky společnosti Job Air, určeny převážně pro firemní klientelu.   "Spolupráci s CCA vítáme, protože umožňuje přímý let do Poznaně," prohlásil na dnešní konferenci Jiří Vyskoč, specialista rozvoje letových tras Letiště Praha. V současnosti přímou linku mezi Prahou a Poznaní žádný letecký dopravce neprovozuje.   Společnost Job Air - Central Connect Airlines se v minulosti zaměřovala na leteckou dopravu z ostravského letiště. V současné době provozuje osm vrtulových letadel Saab 340 a svůj letecký park hodlá v příštím roce rozšířit o nový typ letadla.   cfr vju  