 Neuvirth na Ottawu umí, potřetí si letos proti nim připsal výhru  --------------------    Ke zpravodajství: FOTO/aktuality   --------------------    New York 17. ledna (ČTK) - Český gólman Michal Neuvirth podržel Washington v nedělním utkání NHL dvaadvaceti úspěšnými zásahy, dovedl tým k výhře 3:1 nad Ottawou a stal se druhou hvězdou zápasu. Rodák z Ústí nad Labem inkasoval jedinou branku už po 72 sekundách hry z hokejky Mikea Fishera, který se prosadil důrazem v předbrankovém prostoru. Capitals nepříznivý stav otočili až třemi góly v závěrečné třetině. Neuvirth si tak i ve třetím letošním startu proti Ottawě připsal výhru a během této série dostal pouze pět branek.   Třetí hvězdou utkání byl vyhlášen i další český hokejista Martin Havlát, který se jedenáctou brankou sezony podílel na výhře Minnesoty 4:0 nad Vancouverem. Devětadvacetiletý útočník vstřelil v zápase druhý gól týmu, když ve středním pásmu využil chyby Alexe Edlera a samostatný únik úspěšně zakončil střelou mezi betony brankáře Coryho Schneidera. První čisté konto v NHL zaznamenal ve svém pátém startu v soutěži Anton Chudobin, jenž kryl 32 střel soupeře.   lbc  