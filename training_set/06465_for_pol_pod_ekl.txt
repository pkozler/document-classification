 Tomáš Chalupa se ujal řízení ministerstva životního prostředí  Praha 17. ledna (ČTK) - Měsíc po rezignaci ministra životního prostředí Pavla Drobila (ODS) jmenoval prezident Václav Klaus do čela úřadu dosavadního starostu Prahy 6 Tomáše Chalupu (ODS). Přeje si, aby to byla nadlouho jediná změna v koaličním kabinetu ODS, TOP 09 a Věcí veřejných. Chalupa dostal nabídku vstoupit do vlády od premiéra Petra Nečase (ODS) v době vánočních svátků, kdy kabinet čelil aféře kolem údajné korupce na Státním fondu životního prostředí. Jeho úkolem bude vrátit fondu a potažmo celému ministerstvu důvěryhodnost.   Svému někdejšímu mluvčímu a ideovému spřízněnci Klaus popřál mnoho úspěchů ve složité misi, poznamenal, že jde už o desátého ministra během osmi let. "Ministerstvo životního prostředí je mimořádně významnou institucí, řeší spoustu kontroverzních témat," uvedl prezident s tím, že novému šéfovi úřadu přeje dostatečný nadhled a jasnost rozhodování. Chalupa, který už dříve oznámil, že rezignuje na starostenskou funkci, při slavnostním aktu zopakoval, že chce úřad vést "racionálně, bez dogmat a bez ideologií". Z Hradu odjel v doprovodu Nečase přímo do sídla ministerstva ve Vršovicích.   Za své priority pro začátek v úřadu označil Chalupa ochranu ovzduší, protipovodňová opatření, program Zelená úsporám a budoucnost Národního parku Šumava. Hospodaření Státního fondu životního prostředí (SFŽP), který byl v centru údajné korupční aféry kolem jeho předchůdce, chce Chalupa prověřit forenzním auditem. Teprve poté prý uspořádá výběrové řízení na nového ředitele fondu.   Stejně jako Drobil, kterého stála aféra na SFŽP ministerské křeslo, nemá Chalupa bližší vztah k záležitostem ochrany životního prostředí, což kritizuje opoziční ČSSD. Podle stínového ministra životního prostředí Václava Zemka měl Nečas raději vybrat státního úředníka, který by situaci v resortu uklidnil. "V poslední době se stává pravidlem, že na vrcholné funkce jsou jmenováni neodborníci," podotkl Zemek s tím, že to ukazuje na personální uprázdněnost uvnitř ODS. Chalupa by měl do měsíce předložit svou vizi či nástin toho, jak chce problémy svého úřadu řešit.   Ekologické organizace od nového ministra očekávají, že bude chránit lesy a veřejnou zeleň, prosadí nový zákon o ovzduší, usnadní lidem třídění odpadu nebo zajistí pokračování programu Zelená úsporám. Minulý týden mu šestice sdružení, mezi nimi například Hnutí Duha a Calla, nabídla spolupráci. Chalupa by podle nich měl také prosazovat snižování emisí oxidu uhličitého, trvale udržitelnou státní energetickou koncepci a zastat se občanů proti plánům na změkčení hlukových limitů.   Podle zelených, kteří ministerstvo vedli mezi lety 2006 a 2009, způsob jmenování nového ministra ukazuje na hlubokou programovou a personální bezradnost ODS. "Slova premiéra Nečase o tom, jak je třeba pokračovat v neideologickém a nedogmatickém vedení resortu, jen kamuflují fakt, že si ODS s ochranou životního prostředí a zdraví neví rady," uvedl předseda SZ Ondřej Liška.   rem mal  