 Děti v Krnově si mohou odpoledne hrát na zahradách školek  Krnov (Bruntálsko) 2. května (ČTK) - Děti v Krnově na Bruntálsku si už čtvrtý rok mohou odpoledne a o víkendech hrát na zahradách tamních mateřských škol. V jiných městech Moravskoslezského kraje to není obvyklé, pracovníci radnic však ČTK řekli, že je pro děti k dispozici dostatek veřejných hřišť.   Zahrady školek v Krnově se pro děti a rodiče otevírají od května. "Ne všichni rodiče mají k dispozici vlastní zahrady a veřejné prostory jim nemusí vždy vyhovovat. Řada dětských hřišť a sportovišť, která v minulosti vznikala chaoticky a často bez souhlasu města, totiž už dávno dosloužila, nevyhovuje současným normám a může být dětem i nebezpečná," uvedla mluvčí Krnova Dita Círová. Díky možnosti využít hřiště v mateřských školách mohlo město začít s likvidací nejvíce zdevastovaných a už téměř nevyužívaných hracích koutků.   Do projektu Otevřené zahrady se zapojilo všech devět krnovských školek. První čtyři se otevřely už v roce 2008 a postupně se přidaly ostatní. U některých mateřských škol však návštěvníci musejí letos počítat s určitými omezeními.   Školy v ulicích Karla Čapka a Jiráskova se nyní zateplují. "Jejich zahrady by měly být pro veřejnost otevřeny od června, v závislosti na průběhu stavebních prací," informovala Zlata Steuerová z krnovského oddělení školství. Zahrada Mateřské školy Žižkova bude kvůli úpravě průlezek otevřena až od 10. května.   V létě pak bude zavřená zahrada Mateřské školy v ulici Maxima Gorkého, kterou čeká velká přestavba. "Po jejím ukončení v dubnu příštího roku se v ní objeví dva domečky spojené průlezným tubusem, nové herní prvky ze dřeva, lavičky připomínající psa a kočičku, lanové prvky, lezecký parkur, různá prohazovadla, malovací tabule, trampolínka a další atrakce," uvedla Círová.   V Českém Těšíně na Karvinsku si mimo školní hodiny mohou hrát děti v jediné školce, na hřišti základní a mateřské školy s polským vyučovacím jazykem v Polní ulici. "Hřiště hlídá správce, který to tam i řídí, pokud je na hřišti hodně dětí," řekla mluvčí města Dorota Havlíková.   Pro děti je podle ní ve městě dostatek veřejných hřišť. "Úplně nové velké hřiště je v Masarykových sadech. Městští policisté ho na noc zavírají a zase otevírají ráno," řekla Havlíková. Podobné, ale menší hřiště je na stadionu ve Frýdecké ulici, kde je vše od atrakcí pro nejmenší děti až po skatepark. "Také tam je celý den hlídač," uvedla českotěšínská mluvčí. Dodala, že město mělo špatné zkušenosti například se znečišťováním hřišť a na zahradách mateřských škol by byl také problém s dodržováním hygienických předpisů.   V Bohumíně fungují zahrady mateřských škol odpoledne pro školní družiny nebo je školky využívají pro akce rodičů s dětmi. "Odpolední otevření pro veřejnost zatím neplánujeme. Obyvatelé Bohumína po tom nevolají. Ve městě totiž existuje dostatek možností, kde si mohou děti odpoledne i dopoledne hrát," řekla mluvčí Bohumína Lucie Balcarová.   Uvedla, že město mimo zahrady škol a školek provozuje deset dětských koutků a 30 hřišť. "Dětský koutek je v každé ze sedmi městských části, v centru města jsou hned dvě lokality, kde si děti mohou v bezpečí hrát a kde najdou na jednom místě mnoho atrakcí. Jedná se o zábavný areál pro děti Hobbypark v blízkosti akvacentra a Rafinérský lesík rovněž v centru Bohumína," sdělila Balcarová. Připomněla, že tento areál prošel nedávno zásadní proměnou za téměř 18 milionů korun a lidé v něm najdou spoustu dětských atrakcí, ale také například ping pongové stoly. "Není proto divu, že areál lesíku navštěvuje nejen veřejnost, ale i mnohé mateřinky s dětmi," dodala bohumínská mluvčí.   Ani Nový Jičín zatím neuvažoval o tom, že by zahrady mateřských škol zpřístupnil pro veřejnost. "Ve městě je dostatek hřišť, které mohou děti bez problémů využívat," řekla novojičínská mluvčí Marie Machková.   Vlastimil Vyplel snm  