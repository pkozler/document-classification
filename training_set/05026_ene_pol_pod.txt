 Centrální dodavatel elektřiny může Sokolovu ušetřit miliony korun  Sokolov 12. ledna (ČTK) - Až miliony korun chce ušetřit Sokolov výběrem centrálního dodavatele elektřiny pro město a všechny městské organizace. Jediný dodavatel by měl začít dodávat elektřinu pro organizace od poloviny letošního roku po dalších 18 měsíců, další smlouvy už budou dvouleté. Přípravy zakázky trvaly téměř rok, řekl dnes novinářům místostarosta Sokolova Karel Jakobec.   Sokolov a jeho organizace dosud platily za elektřinu zhruba 31 milionů korun za 18 měsíců, na které město zakázku vypisuje. Z toho zhruba polovinu tvoří náklady na distribuci, které zajišťuje jediný dodavatel. Soutěží se jen o dodávku takzvané silové elektřiny.   Komplikovanou přípravu výběrového řízení způsobilo to, že do centrálního nákupu bude kromě samotného města zapojeno dalších 21 městských organizací, včetně technických služeb Sotes a Sokolovské bytové, která se stará o městské byty i dodávku tepla v Sokolově. Podle vedoucího odboru správy majetku města Pavla Berana to představuje 219 odběrných míst, která bylo třeba pečlivě zmapovat, aby bylo možné všechna zahrnout do jednotné dodávky.   Podle zjištění radnice je na trhu v České republice asi 300 dodavatelů elektřiny, kteří se o zakázku mohou ucházet. Jen městským organizacím dodává elektřinu pět subjektů.   "Víme, že minimálně můžeme ušetřit statisíce, což byly nabídky některých stávajících dodavatelů. Zkušenosti z jiných měst ale naznačují, že to bude výrazně více," dodal Jakobec.   Například v podstatně menší Aši ušetří centrální dodávkou elektřiny přes dva miliony korun ročně. Podobně chystá výběr dodavatele, i když formou elektronické aukce, Cheb. Centrální dodávky energií pro své subjekty chce mít také Karlovarském kraj.   Pavel Peňás sap  