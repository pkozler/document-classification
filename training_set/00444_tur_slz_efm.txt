 CK Fischer loni klesl zisk skoro o polovinu na 43 milionů korun  Doplnili jsme další informace ve 4. a 6. odstavci, zprávu jsme celkově upravili.   --------------------    Praha 4. května (ČTK) - Zisk cestovní kanceláře Fischer se loni meziročně snížil téměř o polovinu na 43 milionů korun. Tržby meziročně klesly na 2,13 miliardy korun z 2,58 miliardy. Uvedli to dnes zástupci CK Fischer na tiskové konferenci. Společně s kanceláří Nev-Dama, kterou CK Fischer koupila, hodlá do roku 2013 zvýšit obrat skupiny na 3,6 miliardy korun.   Počet zákazníků se proti roku 2009 snížil zhruba o 9000 na 131.000. "Loňský rok byl pro cestovní ruch vůbec nejtěžším rokem v novodobé historii," řekl výkonný ředitel CK Fischer Jiří Jelínek. Loni se podle něj naplno projevil dopad ekonomické krize a negativně na leteckou charterovou dopravu zapůsobil výbuch islandské sopky, který omezil letecký provoz nad Evropou. Loňský zisk za těchto okolností považuje za dobrý výsledek.   K nákupu cestovní kanceláře Nev-Dama, která se specializuje na prodej lyžařských zájezdů a je ve svém oboru největší na českém trhu, Jelínek uvedl, že značka Nev-Dama nezanikne. Spojení společností bude posuzovat Úřad pro ochranu hospodářské soutěže, což by podle předsedy představenstva CK Fischer Miloše Vyhnala mělo trvat přibližně dva měsíce. Celkovou sumu akvizice společnost neuvedla, podle informací médií se pohybovala kolem 150 milionů korun.   Nev-Dama vznikla v roce 1998 a podle databáze Prodata ji vlastnilo šest fyzických osob. Tržby se loni zvýšily meziročně o dva miliony korun na 779 milionů, výrazně se však snížil zisk ze 7,4 milionu na 1,5 milionu korun. O téměř 1,5 tisíce na 122.800 se meziročně snížil i počet klientů, kteří si loni u této kanceláře zakoupili zájezd.   Letošní sezona bude podle Jelínka pro cestovní kanceláře působící v segmentu leteckých zájezdů obdobně obtížná jako ta loňská. Pro mnoho cestovních kanceláří bude těžké získat dostatečné množství ubytovacích kapacit. Za tím stojí výpadek poptávky po Egyptu a Tunisku, které ostatní turistické destinace nebudou moci plně pokrýt. Pro nabídku na poslední moment tak zřejmě zůstanou volné kapacity právě jen v Tunisku a Egyptě, odhadl Jelínek.   Cestovní kancelář Fischer je členem finanční skupiny KKCG podnikatele Karla Komárka. Fischer patří mezi největší kanceláře na českém trhu, specializuje se na letecké dovolené u moře.   cfr dvd jw  