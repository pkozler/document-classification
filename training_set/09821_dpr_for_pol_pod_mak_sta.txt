 Vláda vyslechne stanovisko ministra Bárty ke kontrole NKÚ  Praha 25. ledna (ČTK) - Dlouhodobé nedostatky v rozvoji dopravní infrastruktury, jež ministerstvu dopravy vytýká Nejvyšší kontrolní úřad, by měla vyřešit nedávno zveřejněná dopravní strategie. Vyplývá to ze stanoviska ke kontrolní zprávě NKÚ, které na středečním zasedání vlády předloží ministr dopravy Vít Bárta. Kontrolní úřad označil dřívější počínání ministerstva při plánování dopravní výstavby za nekoncepční.   Nejvyšší kontrolní úřad se zaměřil na období od prosince 2008 do července 2010. Úřad ministerstvu za dané období vytýká neexistenci trvalé koncepce pro rozvoj dopravní infrastruktury, nedostatečnou koordinaci přípravy akcí či nejasnost kritérií, podle kterých byly akce zařazovány do harmonogramu výstavby. Ministr Bárta v souvislosti s výsledky kontroly NKÚ představí dokument Dopravní sektorové strategie I. fáze, jehož součástí je i nedávno zveřejněná dopravní superstrategie.   Tyto materiály, které stanovují hlavní směry dalšího vývoje v podmínkách omezených finančních zdrojů, již podle Bárty nejsou v rozporu s výhradami Nejvyššího kontrolního úřadu. V rámci zpracovávaných investičních záměrů podle něj například nechybí ekonomická efektivnost staveb připravovaných k realizaci, která je podmínkou pro čerpání prostředků Operačního programu Doprava.   NKÚ kritizoval ministerstvo mimo jiné za to, že v minulosti připustilo, aby byl do harmonogramu výstavby zařazen velký počet akcí bez zajištění finančních zdrojů. To prý napomohlo vzniku současného stavu, kdy není možné všechny stavby realizovat v předpokládaných termínech.   cfr vju  