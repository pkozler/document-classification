 Zeman: Zvláštní útvar žalobců pro boj s korupcí by měl řadu výhod  Praha 11. ledna (ČTK) - Řadu výhod by měl podle nového nejvyššího státního zástupce Pavla Zemana zvažovaný zvláštní útvar státního zastupitelství pro boj s korupcí. Soustředil by odborné žalobce na řešení korupce a mohli by v něm působit také experti na další související oblasti, řekl Zeman při dnešním semináři o korupci v Poslanecké sněmovně.   Nyní korupční kauzy spadají pod okresní zastupitelství. Případům se nemohou věnovat důkladně, protože jsou zatížením jinou trestnou činností, uvedl Zeman.   Státní zástupci, kteří by chtěli ve zvláštním útvaru pracovat, by podle něho museli projít výběrovým řízením. Bylo by patrně také vhodné, aby mohli v útvaru pracovat jen po omezenou dobu. K působení dalších expertů dal Zeman příklad z Německa, kde v takové složce pracovala architektka v souvislosti s korupcí při stavebních zakázkách. Státní zástupci se totiž v projektech nevyzvali. Ke novému uspořádání státních zastupitelství by byla nutná legislativní změna.   V boji proti korupci by měla policie a státní zastupitelství postupovat společně, podotkl Zeman. Případy by se měly vyhledávat. Zeman poznamenal, že v Česku se vede ročně asi 330.000 trestních řízení, z nichž se 110.000 dostane do fáze stíhání. Z toho bylo jen asi 120 případů úplatkářství a dvě stovky případů zneužití pravomoci. "Kdyby tak vypadala realita, mohli bychom si pogratulovat," dodal Zeman.   mbc mkv  