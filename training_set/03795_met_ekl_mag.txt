 V New Orleansu vypracovali systém pro evakuaci domácích miláčků  --------------------    Ke zpravodajství: FOTO ve Fotobance  ID foto:  FO01291076 ,  P201105230862401    --------------------    Brno/New Orleans 25. května (ČTK) - V americkém New Orleansu vypracovali po zkušenostech s ničivými záplavami po hurikánu Katrina v roce 2005 speciální evakuační systém pro domácí zvířata. Ten má příště zabránit tomu, aby lidé odmítali při živelních katastrofách opustit své domovy kvůli tomu, že si s sebou nemohou vzít své domácí miláčky. V Brně to při příležitosti mezinárodního vodohospodářského veletrhu, kde se jednalo i o protipovodňové ochraně, uvedl bývalý starosta New Orleansu Ray Nagin.   Ten byl starostou právě v srpnu 2005, kdy hurikán udeřil. Pod vodou se ocitlo 80 procent města, katastrofa zničila většinu infrastruktury města, nefungovaly školy, nemocnice, ani některé úřady, město podle Nagina málem zbankrotovalo.   V rámci nových protipovodňových opatření, na který se od té doby pracuje, vypracovali odborníci i speciální evakuační systém pro zvířata. "Po Katrině bylo sice evakuováno 96 procent obyvatel města, zbytek ale z různých důvodů zůstal. Někteří lidé nechtěli opustit své domovy kvůli domácím miláčkům," řekl Nagin. Kdyby prý podobná situace vyvstala znovu, budou zřízena "odkládací centra", kam lidé přivedou domácí zvířata; ta budou očipována a bude o nich pořízen záznam, pak budou převezena ve speciálních klimatizovaných autech na sběrné místo mimo nebezpečnou zónu. Majitelé domácích zvířat prý mezitím opustí ohrožené místo v evakuačních autobusech nebo vlacích.   Město od roku 2005 vybudovalo nový protipovodňový systém, který ho ochrání i před stoletými záplavami způsobenými rozbouřeným mořem. Do dnešního dnes stál 14,5 miliardy dolarů. Vedle toho byly posíleny a zmodernizovány i hráze a zařízení na řece Mississippi, které mají město ochránit dokonce před osmisetletou vodu. "Na letošní hurikánovou sezonu jsme připraveni," dodal Nagin. Atlantické období hurikánů začíná v červnu a končí v listopadu.   Řádění Katriny dnes odborníci považují za jednu z největších přírodních katastrof v dějinách USA, zahynulo při ní na 1800 lidí, hmotná škoda dosáhla stovky miliard dolarů.   lab mol  