 UEFA zamítla stížnosti Realu Madrid a Barcelony  Nyon (Švýcarsko) 2. května (ČTK) - Evropská fotbalová unie UEFA zamítla stížnosti Barcelony a Realu Madrid, které španělské kluby podaly na soupeře po vzájemném úvodním semifinále Ligy mistrů. Informovala o tom agentura Reuters.   Zápas, který vyhrála minulý týden Barcelona 2:0, vyvolal mezi velkými rivaly hodně zlé krve. Trenér Realu José Mourinho se po utkání pustil do ostré kritiky sudího, který podle něj chybně vyloučil madridského záložníka Pepeho.   Portugalský kouč také připomněl, že Barcelona netěžila z kontroverzních verdiktů sudích poprvé. Jako příklad uvedl semifinále Ligy mistrů z roku 2009 s Chelsea, v němž prý norský rozhodčí Övrebö upřel londýnskému klubu možná až čtyři penalty.   Katalánský klub se proti Mourinhovým výrokům ohradil a na trenéra, který byl v úvodním semifinále vykázán na tribunu a jeho případem se bude v pátek zabývat disciplinární komise, podal stížnost k UEFA. Real reagoval podáním vlastní stížnosti, ve které obvinil hráče Barcelony ze simulování.   pam ura  