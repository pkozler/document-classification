 Kraj chce zrušit ústav pro tělesně postižené na Vyškovsku  Habrovany (Vyškovsko) 20. ledna (ČTK) - Jihomoravský kraj chce zrušit ústav pro tělesně postižené v Habrovanech na Vyškovsku. Tamní obyvatelé by se postupně měli přestěhovat do bytů v rodinných domech, které jim kraj postaví. Radní Jiří Altman (ČSSD) dnes ústav označil za relikt minulosti, kdy stát tělesně postižené vytlačoval na okraj společnosti. Připustil, že větší část obyvatel z domova nechce, protože mají i přes 70 let a v ústavu strávili víc než polovinu života. Prý tam budou moci dožít.   Přeměna habrovanského ústavu je součástí pilotního projektu, který naplánovalo ministerstvo práce a sociálních věcí. Hradí se z evropských zdrojů. Jihomoravský kraj získal na záměr 100 milionů korun, do Habrovan by mělo jít asi 70 milionů. Dalších 30 milionů korun má jít na obdobný projekt do Kletnice na Břeclavsko.   "Došli jsme všichni na ministerstvu i u nás na kraji k názoru, že v podstatě není žádný objektivní důvod, aby člověk, jehož jediným handicapem je tělesné postižení, žil v ústavu," řekl radní. Nové bydlení má co nejvíc připomínat běžné bydlení zdravých lidí. Handicapovaní budou žít sami nebo v malých komunitách.   V habrovanském zámečku, kde ústav sídlí, dnes žije asi 80 tělesně postižených. O přestěhování do nového má zájem malá část z nich. Většinu naopak změna děsí. Podle Altmana proto kraj postaví bydlení nejdřív pro 18 rozhodnutých. "Ostatní se pak podívají, jak jsou služby zajištěny, jak se jim žije, a jsem přesvědčen, že se to pak potichu překulí za polovinu," řekl. Kdo se nebude chtít stěhovat, bude moci v habrovanském areálu zůstat - kraj zájemcům podle Altmana na bydlení přestaví administrativní objekt v areálu. Mělo by tam být asi 20 míst. Samotný zámek podle podmínek dotace sociálním službám po uzavření sloužit nesmí.   Podle Altmana neznamená nezájem lidí, že by projekt byl špatný. Jen jsou prý v seniorském věku, kdy mají jiné potřeby, přejí si hlavně klid a jistotu, že se o ně někdo postará.   Domy se mají zčásti stavět v Habrovanech, dalšími možnými lokalitami jsou Vyškov, Rousínov i Brno. Konkrétní lokality budou záviset na tom, kde kraj získá pozemky. V Habrovanech se však prý rozhodně bude stavět jen malá část domů výhradně pro lidi srostlé s tamním prostředím. "Nesmí místo původního zařízení vzniknout ústav naležato," řekl radní.   lce sap  