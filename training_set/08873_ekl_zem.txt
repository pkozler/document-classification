 Ujednání s Rakouskem rozšiřuje ochranné pásmo proti lýkožroutovi  Praha/Vídeň 9. května (ČTK) - Dodatek k dohodě s Rakouskem, které rozšiřuje ochranné pásmo proti lýkožroutovi smrkovému v lesích na česko-rakouské hranici z 200 až na 550 metrů, dnes ve Vídni podepsal český velvyslanec Jan Koukal. ČTK to sdělila tisková mluvčí ministerstva životního prostředí (MŽP) Michaela Jendeková. V pásmu bude možné kácet či odkorňovat napadené stromy, jeho rozšíření se dotkne i prvních, tedy nejcennějších zón parku. Proti dodatku protestovalo Hnutí Duha, které tvrdí, že je výsledkem lobbingu rakouského podnikatele a některých jihočeských politiků.   "Obáváme se, že změna dohody je výsledkem lobbingu některých jihočeských politiků ve spolupráci s majitelem rakouských sjezdovek. Jejím skutečným cílem je vytvořit prostor i pro sjezdovky na české straně," uvedl Jaromír Bláha z Hnutí Duha. Soudí, že až bude na Smrčině holina místo nynější divočiny, pak developeři snadněji prosadí sjezdovky.   Kůrovce považuje Bláha jenom za záminku, protože by dohoda jinak musela řešit i to, že holiny vykácené v Rakousku až k české hranici otevírají cestu větru do českých lesů, kde způsobují rozsáhlé polomy. "O předcházení tohoto rizika ale není v dohodě ani slovo," uvedl Bláha.   Dohoda s Rakouskem však podle Bláhy nesmí být v rozporu s českými zákony. Znamená to, že když bude chtít šéf Národního parku Šumava Jan Stráský na Smrčině kácet, musí mít nejdřív takzvané naturové posouzení a výjimky ze zákona o ochraně přírody, které mu umožní poškodit kácením vzácné horské ekosystémy a ohrozit chráněné tetřevy, uzavřel Bláha.   Dohoda o spolupráci při ochraně lesa proti šíření lýkožrouta smrkového přes hranice států na území Šumavy byla podepsána ve Vídni 13. října 2009. Zahrnuje vznik odborné bilaterální skupiny, která se pravidelně schází a vyhodnocuje stav v příhraniční oblasti Smrčina. Česká strana se v ní zavazuje v pásu 200 metrů podél hranic šetrným způsobem zasahovat proti šíření kůrovce. Dodatek dohody, podepsaný s pověřením ministra životního prostředí Tomáše Chalupy (ODS), přesněji vymezuje pásmo zásahů podle druhu porostu v lesnických mapách, v některých místech na zhruba 550 metrů.   vh mkv  