 Podle kuloárů by se mohl stát Chalupa ministrem příští týden  Rozšířili jsme o další informace od 6. odst.   --------------------    Praha 7. ledna (ČTK) - Nového ministra životního prostředí hodlá podle neoficiálních informací premiér a šéf ODS Petr Nečas uvést do úřadu příští týden. V kuloárech se stále jasněji hovoří jako o nástupci odstoupivšího Pavla Drobila (ODS) o poslanci a starostovi Prahy 6 Tomáši Chalupovi (ODS). Podle informací ČTK už je Chalupa v kontaktu s vedením úřadu, který bude zřejmě řídit. Nečas ani Chalupa na dotazy ohledně jmenování nového ministra nereagují.   Ve středu Nečas uvedl, že s výběrem nechce váhat, současně se odvolal na ústavní pravidla pro jmenování nových členů kabinetu, tedy roli hlavy státu v tomto procesu. Vzhledem k tomu, že Chalupa patří mezi oblíbence prezidenta Václava Klause, média nepřipouštějí, že by měl Klaus k Chalupově jmenování nějaké výhrady.   Kandidaturu Chalupy podporuje pražská organizace ODS, která ho loni na jaře odvolala ze svého vedení, znovu se místopředsedou stal v prosinci. Chalupa nepatřil k tvůrcům nedávno sestavené koalice ČSSD a ODS na pražské radnici. Předtím se o něm mluvilo jako o možném kandidátovi na primátora, Chalupa to ale odmítl. Podle některých spekulací by jmenování starosty Prahy 6 do čela ministerstva přivítala část jeho stranických kolegů jako cestu, jak oslabit vliv populárního politika v hlavním městě.   Oblíbencem Klause byl i Drobil, odstoupit musel kvůli korupční aféře na Státním fondu životního prostředí.   Podle některých zdrojů by mohl být nový ministr jmenován v úterý tak, aby se už ve středu účastnil pravidelného jednání vlády. Bude to už sedmý šéf resortu během dvou let.   Stejně jako Drobil nemá ani Chalupa vzdělání vztahující se k ochraně životního prostředí. Studoval žurnalistiku, politologii a historii, později práva. S ochranou životního prostředí se setkal pouze na úrovni komunální politiky podobně jako Drobil. Právě Drobilovu neodbornost kritizovaly od začátku jeho působení na ministerstvu nevládní organizace. Výzvu šéfům koalice "k uvážlivému výběru" jeho nástupce za Společnost pro trvale udržitelný život (STUŽ) ve čtvrtek zveřejnila tajemnice sdružení a vdova po exministrovi Josefu Vavrouškovi Eva.     "Je samozřejmě důležité, aby ministrem byl dobrý manažer, avšak i dobrý manažer musí na tak zodpovědném postu vědět, kam má směřovat. A to bez dostatečných znalostí nedokáže," stojí ve výzvě. Její autoři zdůraznili, že nechtějí navrhovat někoho konkrétního, ale vědí, že existuje několik odborníků, kteří mají dostatečné znalosti, morální předpoklady a erudici k vedení tohoto úřadu včetně schopnosti skloubit ekologické, ekonomické a sociální požadavky.   Hlavním předpokladem pro dobré vedení ministerstva by měla být podle STUŽ odbornost, schopnost komunikace a také takové morální vlastnosti, které ministrovi dovolí odolávat tlakům různých zájmových skupin a zachovat si nezávislost.   red rot   