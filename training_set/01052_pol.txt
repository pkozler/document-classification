 V noci pokračovaly v Egyptě nepokoje a rabování  --------------------    Ke zpravodajství: FOTO/aktuality   --------------------    Káhira 29. ledna (ČTK) - Nepokoje a rabování pokračovaly i v noci a dnes ráno v Káhiře. Oznámila to agentura DPA s odvoláním na očité svědky. Po čtyřech dnech nepokojů a násilností, které si v zemi vyžádaly nejméně 18 mrtvých a přes tisíc zraněných, se prezident Husní Mubarak poprvé obrátil na Egypťany v nočním televizním projevu. Oznámil rozpuštění vlády a přislíbil demokratické reformy.   Ve dvou káhirských čtvrtích zaútočili demonstranti na policejní stanice a osvobodili odtud zadržené osoby. Nepokoje hlásila v noci televizní stanice Al-Džazíra také z Alexandrie.   Podle očitých svědků výtržníci napadli i jeden hotel na silnici vedoucí k pyramidám v Gíze. Došlo prý při tom i ke střetům s turisty. Tato informace zatím nebyla potvrzena.   V noci měl v Káhiře platit zákaz vycházení, lidé ale zůstali v ulicích i po setmění. Demonstranti požadující Mubarakovo odstoupení zapálili sídlo vládní strany. Kromě policie byla v pátek večer proti demonstrantům vyslána i armáda.   Vojáci mimo jiné také chrání vládní budovy v egyptské metropoli a rovněž Egyptské muzeum v centru Káhiry, kde jsou unikátní exponáty, mimo jiné zlatá maska faraona Tutanchamona.     tw          