 Rumunská firma nabízí modlitby přes internet  --------------------    Ke zpravodajství: ilustrační FOTO ve Fotobance  ID foto:  P201101070426601 ,  P201101070423501    --------------------    Bukurešť 14. června (ČTK) - Jedna rumunská společnost přišla s nabídkou duchovních služeb pro vytížené věřící. Za poplatek jim přes internet zajistí modlitby za úspěch, zdraví nebo za odpuštění hříchů. Dnes o tom informovala agentura AP.   Rumunští pravoslavní křesťané obvykle píšou osobní modlitby v kostele, kde je pak za malý poplatek kněží přečte. Nejčastěji prosí o pevné zdraví, úspěch u zkoušek, šťastné manželství nebo se kají kvůli hříchům.   Zaneprázdnění věřící již do kostela chodit nemusejí. Mohou si přes  web  společnosti vybrat z nabídky modliteb, vyplnit jméno osoby, kterou může být i zesnulý člověk, a rozhodnout se, kde a jak často má duchovní takzvané diptychy číst. Zatím jsou v nabídce čtyři kláštery. Za jednodenní službu zaplatí zájemce jedno euro (24 korun), pokud by chtěl modlitbu opakovat celý měsíc, stálo by ho to 24 eur (580 korun). Objednávka je dokončena po internetové platbě.   Rumunská pravoslavná církev, ke které se hlásí přes 85 procent Rumunů, s internetovou nabídkou podle portálu gandul.info nesouhlasí, protože by to mohlo vést k lenosti.   zpt dr  