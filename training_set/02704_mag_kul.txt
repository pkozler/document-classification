 Sung Feng-jün a herec Dušek pořádají koncerty k roku zajíce  --------------------    Ke zpravodajství: FOTO ve Fotobance  ID foto: FO00483565, FO00485681, F201002020227101   --------------------    Praha 24. ledna (ČTK) - Čínská zpěvačka Sung Feng-jün, herec a moderátor Jaroslav Dušek a další umělci oslaví na přelomu ledna a února koncerty nazvanými  Songfest.cz - Rok zajíce 2011  příchod nového roku podle čínského lunárního kalendáře. Akce se koná v Česku již podesáté. Loni se vystoupení Songfest.cz - Rok tygra 2010 konala v Praze, Hradci Králové a Českém Krumlově, v letošním roce k nim přibyl Zlín. ČTK o tom za pořadatele informoval Jiří Sedlák.   Sung Feng-jün při této příležitosti se skupinou PUO představí své nové album asijských písní Malba hlasem - Nezpívám, které na prvním koncertu v Praze za přítomnosti zpěvačky Radůzy také pokřtí. Nahrávka obsahuje deset autorsky upravených původních písní, jejichž společným motivem je step - na Sibiři, v Ujgursku, v západní Číně, Tibetu a Mongolsku.   "Rok zajíce začíná 3. února. Starobylá čínská pověst vypráví, že sedmý den před příchodem nového lunárního roku se bůh kuchyně vydává na cestu do nebeské říše, aby podal Nefritovému císaři zprávu o žití na Zemi a přinesl smrtelníkům požehnání do nového roku. Na toto symbolické setkání starého s novým navazuje i program festivalu," uvedla Sung Feng-jün.   Dodala, že po prudkém tygrovi se můžeme těšit na pozastavení. Rok zajíce prý znamená období míru a harmonie. Je to znamení intuice, citu, jemnosti a klidu, také trochu nerozhodnosti a tajemnosti.   Koncerty se konají 27. ledna v pražském Paláci Akropolis, 29. ledna v Městském divadle v Českém Krumlově, 30. ledna ve Filharmonii Hradec Králové a 1. února v Baťově vile ve Zlíně.   Hosty v Paláci Akropolis budou navíc bubeníci Létající koberec, japonská klavíristka Kayoko Zemanová a čínský bojový tanečník Čchin Fej, v Českém Krumlově pak soubor Jagalmay.   Akce začínají již v 16:00 Barevným jarmarkem zaměřeným na zdravý životní styl a programem pro děti. Návštěvníci se mohou těšit například na orientální tanec, flamenco, tančírnu, degustační čajovnu ČajoMír a stylové občerstvení. Vstup na jarmark je zdarma.   Návštěvníci narození ve znamení zajíce (roky 1903, 1915, 1927, 1939, 1951, 1963, 1975, 1987, 1999, 2011) dostanou speciální "zaječí dárek". Novinkou letošního ročníku Songfest.cz bude otevřené Fórum s tématem Velký horoskop aneb Co říká roku zajíce evropská astrologie, čínská Kniha proměn a mayský kalendář?. Diskusní fórum na internetu povedou spisovatelka Daniela Fischerová a Jaroslav Dušek.   Roman Jireš jnd  