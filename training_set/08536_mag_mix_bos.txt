 Topmodelka Kurková prý ráda vaří a nepodléhá módním trendům  --------------------    Ke zpravodajství: FOTO ve Fotobance  ID foto: F201101200289801, F201101200259601, F201101180208701   --------------------    Berlín 25. ledna (zpravodaj ČTK) - Česká topmodelka Karolína Kurková během berlínského týdne módy, který skončil o minulém víkendu, německým novinářům prozradila, že miluje vaření, ne vždy se řídí módními trendy, a dokonce jim zazpívala. Na předváděcím mole se ale ani jednou neobjevila. Byla totiž oficiální tváří této přehlídky, která představila kolekce na podzim a zimu 2011/2012.   Role divačky byla pro šestadvacetiletou blondýnku nezvyklá. "Tohle moc nedělám. Vždycky jsem na molu. Nikdy si nesednu, neužívám si a nekoukám na molo. Ale je to zábava," pochvalovala si v televizi N-tv svou novou úlohu. Moc se jí prý líbilo také město i předváděné modely.   Ona sama se prý módními trendy úplně neřídí. "Ráda nosím to, co je mi příjemné, v čem se cítím hezky a co je pohodlné. Hodně dám na náladu," tvrdí jedna ze tří nejlépe placených modelek na světě. V oblibě má klasickou, nadčasovou módu, která nepodléhá sezonním trendům.   K ní podle ní patří i černé šaty od pařížského návrháře Azzedine Alaiy, které nosí nejraději. "Přes den si k nim mohu vzít vysoké boty nebo baleríny a večer sexy lodičky na vysokém podpatku," nechala Kurková nahlédnout do své skříně deník Berliner Morgenpost.   Ráda si prý také obléká věci od návrháře Martina Margiela a ze salonů Céline a Chloé. "Velmi si vážím i Karla Lagerfelda. Je to skvělý návrhář a fantastický fotograf," prohlásila na adresu německé ikony světového módního byznysu, která nafotila letošní kalendář Pirelli.   Vedle své práce rodačka z Děčína údajně tráví hodně času v kuchyni. "Miluju vaření zdravých věcí. Kupuji spoustu šťáv, ovoce, zeleniny a obilovin. Vždycky, když mám čas, vařím pro svého snoubence a syna," zmínila v rozhovoru pro Berliner Morgenpost svého partnera Archieho Druryho, který ji v Berlíně doprovázel, a jejich ročního potomka Tobina Jacka. Ten si však krásy německé metropole s rodiči prohlédnout nepřijel a zůstal v New Yorku, kde Kurková žije.   Její kuchařská vášeň prý postoupila tak daleko, že už si jako dárky přeje vybavení do kuchyně. "Teď bych chtěla opravdu dobrý mixér," poznamenala.   Vedle modelingu si Kurková už vyzkoušela i herectví, když se objevila ve sci-fi thrilleru G. I. Joe. V Německu se ale představila také jako zpěvačka a na tiskové konferenci zazpívala přítomným žurnalistů úryvek z hitu zpěvačky Lady Gaga Paparazzi. Později to zopakovala pro nejčtenější místní deník Bild, který její pěvecký výkon zveřejnil na svých  webových stránkách .   "Ráda zpívám a určitě bych ráda zkusila natočit nějakou písničku. Proč ne? Člověk má vyzkoušet všechno," říká nejslavnější česká modelka současnosti, která se v Berlíně vedle módních přehlídek objevila také na několika VIP večírcích, kde byla vděčným terčem fotografů.   Filip Nerad kš  