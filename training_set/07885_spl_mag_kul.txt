 Komiksový pes Snoopy se v Praze objeví v anglicky hraném muzikálu  Praha 3. května (ČTK) - Dětskému i dospělému divákovi znalému angličtiny bude určen nový muzikál Jsi dobrej, Charlie Browne, který od 13. do 21. května uvede  Malé Vinohradské divadlo  v Praze. Představení inspirované příběhy dětského komiksového hrdiny Charlieho Browna a jeho pejska Snoopyho nastudovala společnost  Prague Playhouse , která hry v angličtině v metropoli uvádí od roku 2003. ČTK to dnes oznámila mluvčí souboru Dagmar Caspeová.   Tvůrci muzikálu věří, že jejich představení rozesměje celou rodinu. "Řízné písničky se střídají s dojemnými okamžiky či rozpustilými scénami, které se točí okolo záležitostí jako je dospívání, vítězství v míčové hře nebo pravý význam štěstí," uvedla Caspeová.   Komiks Peanuts (Buráci) vydával kreslíř Charles Schulz v řadě deníků a časopisů od roku 1950; za šest desítek let jeho prostřednictvím vytvořil nejdelší autorský literární příběh v dějinách. Jeho hrdinové se zařadili k největším hvězdám světového komiksu. Celkem bylo uveřejněno 17.897 proužků (stripů). Na vrcholu slávy komiks četlo na 355 milionů lidí v 75 zemích a v překladech do 21 jazyků.   Schulzův komiks byl jedinečný v tom, že v něm vystupují výhradně děti a zvířátka. Svět dospělých lze tušit až za hranicí kresby, rodiče či učitelé se objevují jen v reakcích dětí.   Zároveň to ale není žádná idyla. Hrdinové seriálu - pejsek Snoopy, věčný smolař Charlie Brown se sestrou Sally, ptáček Woodstock a jejich sousedé Linus a intrikánka Lucy - sice působí jako veselé postavičky, jejich skutečné příběhy jsou však prodchnuty jemným a trpkým humorem, vyprávějícím o smůle, deziluzích a osamělosti, zkrátka o realitě tohoto světa.   V Praze působící anglická divadelní společnost Prague Playhouse inscenuje ročně čtyři až pět představení v angličtině. Pořádá rovněž divadelní workshopy, scénická čtení a přednášky.   jnd kš  