 Sedm z deseti lidí prý pracuje díky technologiím i ve svém volnu  --------------------    Ke zpravodajství: GRAFIKA   --------------------    Praha 26. května (ČTK) - Sedm z deseti lidí, kteří v práci využívají internet, kontroluje pracovní mail či služební telefon i doma. Téměř pětina lidí pak přiznává, že si ubytování na dovolené vybírá podle toho, aby tam byl dostupný internet. Vyplývá to z průzkumu agentury Mediaresearch o vlivu moderních technologií na kvalitu života.   Zapojilo se do něj 694 pracujících lidí s přístupem k internetu. Výsledky agentura dnes zveřejnila na jarní konferenci sdružení agentur pro výzkum trhu a veřejného mínění SIMAR v Praze.   Automaticky kontroluje svůj pracovní mail či telefon i doma celkem 71 procent dotázaných. Vůbec to nedělá jen každý desátý člověk. Díky dostupnosti zařízení také 70 procent lidí automaticky počítá s tím, že práci mohou dodělat ve svém volném čase. Třetina s sebou "tahá" neustále různá zařízení, aby byli k zastižení, pokud by bylo potřeba řešit pracovní záležitosti.   Téměř třetina lidí pak uvádí, že jejich kolegové, klienti či dodavatelé spoléhají na to, že budou k zastižení i mimo pracovní dobu - a také se jim tak ozývají a řeší s nimi práci. Celkem 19 procent dotázaných pak přiznalo, že si ubytování na dovolené vybírají podle dostupnosti internetu, aby mohli být ve spojení s prací.   Nové technologie jako chytré telefony, notebooky či iPady pozitivně vnímá víc než polovina lidí, kteří využívají v práci internet. Naopak negativní dopad na život má moderní technika podle tří procent dotázaných.   Velmi pozitivně vnímá nové technologie 26 procent lidí. Díky nim jsou prý flexibilní a mohou pracovat odkudkoliv. Častěji tento názor měli muži. Víc si to mysleli pracující studenti a podnikatelé. Za spíš pozitivní pak považuje přenosné počítače, chytré telefony či iPady 29 procent dotázaných. Častěji jsou to zaměstnanci a lidé z Moravy.   Neutrální postoj má k novým technologiím také 29 procent osob, podle nich mají své klady i zápory. Za zloděje volného času označil chytré mobily a další přístroje každý padesátý člověk. Vadí mu, že je tak neustále dosažitelný. Tři procenta lidí nedokázala odpovědět a desetina dotázaných uvedla, že se jich to netýká. Nové technologie nemají, nebo je v práci nevyužívají.   ktk pba  