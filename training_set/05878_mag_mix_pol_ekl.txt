 Loď Brigitte Bardotové chce u Libye bojovat proti lovu tuňáků  --------------------    Ke zpravodajství: FOTO/aktuality   --------------------    Tripolis 25. května (ČTK) - Proti nelegálnímu lovu tuňáků chce u pobřeží Libye bojovat francouzská herečka Brigitte Bardotová. Loď pojmenovaná po filmové legendě a ochránkyni zvířat by měla v krátké době dosáhnout libyjských vod, informovala dnes agentura DPA.   Pětatřicet metrů dlouhý trimaran, který dříve sloužil k cestám do Jihoafrické republiky, podle agentury AFP koupila společně nadace Brigitte Bardotové a radikální ekologická skupina Sea Shepherd. Slavnostní křest lodi se konal dnes v jihofrancouzském letovisku La Ciotat. Loď se nejdříve vydá do vod Libye, kde třetím měsícem pokračují boje mezi tamními povstalci bojujícími proti režimu Muammara Kaddáfího a jednotkami věrnými libyjskému vůdci.   "Chceme tímto způsobem přímo ve válečné zóně zabránit nelegálnímu lovu tuňáka," řekl dnes podle DPA mluvčí hereččiny nadace Christoph Marie.   Plavidlo francouzské hvězdy doprovodí další loď organizace Sea Shepherd. Misi mají zahájit 1. června. Trimaran, jehož přepravní kapacita je 15 lidí a maximální rychlost asi 44 kilometrů v hodině, by pak měl zamířit do Dánska na protestní akci proti zabíjení delfínů, a do Antarktidy kvůli kampani na ochranu velryb, napsala DPA.   kne kš  