 Ostravská škola získala autorizaci pro mezinárodní maturitu  --------------------    Ke zpravodajství: AUDIO   --------------------    Ostrava 11. května (ČTK) - Mezinárodní škola 1st International School of Ostrava (ISO) získala autorizaci pro poskytování programu světově uznávané maturity International Baccalaureate Diploma Programme (IB DP). Představitelé školy to dnes oznámili na tiskové konferenci. Uvedli, že v České republice tuto mezinárodní maturitu nabízí sedm škol, kromě ISO jsou všechny v Praze.   "Je to nejprestižnější maturita, která na světě existuje. Uznávají ji nejlepší univerzity. Harvard, Cambridge a další školy z celého světa se na IB dívají úplně jinak než na naše maturity, kterým moc nerozumí," řekl ředitel základní školy ISO Brett Gray.   Získání autorizace je podle něj důležitým krokem pro celý region. "Máme příležitost přilákat nejenom studenty, ale i firmy ze zahraničí. Firmy ví, že škola, která má IB akreditaci, je dobrá škola, že to je škola, která je připojená ke světu, k nejlepším univerzitám. Myslím, že pro náš region je to velký krok dopředu," řekl Gray.   Dvouletý diplomový program odstartuje na škole od nového školního roku, první absolventi se zkouškou IB tedy ze školy vyjdou v červnu 2013. Ředitel gymnázia ISO Jan Petrus řekl, že program je určen pro studenty, kteří za sebou mají deset nebo 11 let školní docházky. Za dva roky studia zaplatí každý student školné dohromady ve výši 160.000 korun. "Do prvního ročníku programu se zapojí 16 frekventantů našeho osmiletého gymnázia. Už ale máme i zájemce z jiných domácích i zahraničních středních škol," uvedl Petrus.   Studenti si budou vybírat z šesti oblastí předmětů, z nichž pak zkoušku složí. Při samotné maturitě budou muset mimo jiné napsat obsáhlou strukturovanou esej. "Všechny maturitní práce se posílají do Cardiffu ve Walesu, kde je sídlo hodnotitelů, kteří práce opravují," řekl Petrus.   Představitelé školy informovali, že program v současnosti poskytuje 3147 škol ve 140 zemích světa. V okolních státech je 48 škol v Německu, 31 v Polsku, šest v Rakousku, čtyři v Maďarsku a tři na Slovensku.   "Krok po kroku zkvalitňujeme v Ostravě vzdělávací strukturu. Jsme schopni nabídnout kvalitní vzdělávání všem sociálním vrstvám," řekl náměstek ostravského primátora Martin Štěpánek (ODS).   Škola 1st International School of Ostrava vznikla v roce 2005. V současnosti ji tvoří bilingvní gymnázium a zahraniční základní škola.   vpl hj  