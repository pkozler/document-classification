 Lázně Teplice převzal Popovičův syn, vystřídal Weigla  --------------------    Ke zpravodajství: FOTO/aktuality; VIDEO   --------------------    Teplice 19. ledna (ČTK) - Novým generálním ředitelem Lázní Teplice se stal na začátku letošního roku Radek Popovič, informovala na dnešní tiskové konferenci společnost. Ve firmě se potká se svým otcem, někdejším ředitelem skláren AGC a prezidentem svazu průmyslu Štěpánem Popovičem, který vede dozorčí radu. Nový ředitel ve společnosti pracuje od loňska a ve funkci vystřídal Karla Weigla, který odešel do důchodu po 13 letech ve funkci.   Štěpán Popovič se do firmy přesunul v roce 2009, kdy odešel z vedení skláren do penze. "Naše spolupráce bude bezva. Máme spolu velmi dobrý vztah, mohu se od něj řadu věcí naučit," řekl ČTK devětatřicetiletý Radek Popovič. Do firmy by měl přinést především marketingové zkušenosti ze zahraničí; zhruba polovinu svého dosavadního života strávil v USA, kde studoval a pracoval.   Popovič senior je stále považován za jednoho z nejmocnějších lidí nejen severočeského byznysu, na začátku 90. let stál například u zrodu nejsilnější tuzemské finanční skupiny PPF. Jeho syn se prý svého známého jména nebojí. "Na rovinu, je mi to docela jedno. Neřeším, co se bude kde říkat," řekl.   Lázně Teplice vznikly v roce 1992 a spravují celkem sedm lázeňských domů; mají zhruba 430 zaměstnanců. V posledních letech měly obrat okolo 400 milionů korun. Za loňský rok očekává firma zhruba pětimilionový zisk před zdaněním.   jtb jpt  