 Loďky do Divoké soutěsky ve Hřensku zatím nevyplují, hráz netěsní  Hřensko (Děčínsko) 17. června (ČTK) - Otevření Divoké soutěsky na Kamenici ve Hřensku se nejméně o týden odkládá kvůli netěsnosti hráze. Plavba na lodičkách tam nefunguje od povodně v loňském srpnu. V první z nich, Edmundově soutěsce, ji obec obnovila o Velikonocích. V uplynulých letech bylo jízdné z plavby na lodích v soutěskách řeky Kamenice největším příjmem obce.   "Nepustím tam lidi, dokud si nebudu jistý, že je to bezpečné," řekl ČTK starosta Hřenska Josef Černý. Voda v soutěsce podle něj poklesla asi o výšku jedné klády v hrázi, a proto loď nevyjede proti proudu k hornímu přístavišti. "Na místě teď pracují potápěči," dodal starosta.   Dosud spuštění plavby na loďkách v soutěsce bránila nedokončená přístupová cesta od Mezní Louky, která patří Národnímu parku České Švýcarsko. Náklady na opravy soutěsek starosta vloni po povodni odhadoval na 25 milionů korun, přesto se obec rozhodla neměnit vstupné. Dospělý tak letos zaplatí 70 korun, děti, senioři a handicapovaní 30 korun.   O plavbu na lodičkách v už otevřené Edmundově soutěsce mají turisté zájem, podle starosty jsou lidé zvědaví, jak to tam po povodni vypadá. "Do dnešního dne byla návštěvnost o Velikonocích největší za celou dobu, co je soutěska letos otevřená. Povedlo se i počasí," řekl Černý. Ročně soutěsky navštíví až 150.000 lidí.   "Vloni byla největší návštěvnost paradoxně 6. srpna, den před povodní," dodal starosta. Hřensko vloni v létě zasáhly čtyři záplavové vlny, největší tudy prošla 7. srpna. Úzkým korytem řeky se prohnalo takové množství vody, jaké běžně protéká v Labi. Voda s sebou brala vše, co měla v cestě, rozmetala jezy, kiosek i toalety a soutěsky vrátila do podoby, v jaké zřejmě byly na konci 19. století, než je pro turisty nechal upravit tehdejší majitel zdejšího panství hrabě Edmund Clary - Aldringen. V obci pak řeka utrhla silniční most, zábradlí a několik lávek pro pěší.   "Hřensko se ještě nevzpamatovalo. Práce je tady ještě minimálně na dva roky, zejména v soutěskách," dodal starosta. Obec stále čeká na čtyři dotace od ministerstva pro místní rozvoj, musí ještě opravit například zábradlí kolem řeky Kamenice.     Pro malou obec s 200 obyvateli jsou soutěsky a turistický ruch hlavním zdrojem příjmů. Letos počítá obec s tím, že ze soutěsek a provozování parkovišť získá do rozpočtu kolem 12 milionů korun.   Vanda Králová mol  