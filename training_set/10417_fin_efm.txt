 Akcionáři HPH schválili závěrku za rok 2009, majetek je 20,8 mld.  Praha 14. ledna (ČTK) - Dnešní náhradní valná hromada Harvardského průmyslového holdingu v likvidaci (HPH) schválila účetní závěrku společnosti za rok 2009, podle které majetek HPH činil 20,8 miliardy korun. ČTK to řekl předseda představenstva HPH Karel Staněk. Holding má asi 240.000 podílníků.   Vedení HPH stále podle Staňka pracuje na přípravě žaloby na stát, v níž půjde o desítky miliard korun. Soudit se chce kvůli škodám způsobeným zejména liknavou prací policie, soudů i dalších institucí. To považuje za hlavní příčinu, proč se dosud nepodařilo uzavřít likvidaci holdingu. Nyní vedení holdingu čeká na odvolací řízení soudu se zakladatelem HPH Viktorem Koženým a jeho bývalým likvidátorem Borisem Vostrým.   Na oba byla podána žaloba kvůli podvodu při prodeji holdingu. Kožený tuto kauzu označuje za politicky motivovanou. Soud se zabýval 110 obchody s cennými papíry, které Kožený a Vostrý uskutečnili v letech 1995 a 1996.   Pražský městský soud v červenci rozhodl, že Kožený i Vostrý mají jít za miliardové podvody každý na deset let do vězení s ostrahou. Podle obžaloby dohromady způsobili HPH šestnáctimiliardovou škodu a mají ji nahradit. Kožený i Vostrý jsou stíháni jako uprchlí, jejich advokáti se proti nepravomocnému rozsudku na místě odvolali.   Z dřívějších informací likvidátora HPH Zdeňka Častorála vyplývá, že majetek holdingu spočívá především v zástavních smlouvách a směnkách za Koženého firmami.   HPH vznikl z Koženého Harvardských privatizačních fondů, a poté vstoupil do likvidace. Soud mu zablokoval i část majetku. Likvidaci a konání valných hromad provází řada právních sporů.   fd vju  