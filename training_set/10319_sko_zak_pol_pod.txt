 Na karlovarské ZUŠ zjistily kontroly pochybení za pět milionů Kč  Karlovy Vary 25. ledna (ČTK) - Karlovarský krajský úřad podal trestní oznámení na neznámého pachatele kvůli pochybením, které zjistily kontroly krajského úřadu a České školní inspekce v Základní umělecké škole A. Dvořáka v Karlových Varech. Ztracené nebo špatně použité peníze ve škole dosahují zhruba pěti milionů korun, řekl dnes novinářům krajský radní pro školství Vratislav Emler (Doktoři).   Kontroly kraje se ve škole uskutečnily už před Vánocemi a zjistily, že chybí 935.000 korun za školné žáků. Následné kontroly školní inspekce, která prověřovala hospodaření se státními penězi, jež škola dostává prostřednictvím krajského úřadu, zjistily vážná pochybení v objemu 4,068 milionu korun.   "Šlo o neoprávněné přijetí a následné použití státních dotací na základě neoprávněně vykázaných údajů o počtu žáků v celkové hodnotě 1,741 milionu korun a neoprávněné nakládání s finančními prostředky v období školních let 2008 - 2009 a 2009 - 2010 v hodnotě 2,326 milionu korun," upřesnil Emler. Šlo o neoprávněné zařazení pedagogů do platových tříd, proplácení aktivit, které se ze státních peněz hradit nesmějí, a řadu dalších pochybení.   Kontrola se zabývala obdobím, kdy školu vedl Václav Richter. Ten ale už loni po kontrole kraje z funkce i školy odešel. Pochybení tehdy striktně odmítal.   Kraj nyní řeší i to, jakým způsobem škola neoprávněně použité peníze kraji, potažmo státu vrátí. Celková částka je totiž tak vysoká, že by školu vrácení peněz výrazně poškodilo.   Školu, jejíž bývalé vedení nyní čelí trestnímu oznámení, povede od února nová ředitelka Ingrid Hejnicová - Válková. Ve výběrovém řízení zvítězila z devíti přihlášených uchazečů. Školu zatím povede na dobu určitou do 31. července 2012.   Pavel Peňás snm  