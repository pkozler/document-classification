 Odborníci navrhnou, jak zapsat lázeňský trojúhelník do UNESCO  Karlovy Vary 6. května (ČTK) - Odborníci na památkovou ochranu nebo lázeňství budou koncem května v Karlových Varech debatovat o tom, jak zapsat města ze západočeského lázeňského trojúhelníku - Františkovy Lázně, Karlovy Vary, Mariánské Lázně - na seznam světového dědictví UNESCO. Chtějí vyřešit, zda to bude uzavřená skupina nebo otevřené společenství, do něhož by mohly později přistupovat i další evropská lázeňská místa. ČTK to dnes oznámil hejtmanův náměstek Petr Navrátil (ČSSD).   Karlovarské setkání, které se uskuteční v režii Karlovarského kraje, má být dalším krokem na cestě k zapsání lázeňských míst z regionu do seznamu UNESCO. Podle Navrátila se bude řešit řada procedurálních otázek a dojde určitě i na posuzování českých a zahraničních lázní, které mají zájem o zápis do seznamu UNESCO společně s českými lázněmi. "Setkání k UNESCO je velmi důležité a opět může přiblížit naše záměry ke konečnému cíli. Očekáváme účast řady odborníků z Česka i ze zahraničí," dodal Navrátil.   Za významný posun ke konečnému zápisu lázeňských míst z Karlovarského kraje do seznamu UNESCO považuje chystané jednání v Karlových Varech také primátor města Petr Kulhánek (KOA). Jasno má i v tom, jak při zápisu nadále postupovat. Řekl, že Karlovy Vary usilují o zařazení západočeského lázeňského trojúhelníku do seznamu světového dědictví UNESCO spolu s dalšími významnými evropskými lázeňskými městy. A to s německým Baden-Baden, francouzským Vichy a belgickým Spa.   Společná iniciativa vznikla při jednání zástupců Karlových Varů v Baden- Badenu, který je jejich partnerským městem. Podle Kulhánka už Baden-Baden nabídku na společný postup při snaze o zápis na seznam UNESCO dostal od Vichy. Souhlasil s ní za předpokladu, že budou osloveny rovněž západočeské lázně. "Zápis by se měl ale uskutečnit s tím, že nepůjde o uzavřenou skupinu, do níž by už nikdo další nemohl přistoupit. Nechceme vytvářet jakýsi elitní lázeňský klub," konstatoval Kulhánek.   Jako první by se měla podle Kulhánka dostat na seznam UNESCO skupina nejlépe připravených českých měst, tedy Mariánské Lázně, Františkovy Lázně a Karlovy Vary, společně s Baden-Badenem, Vichy, Spa a případně italským Monte Catiny. V další skupině by pak následovala města, kde příprava k zápisu ještě tak daleko nepokročila. "Určitě tady není nebezpečí, že zájemci z případné další vlny by měli vstup jednodušší. Přísná kritéria pro zápis jsou jasně daná a splnit je musí všichni," dodal Kulhánek.   vlm snm  