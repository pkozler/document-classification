 Letní výprodeje začaly v Polsku, brzy se přidá Rakousko a Francie  Praha 24. června (ČTK) - Za letními výprodeji mohou Češi vyrazit do Polska, Dánska či Slovinska a od soboty do Lucemburska. Razantní snížení cen brzy přijde ve Francii, Rakousku a na Slovensku. Uvedlo to dnes Evropské spotřebitelské centrum (ESC). V České republice začaly výprodeje v půlce června, v Německu začíná letní výprodej vždy poslední pondělí v červenci, které letos připadá na 25. července.   Z dovolenkových destinací začnou slevy 2. července v Itálii, v srpnu na Kypru a koncem července v Bulharsku. "Ve Španělsku slevy určují úřady jednotlivých autonomních oblastí, obvykle je to od 1. července do 31. srpna jako třeba na Kanárských ostrovech nebo na Baleárách. V Madridu však běží už od 21. června a skončí po třech měsících," uvedl Ondřej Tichota z ESC.   Do konce července trvají výprodeje ve Švédsku a Finsku, ve většině zemí však slevy končí koncem srpna. Nejdéle v Evropě lze nízké letní ceny využít do konce října v Rumunsku, zatímco v Lucembursku je konec levných nákupů určen zákonem na 9. červenec.   V jiných zemích, ve Velké Británii, Lotyšsku či na Maltě, si obchody určují období slev podle sebe. Nedá se tak přesně určit, kdy tam vyrazit na levné nákupy.   V České republice zahájili obchodníci letní výprodeje již v polovině června. Tradičně trvají několik týdnů a lidé v nich mohou kromě letního oblečení výhodněji nakoupit například sportovní potřeby či nábytek.   V uplynulých letech tuzemští obchodníci letní slevy zahajovali stále dříve, a kopírovali tak situaci v západní Evropě. Časný začátek výprodejů prosazují v Evropě velké obchodní domy, které argumentují tím, že počátkem července se už velká města vylidní a není komu prodávat.   fsl jw  