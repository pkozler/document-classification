 Havel se stále zotavuje z nemoci, chystá se do lázní  Praha 2. května (ČTK) - Exprezident Václav Havel se nadále zotavuje ze zánětu dýchacích cest, kterým onemocněl na začátku března. Jeho zdravotní stav se zlepšuje pozvolna, období rekonvalescence završí pobytem v lázních ve druhé polovině května. Pracovních akcí se zatím neúčastní, má jen osobní schůzky a jednání, uvedla dnes na dotaz ČTK Havlova tajemnice Sabina Tančevová.   "Pozvání k veřejným vystoupením zatím s lítostí odmítá, účastní se jen jednání a schůzek privátního charakteru. Období rekonvalescence se chystá završit pobytem v lázních v druhé půli května," uvedla Tančevová.   Původně Havlova kancelář předpokládala, že zotavování bývalé hlavy státu potrvá do konce dubna. "Zdravotní stav Václava Havla se zvolna zlepšuje, je stále ve fázi rekonvalescence," podotkla Tančevová.   Letos pětasedmdesátiletý Havel se v březnu léčil na interní klinice Ústřední vojenské nemocnice. Propuštěn byl po necelých dvou týdnech a mohl tak, i když oslaben, stihnout slavnost k uvedení filmu Odcházení, který režíroval podle své původní divadelní hry.   Jakékoli respirační onemocnění je pro něj velmi rizikové, protože má jen půl pravé plíce, část mu lékaři odstranili před 15 lety kvůli rakovině. Oslabily ho i následné časté záněty, kdysi též kouřil a nepřidal mu ani pobyt ve vězení za komunismu. Havla trápí i jiné zdravotní potíže, jeho stav byl vážný nejen v roce 1996 při operaci plic.   Naposledy to bylo v roce 2009, když ležel na klinice ORL v pražském Motole. Byl tam na malé operaci, při níž mu byl odstraněn zánět z krku, a jeho pooperační stav poté velmi zkomplikovalo zahlenění části pravého plicního laloku. Kritický byl jeho stav v roce 1998 během pobytu v Rakousku, kde se musel v Innsbrucku akutně podrobit operaci kvůli proděravělému tlustému střevu. Při loňském pobytu v USA ho trápila arytmie srdce.   lp rot  