 Ceny ropy klesly téměř o dolar za barel kvůli výhledu poptávky  Londýn;New York 1. června (ČTK) - Ceny ropy dnes klesly téměř o dolar za barel, protože nepříznivá čísla o ekonomice zastínila výhled poptávky po ropě. Pokles cen ale mírnil slabší dolarový kurz, násilí na Blízkém východě a výpadek zásobování ve Spojených státech.   Cena severomořské ropy Brent se snížila o 79 centů na 115,94 dolaru za barel. Za květen přitom Brent klesla o 7,3 procenta díky prodejní vlně na trhu komodit ze začátku měsíce. Americká ropa dnes oslabila o 90 centů na 101,80 dolaru.   Zpracovatelský průmysl USA v květnu dále rostl, tempo růstu však prudce zpomalilo a bylo nejnižší od září 2009. Index průmyslové aktivity klesl na 53,5 bodu z dubnových 60,4 bodu. Pokles indexu pak byl nejprudší od roku 1984, uvedl dnes Institut nákupních manažerů (ISM). Zpráva je podle analytiků dalším potvrzením toho, že prudký růst cen energií poškozuje ekonomický růst.   Páteřní ropovod Keystone, jímž proudí asi čtvrtina denního vývozu ropy z Kanady do Spojených států, zatím zůstává mimo provoz. Podle provozovatele ropovodu, kanadské společnosti TransCanada, je potřeba ještě několik dnů, než se podaří zařízení zprovoznit.     Aktuální ceny ropy v dolarech za barel (asi 159 litrů):     BURZA  TYP  KONTRAKT  AKTUÁLNÍ CENA  PŘEDCHOZÍ ZÁVĚR     Londýn - ICE  Brent  červenec  115,94  116,73     New York - Nymex  WTI  červenec  101,80  102,70     pok vju    