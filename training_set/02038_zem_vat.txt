 Na výzkumný program v zemědělství půjde v příštích letech 2,6 mld  Praha 19. ledna (ČTK) - Vláda dnes schválila nový program aplikovaného výzkumu v zemědělství a příbuzných oborech. V letech 2012 až 2018 na jeho realizaci půjde celkem 2,6 miliardy korun, toho 2,25 miliardy ze státního rozpočtu, zbytek by měly dofinancovat soukromé subjekty. Informovala o tom dnes mluvčí ministerstva zemědělství Tereza Dvořáčková.   Program s názvem Komplexní udržitelné systémy v zemědělství 2012-2018 (označovaný také zkratkou KUS) bude rozdělen na tři podprogramy. Zaměřit by se měl na témata jako jsou bezpečnost potravin, biologická rozmanitost, biotechnologie, integrace technologií v oblasti životního prostředí, omezení šíření nových chorob zvířat a rostlin či škůdců rostlin.   "V projektech chce ministerstvo podporovat komplexní řešení a spolupráci mezi výzkumnými a uživatelskými subjekty a také co nejrychlejší transfer výsledků uživatelům a do vzdělávacího procesu," řekla Dvořáčková.   "Realizace navrhovaného Programu bude mít významný vliv na pozitivní spolupráci podniků a výzkumných organizací a na rozvoj podnikatelského prostředí, očekává se výrazné zhodnocení vynaložené podpory ze státního rozpočtu v ekonomických a jiných přínosech aplikovaných výsledků," dodala.   V rámci programu budou vyhlašovány dvoustupňové veřejné soutěže na výzkumné projekty. První veřejná soutěž by měla být vyhlášena v dubnu či květnu. Podmínky veřejné soutěže mají podle ministerstva být zveřejněny na webových stránkách www.eagri.cz a www.nazv.cz.   mjr mha  