 Stráský odvolal úředníka, jenž rozhodoval o kůrovci na Šumavě  --------------------    Ke zpravodajství: AUDIO   Zprávu jsme doplnili v 1. a 3. a 4.odst. o vyjádření Hnutí Duha.   --------------------    Vimperk (Prachaticko) 6. května (ČTK) - Šéf šumavského národního parku Jan Stráský dnes odvolal svého náměstka a zároveň vedoucího oddělení státní správy Tomáše Hlavatého, jenž rozhoduje o výjimce k použití jedů proti kůrovci. Hlavatý to řekl ČTK. Park biocidy rozmístil i v mokřadech, ačkoli na to neměl povolení, potvrdila Česká inspekce životního prostředí (ČIŽP). Parku za to hrozí sankce až milion korun. Ekologové apelují na ministra životního prostředí, aby povolovací řízení v parku prověřil.   "Před půl hodinou mi volal pan ředitel, že ve funkci dneškem končím...," řekl ráno Hlavatý ČTK. Současně Stráský odvolal i dlouholetého vedoucího CHKO Pavla Hubeného. Jejich nadřízeným se stal Stráským dosazený Václav Braun. Hlavatý ČTK řekl, že správní řízení o udělení výjimky k použití biocidů bylo zahájeno koncem března. Úředníci o ní mají ze zákona rozhodnout do 90 dnů.   "Odvolání Hlavatého lze považovat za ovlivňování výsledku správního řízení," řekl ČTK Jaromír Bláha z Hnutí Duha. Zároveň novináře informoval, že ekologové apelují na ministra životního prostředí Tomáše Chalupu, aby prověřil povolovací řízení v parku. Stráský ve čtvrtek České televizi řekl, že neexistují důvody, aby výjimka nemohla být vydána. Pesticidy použil v den, kdy byla jeho žádost doručena úředníkům, což potvrzují i tabulky na otrávených pastích na kůrovce, upozornil Bláha.   "Zákon výslovně zakazuje používání pesticidů v národním parku. Ředitel Stráský potřebuje speciální výjimku, která mu umožní v tomto případě nedodržovat zákon. Jak může předem vědět, že zvláštní povolení dostane? Jak může předem vědět, že posouzení rizik dopadne kladně?" ptá se Bláha.   Stráský dnes ČTK řekl, že chce zjistit, kdo v rezervaci v rozporu se zákonem a příkazem Chalupy otrávené trojnožky a lapáky na kůrovce rozmístil. Pokud viníka najde, bude uvažovat o jeho potrestání. "S mým vědomím to samozřejmě nebylo, já jsem to rozmístění nedělal. Samozřejmě, že zvážím i sankce," řekl ČTK Stráský.   Nejdříve se chce seznámit s výsledkem šetření zaměstnanců parku i České inspekce životního prostředí. "V případě, že obranná opatření byla umístěna na mokrých stanovištích, budou odstraněna," slíbil. Podotkl, že trojnožky se stavěly v době, kdy byl sníh a pracovníci asi nevěděli, kam přesně je staví.   Na používání chemie v rezervaci bez povolení upozornilo ve čtvrtek Hnutí Duha. Zhruba před týdnem podalo podnět k šetření na ČIŽP. Její inspektoři už použití insekticidů potvrdili ve II. zónách. Ty mohou být jak bezzásahové, tak zásahové. Zatím provádí šetření v terénu. Pak budou studovat plány péče o daná území. Jasné ale je, "že správa insekticidy použila, ačkoliv neměla udělenou výjimku," řekla ČTK vedoucí oddělení ochrany přírody oblastního inspektorátu ČIŽP Jitka Koubalíková. Výjimka se podle ní nedá udělit zpětně. Inspekce by měla rozhodnout do 30 dnů.   Všechna obranná zařízení - lapáky (poražené i stojící stromy, na které se feromony lákají lýkožrouti), lapače (umělohmotná zařízení s podobným principem, brouk namísto pod kůrou stromu skončí v šufleti lapače, odkud se musí vysypat), i trojnožky (části kmenů smrků postavených do tvaru jehlanu), se dají použít bez insekticidů, pouze s feromonovými odparníky, které nalákají kůrovce. Kmeny smrků se zavrtanými lýkožrouty se potom musejí z lesa včas odvézt. Pokud se chemie použije, usmrtí je na místě.   Stráský usiluje o to, aby získal speciální výjimku, která mu umožní v parku nedodržovat zákon a použít pesticidy, uvedlo ve čtvrtek v tiskové zprávě Hnutí Duha. Státní správa opakovaně řeší jeho žádost a letos už podruhé zahájila správní řízení, jehož je Hnutí Duha účastníkem. Zatím však výjimka udělena nebyla. Ředitel tedy evidentně vážně a vědomě porušil zákon o ochraně přírody a krajiny, napsali ekologové.   O udělení výjimky k použití chemie proti kůrovci rozhoduje oddělení státní správy, které je součástí Správy Národního parku Šumava. "Ředitel Stráský nemůže v žádném případě předjímat, že výjimku dostane. Nemůže na úředníky státní správy dělat žádný nátlak, měli by se chovat nezávisle," řekl ČTK ráno ještě před Hlavatého odvoláním Bláha.   mi mol  