 Egypt požádal Německo o navrácení busty Nefertiti  Aktualizovali jsme o německé dementi oficiální žádosti v 1. a 5. odstavci. Upravili jsme titulek.   --------------------    Káhira 24. ledna (ČTK) - Egypt oficiálně požádal Německo o navrácení busty staroegyptské královny Nefertiti. Podle agentury AP to dnes oznámila egyptská Nejvyšší rada pro památky. Busta se v Německu nachází od začátku 20. století. Podle Káhiry se asi 3300 let staré umělecké dílo z Egypta dostalo nezákonně. Německo dosud žádosti Egypta odmítalo, busta je podle něj v zemi legálně a na případný přesun je příliš křehká. Německý ministr kultury Bernd Neumann formální žádost ze strany Egypta popřel.   Bustu ženy faraona Achnatona nalezl při vykopávkách v prosinci 1912 archeolog Ludwig Borchard. Artefakt se nachází ve sbírkách berlínského Nového muzea, kde si jej lidé mohli poprvé prohlédnout už v roce 1924.   Egypt tvrdí, že Borchard bustu Nefertiti počátkem 20. století do ciziny pomohl propašovat. Nadace Pruské kulturní dědictví ale uvádí, že vývoz památky byl legální.   Šéf egyptské Nejvyšší rady pro památky Zahí Havás podle agentury AFP oznámil, že oficiální žádost o vrácení busty podpořili egyptský premiér a ministr kultury. Poslána prý byla šéfu nadace Hermannu Parzingerovi, pod kterou Nové muzeum spadá.   Mluvčí německého ministra kultury Philip Wolf však podle agentury DPA řekl, že na dopisu adresovaném nadaci z 2. ledna stojí Havásův podpis, egyptský premiér ani jiní členové vlády ho však prý nepodepsali. Egypt tak podle něj dosud oficiální žádost určenou německé straně nepodal.   Busta ze 14. století před naším letopočtem figuruje na předních místech seznamu starověkých uměleckých artefaktů, které byly během koloniálního období z Egypta prý tajně odvezeny a jež chce Káhira dostat zpět do vlasti. Patří mezi ně například jedna z nejvýznamnějších archeologických památek - Rosettská deska, díky které se evropským vědcům podařilo rozluštit staroegyptské hieroglyfy. Vystavena je v Londýně.   kne mik  