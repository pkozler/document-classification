 Sony se chce stát dvojkou na trhu tabletů, zatím jej ale nemá  --------------------    Ke zpravodajství: FOTO/aktuality   --------------------    Las Vegas 7. ledna (ČTK) - Japonský výrobce spotřební elekroniky Sony má v úmyslu stát se do příštího roku na prudce rostoucím trhu počítačových tabletů světovou dvojkou za firmou Apple a jejím produktem iPad. Na nynějším veletrhu spotřební elektroniky CES v Las Vegas však společnost ke zklamání analytiků žádný tablet nepředvedla.   Sony v některých oblastech špičkové elektroniky podle analytiků zaostává. Na CES z předvedených tabletů zaujaly experty zejména produkt Galaxy Tab od jihokorejského koncernu Samsung a PlayBook od kanadské Research in Motion.   Šéf počítačové divize Sony Kunimasa Suzuku však prohlásil, že jeho firma chce ztrátu rychle dohnat. "Je jasné, že iPad je na trhu tabletů králem. Kdo ale bude druhý a kdo třetí? Zaměřujeme se právě na to. Rádi bychom se stali do roka číslem dvě," řekl Suzuki.   Generální ředitel Sony Howard Stringer v Las Vegas sdělil, že jeho firma zatím vyčkává a zvažuje, zda by její tablet neměl disponovat možností trojrozměrného obrazu. "Jestliže to budeme chtít odlišit od ostatních, předvedeme to zítra, nebo počkáme, dokud to opravdu neodlišíme?" řekl.   Podle analytiků však bude pro Sony obtížné dostat se na trhu tabletů do roku 2012 na druhé místo, jestliže na letošním CES nic neukázala. "Nové tablety už od loňska předvedla řada elektronických výrobců a bude mimořádně obtížné přijít s produktem, který se bude od ostatních lišit a sebere podíl na trhu Applu, který je daleko vpředu," řekl agentuře Reuters analytik firmy T.I.W. Takao Hattori. "Pokud má Sony přitáhnout zákazníky, bude muset přijít se zcela nečekanými prvky," dodal.   Suzuki za důležitou oblast pro Sony označil hry, kde firma vyniká díky své herní konzole PlayStation. "Jednou z možných příležitostí by mohl být telefon založený právě na PlayStation," řekl.   hp jw  