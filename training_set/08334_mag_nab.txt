 Slovenskem putuje kousek kosti svatého Cyrila, láká tisíce lidí  --------------------    Ke zpravodajství: AUDIO; ilustrační FOTO ve Fotobance  ID foto: FO01010058, FO00523306   --------------------    Bratislava 30. ledna (ČTK) - Slovenské kostely na západním Slovensku plní v těchto dnech tisícovky věřících, turistů i zvědavců, aby si mohly prohlédnout vzácný kousek kosti svatého Cyrila. Relikvie se na pouť vydala koncem loňského roku z Nitry, nejdřív byla vystavena v bratislavské katedrále svatého Martina. Na cestě zemí bude až do podzimu příštího roku. Církev tak chce lidem přiblížit činnost soluňských bratrů Cyrila a Metoděje, kteří před více než tisíci lety přinesli na tehdejší Velkou Moravu nejen křesťanství, ale také nové písmo, a umožnili tak rozvoj slovanské kultury.   "Rok 2013 bude 1150. výročím příchodu svatých Cyrila a Metoděje na naše území a chceme, aby se lidé připravili na tento rok, aby měli možnost také poznat obsah jejich mise a aby se také duchovně připravili na toto výročí," řekl ČTK mluvčí Konference biskupů Slovenska Jozef Kováčik.   Relikvií svatého Cyrila je několik centimetrů dlouhý kousek jeho klíční kosti, který je chráněn v průhledném zapečetěném obalu. Pravost kosti dokazuje certifikát Vatikánu. "Je to velmi malinký kousek, který je vložen do schránky," uvedl Miroslav Lyko, mluvčí Nitranské diecéze, kde je kost obvykle uskladněna.   O příchodu vzácné relikvie duchovní v jednotlivých městech a vesnicích věřící předem informují, vysoký zájem však církev překvapil. Na mše, při nichž je kost vystavena, přijíždí více lidí než obvykle. Velkou schránku v kostelích umísťují před oltářem, kde si mohou zájemci pozůstatky svatého Cyrila prohlédnout, případně se u nich pomodlit. Nesmějí se jich však dotknout. Přestože se zatím žádný incident nestal, na zvědavce pro jistotu někdo dohlíží.   "Putování relikvie vyvolává velký zájem po farnostech. Kostely jsou plné, lidé přicházejí, těší se, že mohou projevit úctu, že se mohou zamyslet," řekl ČTK Miloš Kohútek, farář ze západoslovenské Myjavy, kde se relikvie představila tento týden.   Do Skalice, městečka nedaleko slovensko-českých hranic, kde byla kost vystavena v polovině ledna, přicestovali také věřící z Česka. "Přijeli z Moravy, některé farnosti vypravily autobusy," uvedl kaplan skalického kostela Jozef Nádaský.   Část ostatku svatého Cyrila získalo Slovensko v 60. letech minulého století. Aspoň o kousek kosti měli v minulosti zájem také Bulhaři, podle portálu pravda.sk se však nakonec museli spokojit s takzvanou druhotnou relikvií - otiskem kosti na vzácném rouchu.   Cyril, původním jménem Konstantin, zemřel v roce 869 v Římě, pohřben je v tamní bazilice svatého Klimenta. Pozůstatky jeho staršího bratra Metoděje se zatím nenašly, i proto je relikvie svatého Cyrila vzácná. "Nejen ve slovenském měřítku, ale také ve světovém má obrovský význam, protože relikvií svatého Cyrila je velmi málo. Čili všechny země, které přijímají cyrilometodějskou tradici a dědictví, velmi touží po tom, aby měly něco podobného jako Slovensko," dodal Kováčik.   Bratři Cyril a Metoděj přijeli na Velkou Moravu na pozvání knížete Rastislava v roce 863 anebo 864, aby šířili křesťanství. Novým písmem přeložili do staroslověnštiny náboženské texty a celou bibli. Cyril k ní napsal také veršovanou předmluvu Proglas, která se považuje za první literární dílo ve staroslověnském jazyku.   prl dr  