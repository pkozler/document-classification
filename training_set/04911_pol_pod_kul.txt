 Nová galerie v Plzni má dostat územní rozhodnutí; peníze chybějí  --------------------    Ke zpravodajství: AUDIO   --------------------    Plzeň 19. ledna (ČTK) - Nová budova Západočeské galerie v centru Plzně je těsně před vydáním územního rozhodnutí. Projektu, který je součástí vítězné soutěžní přihlášky Plzně jako Evropského hlavního města kultury 2015, zatím ale chybí příslib dotace a jeho náklady se vyšplhaly z původní půl miliardy k 850 milionům Kč. To je pro Plzeňský kraj jako investora nepřijatelná suma. Jeho prioritou jsou dopravní stavby a dostavba klatovské nemocnice. ČTK to řekl hejtman Milan Chovanec (ČSSD).   "Musíme opravit silnice bez toho, abychom si půjčili, tedy hlavně dočerpat evropské zdroje. Dále rozjet západní okruh, protože bez něj nemá Plzeň dlouhodobě šanci se rozvíjet, dostavět klatovskou nemocnici a dát dohromady rozmlácené komunikace po zimě," dodal.   Podle posledních informací má galerie přijít na 700 milionů korun včetně vybavení, ale s DPH se částka šplhá k 850 milionům. "Neumím si představit, že bychom tuto sumu do galerie dali," uvedl hejtman. Původní odhad činil do 500 milionů korun, což je suma, která by se podle něj neměla překročit. "Je to ale pořád o tom, že by minimálně polovina měla být z dotací a na zbylých 200 až 250 milionů Kč by si mohl kraj vzít dlouhodobý hypoteční úvěr a zvažovat, jakým způsobem se vystěhovat z těch současných budov, aby provozně šetřil a postupně je opustil," dodal. Tak bude postupovat krajský odbor kultury, který za přípravou stavby stojí.   Odbor musí spolu s městem komunikovat s ministerstvem kultury. "Očekávám, že Plzeň v rámci Evropského města kultury 2015 alespoň verbálně pomůže, že se vydá společná delegace města na ministerstvo. Dosud se pan ministr k tomu staví tak, že poskytne Plzni zhruba 100 milionů korun, což ten problém neřeší," dodal Chovanec. Žádný příslib dotací zatím neexistuje. Názor jít formátem PPP projektu, tedy postupným splácením nájmu soukromému investorovi, hejtman u tohoto nevýdělečného projektu odmítá. Kraj by nakonec podle něj zaplatil ještě více.   U projektu navíc vyvstaly dva další problémy. "Archeologové tam našli údajně významný nález, ale zásadnější je, že se tam objevila rozsáhlá ekologická zátěž po bývalé benzince, jejíž sanace si vyžádá miliony korun," uvedl hejtman. Kraj teď bude jednat s magistrátem jako vlastníkem pozemku, který by ji měl odstranit. Radnice poskytla pozemek za symbolickou cenu, za nějž jí kraj recipročně převede 1,5hektarový pozemek ve Skvrňanech na výstavbu nového atletického oválu.   "Město s námi nikdy nepodepsalo nějaký závazný dokument o tom, že galerii postavíme. Od začátku říkáme, že uděláme projekt a územní rozhodnutí, ale pokud neseženeme dotace, tak do toho nepůjdeme," uvedl hejtman, i když uznal, že kultura by novou galerii potřebovala. Nedomnívá se ale, že by galerie musela být tak velká. Prvním krokem k zeštíhlení už bylo, že parkování pro návštěvníky a zaměstnance nemá být ve dvou, ale po dohodě s policií jen v jednom podzemním patře.   Václav Prokš jpt  