 DPD chce v Česku postavit tři nové pobočky  Praha 9. května (ČTK) - Expresní balíková firma DPD chce v ČR do tří let otevřít tři nové pobočky. Zároveň rozšíří a modernizuje deset z celkem 12 stávajících dep. Firma to oznámila v tiskové zprávě.   DPD CZ v průběhu prvního čtvrtletí přepravila o 15 procent vnitrostátních a o 30 procent zahraničních zásilek více než za stejné období v loňském roce. Největší nárůst přitom zaznamenala v přepravě soukromým osobám. Nejsilnějším regionem pro doručování zásilek je i nadále Praha. Jde-li o vyzvedávání zásilek, silné zastoupení vedle Prahy zaujímá i Ostravsko, kde jsou umístěna tři logistická centra ICT firem, s nimiž DPD dlouhodobě spolupracuje. Naopak relativně nejslabším regionem jsou jižní Čechy.   "Odhadujeme, že v oblasti firemních přeprav bude trh stagnovat, zatímco přeprava soukromým osobám zaznamená růst kolem deset procent, který se významně projeví v posledním čtvrtletí letošního roku," uvedl ředitel DPD CZ Daniel Mareš.   Společnost DPD byla založena v roce 1976 jako první soukromá balíková služba v Německu. V dnešní době je jedním z předních poskytovatelů přepravních služeb v Evropě. Rozsáhlou síť společnosti tvoří více než 750 dep, v nichž pracuje přes 17.500 zaměstnanců. V České republice společnost působí od roku 1994 jako Direct Parcel Distribution CZ. DPD je součástí nadnárodní skupiny GeoPost.   jsa vju  