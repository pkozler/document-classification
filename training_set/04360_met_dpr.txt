 V Libereckém kraji sněžilo, řidiči by měli jezdit opatrně  Doplnili jsme v 1. a 4. odst. informaci SŽDC o výluce na trati ze Smržovky do Josefova Dolu, přidali klíčové slovo železnice.   --------------------    Liberec 12. ledna (ČTK) - Opatrnou jízdu doporučují dnes ráno motoristům silničáři v Libereckém kraji. Silnice jsou po nočním sněžení většinou mokré nebo na nich leží zbytky rozbředlého sněhu po chemickém ošetření. Všechny vozovky jsou ale sjízdné, řekl ČTK hlavní dispečer Krajské správy silnic Libereckého kraje Pavel Pospíšil. Neprůjezdná je stále železniční trať ze Smržovky do Josefova Dolu na Jablonecku, kterou v úterý večer zablokoval ledový masiv.   Sněžilo hlavně od středních a vyšších poloh, kde podle Pospíšila napadalo až do čtyř centimetrů sněhu, v nižších polohách asi jeden centimetr. "Všechny silnice jsou v současné době ošetřeny. Tam, kde se používá chemický posyp, sníh začíná tát," řekl Pospíšil.   S vrstvou nového sněhu musí motoristé počítat hlavně na silnicích třetí třídy. Pluhy musely vyjet například na silnice v okolí Bedřichova.   Na železnici ze Smržovky do Josefova Dolu dnes musí pracovníci Správy železniční dopravní cesty (SŽDC) odstranit led, který v úterý večer trať zablokoval. Provoz v úseku by měl být obnoven do 12:00, řekl ČTK mluvčí SŽDC Pavel Halla. Pro cestující je po dobu výluky zajištěna náhradní autobusová doprava.   V Libereckém kraji je dnes ráno zataženo se sněhovými přeháňkami. Teploty se pohybují od nuly do tří stupňů Celsia.   jem mol  