 Pardubický kraj chystá další změny v síti svých středních škol  Pardubice 1. června (ČTK) - Pardubický kraj chystá další vlnu změn v síti svých středních škol. Dosud se soustředil na jejich slučování, přizpůsobení klesajícímu počtu žáků vycházejících ze základních škol a sjednocení zaměření studia. Měla by následovat selekce studijních oborů podle jeho uplatnění v praxi, řekla ČTK krajská radní pro školství Jana Pernicová (ČSSD). Absolventi některých škol plní pravidelně registry úřadů práce.   "Doposud se řešily počty dětí a teď se bude dělat specializace škol a jednotlivých oborů. Buď se od příštího roku utlumí o jednu třídu nebo zcela, záleží podle oboru," uvedla Pernicová. Změny jsou podle ní v kompetenci krajské rady, vyjádřit se k nim budou muset ředitelé škol a školský výbor. Budou také vycházet z podkladů úřadu práce a z jednání se zástupci konkrétního regionu, jednotlivých podniků a hospodářské komory. Úpravy musejí být zhruba začátkem září, aby bylo možné vydat pro školní rok 2012/2013 příručku pro děti vycházející ze základních škol.   Úřady práce evidují v Pardubickém kraji nezaměstnané absolventy zvláště z některých středních škol, situace se už několik let nemění. Málo úspěšní v hledání práce jsou například kuchaři, číšníci, absolventi hotelnictví, kosmetičky, zámečníci i některá stavební řemesla.   Podle statistik ministerstva práce a sociálních věcí nemělo na začátku května, tedy skoro rok po ukončení školy, práci například 39 absolventů Střední odborné školy a učiliště v Pardubicích - Polabinách, 36 nedávných studentů Střední odborné školy a učiliště obchodu a služeb v Chrudimi nebo 34 absolventů Střední odborné školy a učiliště v Lanškrouně na Orlickoústecku. Obdobná čísla vykazovaly školy i minulý rok. "Je důležité, aby absolventi v dané oblasti měli i uplatnění," řekla Pernicová.   Školy většinou poukazují na to, že část absolventů nemá zájem pracovat, a dokládají to například tím, že na úřadech práce je po jejich kvalifikaci poptávka. Zaměstnavatelé však často hledají pracovníky s praxí. Někteří studenti po škole podle nich také hledají jen krátkodobé brigády, hlavně v pohostinství, a v registrech pracovních úřadů tak zůstávají i dlouho po ukončení studia. Část také odrazují nabízené podmínky, práce na směny nebo dojíždění.   Nezaměstnanost se nevyhýbá ani studentům, kteří chodili na soukromé školy, například do Labské hotelové školy v Pardubicích. Z absolventů Střední odborné školy a obchodního učiliště v Poličce, kterou zřizuje Svaz českých a moravských spotřebních družstev, bylo na konci dubna nezaměstnaných 40.   Pardubický kraj některé střední školy sloučil či zredukoval už před několika roky. Od loňského roku uskutečňuje další takzvanou optimalizaci sítě středních škol, při níž některé školy spojuje, někdy i odlišného zaměření. Prosadil také snížení počtu prvních ročníků na gymnáziích, podnikatelské a ekonomicky orientované obory převádí na obchodní akademie. Celková kapacita škol by se měla přizpůsobit snižujícímu se počtu žáků vycházejících ze základních škol.   dos snm  