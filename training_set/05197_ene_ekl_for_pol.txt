 Německo letos sníží podporu solární energie až o 15 procent  Doplnili jsme další informace a souvislosti v 7. až 11. odstavci.   --------------------    Berlín 20. ledna (ČTK) - Německo v letošním roce sníží podporu solární energie až o 15 procent. Tamní vláda se na tom podle agentury AP dohodla se zástupci odvětví a uvedla, že snížení podpory umožňuje lepší situace v odvětví spolu s vysokou poptávkou a poklesem nákladů. Německo je největším trhem solární energie na světě a podporu tohoto způsobu produkce energie systematicky snižuje.   "Chceme zodpovědný rozmach solární energetiky, zároveň ale chceme využít potenciálu pro snižování nákladů," řekl novinářům v Berlíně německý ministr životního prostředí Norbert Röttgen. Vzhledem k vysoké poptávce v odvětví je podle něj možné plánované snížení podpory urychlit, aniž by tím utrpěl růst celého odvětví.   Německo loni zvýšilo kapacity k výrobě energie z fotovoltaických článků o rekordních zhruba sedm gigawattů. Celkem tak země disponuje kapacitou solární energie téměř 17 gigawattů.   Právě díky subvencím zažívá trh obnovitelné energie v Německu nebývalý rozmach. Předseda německého Sdružení solárního průmyslu (BSW) Günther Cramer řekl, že snížení subvencí plánované na příští rok se posune už na letošní červenec. Z průběžného vývoje ale prý musí být zřejmé, že celoroční prodej zařízení k výrobě solární energie letos dosáhne alespoň 3,5 gigawattů kapacity. To by byla asi polovina loňské úrovně.   Odvětví podle Cramera doufá, že se mu podaří snížit náklady v takovém rozsahu, aby bylo od roku 2017 soběstačné a žádné další státní subvence už nepotřebovalo. Výrobci solárních panelů plánují zvýšit podíl solární energie na celkové produkci energie v Německu z nynějších asi dvou procent na zhruba deset procent v roce 2020. Celková kapacita pro výrobu solární energie by se tak zvýšila na zhruba 70 gigawattů.   Německo je největším světovým trhem pro fotovoltaiku, která přeměňuje sluneční paprsky na elektřinu. Odvětví zažilo nebývalý rozmach už po roce 2000, kdy byl v Německu přijat nový zákon o obnovitelných zdrojích energie. Ten investorům garantuje, že po dobu 20 let budou za energii ze slunce dostávat vyšší ceny, než jsou na trhu.   Vlastníci energetické sítě v Německu mají v současné době povinnost nakupovat elektřinu z fotovoltaiky v ceně 29 eurocentů (asi 7,10 Kč) za kilowatthodinu. To je vysoko nad tržní cenou energie z konvenčních zdrojů a pro domácnosti i firmy je to důvod k tomu, aby si instalovaly zařízení k výrobě solární energie.   V praxi to vypadá tak, že vlastníci sítě většinu mimořádných nákladů na výkup solární energie přenášejí na spotřebitele. Celková částka, kterou museli spotřebitelé takto zaplatit, loni podle odhadů činila 13 miliard eur (zhruba 317 miliard Kč). Firmy v odvětví solární energie nyní čelí stále citelnější čínské konkurenci, ministr Röttgen ale subvence pro tyto podniky obhajuje a vydává je za modelový příklad úspěšných ekonomických programů.   "Když chcete mít náklady pod kontrolou, a přitom zajistit, že bude expanze fotovoltaiky pokračovat, pak toto je ta nejlepší cesta," podotkl ministr.   Podle sdružení BSW odvětví solární energetiky nyní v Německu zaměstnává asi 130.000 lidí. Plánované změny subvencí, které ještě bude muset schválit parlament, počítají do letošního července se snížením podpory v rozsahu od tří do 15 procent. Záležet bude na tom, jak bude vypadat situace v odvětví, tedy především na odbytu. S dalším snížením subvencí se počítá i příští rok.   Německo je největším světovým výrobcem fotovoltaických zařízení, odvětví ale v poslední době čelí silné konkurenci především čínských výrobců. Výkonný ředitel BSW Carsten Körnig řekl, že firmy proto usilují o zvýšení konkurenční schopnosti i exportu. "Asijští výrobci jsou teď vážnou konkurencí. Vláda v Číně dělá v tomto smyslu opravdu hodně, mají program (subvencí) za miliardy," řekl Körnig.   spr jw  