 Olomoucký kraj podpoří školy v environmentálním vzdělávání  Olomouc 19. ledna (ČTK) - Školy a školská zařízení v Olomouckém kraji mohou i v letošním roce žádat o dotace na environmentální vzdělávání, výchovu a osvětu. Hejtmanství na program uvolnilo stejně jako v minulém roce 560.000 korun. Zájem o příspěvky je každoročně vysoký zejména ze stran základních škol, převis poptávky očekává vedení kraje i letos, řekl dnes novinářům náměstek hejtmana Olomouckého kraje Pavel Sekanina.   "Žadateli mohou být školy a školská zařízení na území Olomouckého kraje. Peníze jsou určeny na informační a propagační materiály, obnovu zahrad či pozemků pro environmentální využití či spolupráci škol s veřejností," uvedl Sekanina. Zájemci mohou na projekty získat až 30.000 korun.   Projekty mohou zájemci podávat do 21. února. Nejaktivnějšími žadateli obvykle bývají základní školy, zájem většinou zhruba 2,5 krát převyšuje možnosti projektu. Dalších 290.000 korun letos kraj věnuje i na pořádání konferencí či seminářů, které se na tuto problematiku zaměří.   Podle Sekaniny hejtmanství na environmentální vzdělávání, osvětu, výchovu a aktivity spojené s touto oblastí věnuje ročně řádově až miliony korun. Peníze je možné získat mimo jiné i z významných projektů Olomouckého kraje. Vedení kraje schválilo také koncepci environmentální výchovy a osvěty pro letošní a příští rok. Cílovými skupinami podpory mohou být vedle škol také veřejnost, veřejná správa či podnikatelé.   srd sap  