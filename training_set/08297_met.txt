 Mráz a sníh zasáhly jižní část USA, ruší se stovky letů  New Orleans 9. ledna (ČTK) - Mráz a sněžení dnes zasáhly jižní část Spojených států. V Louisianě byl kvůli počasí vyhlášen stav ohrožení, v georgijské Atlantě zrušily aerolinky několik set letů. Mrazivé počasí podle agentury AP potrvá až do pondělí.   Louisianský guvernér Bobby Jindal oznámil, že stav ohrožení vyhlásil, aby se stát mohl lépe připravit na očekávané problémy. Předpokládá se, že v důsledku mrazů přijdou lidé o elektřinu i o dodávky vody.   V sousedním státu Mississippi se očekává až 23 centimetrů sněhu. Na silnicích podle meteorologů hrozí ledovka. Úřady už vyzvaly řidiče, aby pokud možno nevyjížděli.   V Georgii by podle meteorologů mohlo spadnout až 15 centimetrů sněhu. Aerolinky Delta Airlines kvůli očekávané kalamitě zrušily 325 letů z Atlanty nebo do Atlanty. Konkurenční společnost AirTran Airways ruší 280 letů.   V jižní části USA nejsou problémy se sněhem obvyklé. Kalamitní situaci zde proto může způsobit i menší sněhová nadílka než na severovýchodě země.   str ank  