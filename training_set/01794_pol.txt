 Policie v Tunisu rozehnala protivládní demonstranty  Tunis 31. ledna (ČTK) - Tuniská policie dnes tvrdě rozehnala shromáždění několika desítek mladých lidí v centru tuniské metropole. Podle agentury AFP šlo o zbytky demonstrantů, kteří u budovy ministerstva vnitra žádali demise funkcionářů ministerstva.   Policisté použili k rozehnání demonstrantů obušky a slzné granáty. Některé z manifestantů bili obušky, i když už leželi na zemi. Několik mladých lidí odvlekli do policejních vozů a odvezli je.   Během dopoledne několik skupin demonstrantů pochodovalo jednou z hlavních tříd Tunisu a požadovalo odchod všech funkcionářů ministerstva vnitra, kteří patřili k bývalé vládní straně svrženého prezidenta Zína Abidína bin Alího. Někteří požadovali i demisi ministra, jenž byl nedávno jmenován do přechodné vlády.   Na hlavní třídě metropole ale do odpoledních hodin zůstala menší část demonstrantů. Někteří zaútočili na vitríny obchodů a vzápětí proti všem zasáhla pořádková policie. Její zásah trval jen krátce a následně nastal v centru města klid.   Navzdory několika málo střetům v Tunisku už od víkendu panuje faktický klid. V pátek večer pořádkové síly násilím vyklidily třídu Kasba, kde se soustřeďovala protestní shromáždění proti přechodné vládě, která stojí v čele této severoafrické země od pádu prezidenta bin Alího v polovině ledna.   hit hej  