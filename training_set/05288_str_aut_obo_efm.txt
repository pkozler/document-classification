 Toyota loni zvýšila prodej, zůstala světovou jedničkou před GM  Rozšířili jsme ve 3. a 4. odstavci o údaje o prodeji Opelu, divize GM. Doplnili jsme klíčové slovo Opel.   --------------------    Tokio/Detroit 24. ledna (ČTK) - Japonská společnost Toyota Motor v loňském roce zvýšila svůj celosvětový prodej o osm procent na 8,42 milionu vozů. Zůstala tak již třetí rok za sebou největší automobilkou na světě. Pouze těsně ale předstihla amerického konkurenta General Motors, jehož prodej loni stoupl o 12 procent na 8,39 milionu vozů. Informovaly o tom dnes agentury AP a Reuters.   Toyota byla loni zasažena problémy s kvalitou automobilů. Její prodej ve Spojených státech mírně klesl, zatímco GM na tomto trhu vykázala nárůst o více než šest procent. V Číně, která je největším automobilovým trhem na světě, prodej GM stoupl o 29 procent, zatímco prodej Toyoty se zvýšil o 19 procent.   Německá automobilka Opel a její sesterská značka Vauxhall, které patří do skupiny GM, zaznamenaly v loňském roce mírný pokles prodeje o 2,4 procenta na 1,21 milionu vozů. Nižší prodej se očekával kvůli ukončení programu šrotovného, které naopak podpořilo prodej předloni. Opel je podle GM druhou nejsilnější značkou celé skupiny. GM má celkem devět značek, nejoblíbenější je Chevrolet.   Navzdory nižšímu prodeji se však Opelu podařilo zvýšit svůj podíl na trhu v 18 ze 27 evropských zemích, mimo jiné v Británii, Francii, Itálii a Španělsku. Celkově podíl Opelu na trhu stoupl ve čtvrtém čtvrtletí meziročně o půl procentního bodu na 6,25 procenta. Za celý rok byl tržní podíl automobilky v Evropě 6,7 procenta.   General Motors má nyní podle agentury AP šanci vrátit se zpátky na pozici světové jedničky. Mluvčí GM George Hansen však uvedl, že to pro automobilku nepředstavuje důležitou záležitost. "Nesoustředíme se na to, kdo je číslo jedna," prohlásil Hansen.   Společnost Toyota si svou vedoucí pozici na trhu vybudovala nabídkou spolehlivých automobilů za rozumnou cenu. Na její pověst výrobce kvalitních vozů však v poslední době mají negativní dopad rozsáhlá svolávání automobilů k opravě.   Firmu se navíc snaží sesadit z vedoucí pozice na trhu německý konkurent Volkswagen. Ten je nyní největší automobilkou v Evropě a do roku 2018 se hodlá stát největším výrobcem automobilů na světě. Společnost Volkswagen, jejíž součástí je česká Škoda Auto, loni zvýšila celosvětový prodej o 13,5 procenta na rekordních 7,14 milionu vozů.   Bez zahrnutí divize pro výrobu miniautomobilů Daihatsu Motor a divize pro produkci nákladních vozidel Hino Motors se loni prodej Toyoty zvýšil o osm procent na 7,53 milionu vozů. V Japonsku tento prodej stoupl o 14 procent na 1,57 milionu vozů a v zahraničí o šest procent na 5,96 milionu vozů.   Toyota připravila GM o pozici největší světové automobilky podle objemu prodeje v roce 2008. Předtím GM vládla světovému automobilovému trhu více než tři čtvrtě století.   Předloni prošla GM bankrotovým režimem. V rámci rozsáhlé restrukturalizace prodala některé značky a přeměnila se v menší podnik, který má pružněji reagovat na požadavky zákazníků.   "General Motors si vede dobře, je to jasná známka jejího znovuzrození," řekl k údajům o loňském prodeji GM analytik automobilového průmyslu Jasuaki Iwamoto ze společnosti Okasan Securities.   pmh irl mha vju  