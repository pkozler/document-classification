 Dobeš a Kalousek nebudou posílat dotace ČSTV, ale přímo svazům  --------------------    Ke zpravodajství: FOTO/aktuality; AUDIO; VIDEO   --------------------    Praha 20. ledna (ČTK) Ministr školství Josef Dobeš a ministr financí Miroslav Kalousek představili nový plán financování sportu. Letos pošlou dotaci 270 milionů korun přímo sportovním svazům, nikoli jako dosud Českému svazu tělesné výchovy, jehož vedení ztratilo jejich důvěru. Kalousek slíbil, že celková letošní dotace ve výši více než dvě miliardy korun zůstane v dalších letech přinejmenším zachována díky zdanění sázkového průmyslu.   Oba ministři se dnes v Praze sešli se zástupci dvanácti největších sportovních svazů a seznámili s novým projektem. Ze státních dotací se zatím týká jen 270 milionů, které jsou v rozpočtu určeny pro sport od ministerstva financí. Rozdělování dalších 1,9 miliardy z kapitoly ministerstva školství se prozatím nemění, ale Kalousek naznačil, že i tuto sumu chce v budoucnu rozdělovat přes důvěryhodného partnera.   Oba ministři dlouhodobě kritizují vedení ČSTV za špatné hospodaření a dávají mu za vinu současnou situaci v Sazce, v níž je ČSTV majoritním akcionářem. Změnu ve financování zdůvodnili tím, že chtějí, aby peníze byly určeny pro sportovní činnost, nikoli na platy funkcionářů. Svazy si prý díky tomu polepší a svazy jsou s novou metodikou podle Dobeše spokojeny.   Ministr školství zdůraznil, že mimořádná dotace 270 milionů je jen provizorní "záplatou", aby sport přežil letošní rok. Kalousek slíbil, že celková dotace určená pro sport nebude dále klesat.   Peníze se chystá najít především ve zdanění sázkového průmyslu. "Nechci slibovat, že to bude víc, ale určitě to nebude méně. Stát nerezignuje na podporu sportu," řekl Kalousek. Peníze ale chce posílat sportovním partnerům, kteří budou mít důvěru. Dobeš předpokládá, že nová pravidla začnou platit od roku 2013.   jo smr gi  