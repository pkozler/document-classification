 Asociace sester chce vyšší platy i pro sestry, ne jen pro lékaře  Praha 31. ledna (ČTK) - Česká asociace sester (ČAS) nesouhlasí s požadavkem lékařských odborů, aby dvě miliardy korun slíbené na zvýšení platů zdravotníků šly pouze na platy lékařů. Šéfka ČAS Dana Juráskové o tom dnes jedná s premiérem Petrem Nečasem (ODS) a v úterý chce jednat ministrem zdravotnictví Leošem Hegerem (TOP 09). Na Facebooku ale skupina sester tvrdí, že by mělo být vyhověno hlavně požadavkům lékařů.   Podle šéfa lékařských odborů Martina Engela se k akci Děkujeme, odcházíme sestry nepřipojily, a tak musejí počkat se zvýšením platů až na reformu. Nečas nesouhlasí s tím, aby peníze šly jen lékařům, Heger nechává rozhodnutí na ředitelích nemocnic s tím, že by přednostně měli přidat lékařům. V ČR je zhruba 80.000 sester, z nich 15.000 je v ČAS.   Proti oficiální politice ČAS se postavila skupina sester s názvem "Jsem zdravotní sestra a akci Děkujeme, odcházíme plně podporuji". Sbírá podpisy na podporu požadavků lékařských odborů, a to nejen platových, ale i na reformní kroky. Dnes dopoledne bylo pod peticí 8349 podpisů. Iniciativa vznikla 21. ledna po mimořádném sněmu ČAS, který vyhlásil, že akci lékařů nepodpoří a k výpovědím sestry vyzývat nebude. Záleží prý na zvážení každé sestry, zda výpověď chce dát.   Skupina v otevřeném dopise veřejnosti, který zaslala Nečasovi, Hegerovi a předsedům Poslanecké sněmovny a Senátu Miroslavě Němcové a Milanu Štěchovi, informuje, že za pár dní od svého vzniku má již 800 členů. Petici uzavře 10. února, pak ji předá Hegerovi i celé vládě.   "Nemůžeme říci, že by naše skupina nebyla ráda za navýšení platů všech zdravotníků, ale momentálně jde zejména o lékaře. Prioritní je v tuto chvíli zachování dostupnosti péče, stažení výpovědí lékařů a jejich návrat zpět, a tudíž musí být vyhověno hlavně jejich požadavkům," uvádí se v otevřeném dopise, který má ČTK k dispozici. Sestry očekávají, že v další vlně navyšování platů, které je spojeno s reformou, se nezapomene na ně ani ostatní zdravotnický personál.   Engel v nedělních Otázkách Václava Moravce České televize řekl, že není asociál, ale platy sester by se měly řešit až v druhé fázi. Kdyby se totiž suma rozmělnila i mezi další personál nemocnic, na lékaře by podle něho zbylo málo. "Říci automaticky, že to půjde jen na lékaře a na sestry kašlem, to není možné. Proto také důsledně mluvím o platech zdravotnického personálu," řekl ve stejném pořadu premiér.   nam rot  