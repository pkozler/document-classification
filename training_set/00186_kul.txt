 S PKF zahraje hornista Baborák, dirigovat bude Bělohlávek  Praha 6. ledna (ČTK) - Přední český orchestr Pražská komorní filharmonie (PKF) zahraje tuto neděli ve Dvořákově síni Rudolfina pod taktovkou svého čestného dirigenta a zakladatele Jiřího Bělohlávka. V Koncertu pro lesní roh a orchestr od Paula Hindemitha se představí světově uznávaný hornista Radek Baborák. Zazní také dvě suity od Igora Stravinského a Pátá symfonie Ludwiga van Beethovena.   Slavný dirigent Bělohlávek, který je v současné době šéfdirigentem prestižního Symfonického orchestru BBC v Londýně, se od září 2012 na čtyři roky stane šéfdirigentem a hudebním ředitelem České filharmonie (ČF).   Baborák patřil k zakládajícím členům PKF, kde začínal ještě jako studující hráč právě pod Bělohlávkovou taktovkou. Bělohlávek založil těleso v roce 1994. Baborák poté působil jako sólohornista v Mnichovské a Berlínské filharmonii. Od loňského roku se aktivně věnuje umělecké činnosti v České republice. V PKF se na koncertech objevuje jako sólista i se svými hosty jako dramaturg a zároveň interpret v novém pořadu nazvaném Salon Radka Baboráka.   Bělohlávek podepsal šéfdirigentskou smlouvu s Českou filharmonií na konci prosince 2010. K ČF se tak vrátí po 20 letech, kdy zde krátce působil jako šéfdirigent. V posledních deseti letech bývalá vedení ČF opakovaně usilovala o jeho angažmá, podařilo se to s podporou ministerstva kultury až designovanému řediteli Davidu Marečkovi. Ten se funkce ujme začátkem února.   Bělohlávek bude s novým vedením ČF ještě v tomto roce jednat o detailech budoucí spolupráce, jedním z jeho přání prý bylo zlepšení finančních podmínek hráčů v orchestru, ale i jejich pracovního nasazení.   Bělohlávek novinářům po podpisu smlouvy řekl, že se na práci s českými filharmoniky těší. Šéfdirigentský post v ČF považuje za velké uznání a vyznamenání, ale také závazek. S londýnským orchestrem BBC vystoupí v roli šéfa naposledy 8. září 2012 na BBC Proms, pak se k tělesu bude pohostinsky vracet.   mrz mkv  