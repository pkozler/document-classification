 Loňský rok byl nejteplejší od počátku měření v roce 1850  Ženeva 20. ledna (ČTK) - Loňský rok byl nejteplejší od zahájení soustavného měření globálních teplot v roce 1850. Potvrdila to Světová meteorologická organizace, která je součástí systému OSN. Potvrdila tak tvrzení například americké vesmírné agentury NASA z minulého týdne. Například britští meteorologové tento týden uvedli, že teplejší než 2010 byl rok 1998.   Podle Světové meteorologické organizace byla průměrná teplota roku 2010 0,53 stupně Celsia nad průměrem z let 1961-1990. Je to jen o 0,01 stupně víc než v roce 2005 a o 0,02 nad průměrem z roku 1998. Ze statistického hlediska jsou tyto rozdíly zanedbatelné, upozornila organizace.   Rekordně se zmenšil i ledový příkrov Arktidy, severní polární oblasti. V posledním měsíci uplynulého roku byl nejtenčí v historii všech zaznamenaných prosincových údajů.   Věčný arktický led pokrýval v prosinci v průměru 12 milionů čtverečních kilometrů, což je o 1,35 milionu pod směrodatným prosincovým průměrem z období 1979 až 2000.   zdp hej  