 Student Agency loni zvýšila obrat, zisk zůstal zhruba 100 mil.Kč  Brno 20. ledna (ČTK) - Brněnský přepravce Student Agency podnikatele Radima Jančury loni zvýšil obrat o desetinu na 4,5 miliardy korun. Zisk byl podle předběžných odhadů stejný jako v roce 2009, tedy 100 milionů korun. ČTK to sdělil mluvčí firmy Aleš Ondrůj.   Podle něj byl loňský obrat zatím rekordní; v roce 2009 a 2008 se pohyboval kolem čtyř miliard korun. Na růstu obratu se podle mluvčího podílel ve většinové míře server dovolená.cz.   Podle Ondrůje firma plánuje další, zhruba desetiprocentní nárůst obratu i pro tento rok. Do těchto odhadů se však nezapočítávají výsledky dceřiné firmy RegioJet, která bude v Česku a na Slovensku provozovat vlakovou dopravu.   Student Agency chce letos nabrat dalších 250 lidí. Nyní jich má 1000. Pro portál dovolená.cz by firma chtěla přijmout 140 lidí. Pro tyto účely společnost plánuje využít další kancelářské prostory v Brně.   lab mol      