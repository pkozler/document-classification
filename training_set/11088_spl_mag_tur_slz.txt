 Francouzské luxusní restaurace budou týden vařit za polovic  --------------------    Ke zpravodajství: FOTO ve Fotobance  ID foto:  FO01229850 ,  FO00181965 ,  F200908310617301    --------------------    Paříž 15. června (ČTK) - Francouzské luxusní restauranty včetně těch oceněných michelinskými hvězdami budou v týdnu od 19. do 25. září vařit za poloviční ceny. Kampaň má do podniků pro gurmány přilákat i méně movitou klientelu a zbavit "haute cuisine", tedy vysokou gastronomii, nálepky něčeho přehnaně okázalého.   Duchovním otcem kampaně Tous au Restaurant (Všichni do restaurace) je slavný šéfkuchař Alain Ducasse, jenž se pyšní 19 michelinskými hvězdami a provozováním nóbl restaurací v New Yorku, Tokiu a Paříži. V akčním týdnu budou podniky jako pařížský Benoit nabízet dvojí menu za cenu jednoho s nadějí, že přilákají více klientů.   "Lidé se často bojí vejít, nejen kvůli ceně, ale protože nevědí, co je čeká, neboť mají o gastronomii určitou představu," řekl šéf Ducasseovy gastronomické společnosti Alain Ducasse Entreprise Laurent Plantier.   "Je mnohem snadnější zajít si na hlavní ulici do vaší místní restaurace, která je součástí řetězce, protože víte, že vás tam rádi uvidí a nemusíte se bát jídelního lístku a že si budete připadat směšní," řekl Plantier agentuře Reuters.   V restauraci Bistrot 7 ve Valence na jihu Francie nabídne michelinská kuchařka Anne-Sophie Picová stylové, ale srozumitelné menu: farmářská rajčata s krémovou mozzarellou, ravioli z jehněčího masa na mátě a kořeněné sýry. To vše včetně vína za 57 eur (1380 korun) pro dva.   Odvážnější strávníci se mohou rozhodnout pro trochu hůře vyslovitelné pochoutky jako je losos nakládaný s madagaskarským pepřem Voatsiperifery.   Do Ducasseovy kampaně se zapojí i třemi hvězdami oceněný restaurant Jacques et Régis Marcon ve městě Saint-Bonnet-le-Froid, jenž připraví menu o třech chodech za 80 eur pro jednoho, což je pro mnohé jistě stravitelnější cena než obvyklých 140 až 175 eur.   Ducasseův Benoit se chystá vyrukovat s menu pro dva za 70 eur. Čtyři chody zahrnou telecí jazyk, kuřecí frikasé, sýry a plněné profiterolky.   "Gastronomie ve Francii pravděpodobně zajímá jen pět procent z těch, kteří chodí do restaurace," povzdechl si Ducasse před novináři v Paříži. "Správně by měla zajímat každého. To je smysl této akce," dodal její iniciátor.   Akce Tous au Restaurant se poprvé konala loni, kdy do tisícovky restaurací přilákala na 82.000 hostů.   zdp kš  