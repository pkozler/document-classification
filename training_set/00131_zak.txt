 Policie v brně odhalila dva případy zneužití a týrání malých dětí  Brno 25. ledna (ČTK) - Kriminalisté v Brně objasnili v uplynulých dnech dva závažné případy zneužívání a týrání děti. V prvním byla přítelem své matky pohlavně zneužita teprve pětiletá dívka. Ve druhé kauze jsou stíháni rodiče za bití a týrání sedmiletého syna. ČTK to dnes řekl mluvčí policie Pavel Šváb.   Pětiletá dívka se stala obětí šestatřicetiletého pedofila poté, co se s tímto mužem seznámila její matka a nastěhovala si jej domů. Po asi dvou měsících jej požádala, aby holčičku doma pohlídal. Později se dítě svěřilo tetě, že bylo zneužito.   Druh matky jej vzal do vany, kde se koupali. Přitom dívku přinutil k orálnímu styku a masturboval před ní. Matka děvčátka nemohla celé události uvěřit. Až následně se zjistilo, že muž má pedofilní sklony, kvůli nimž mu byla již dříve nařízena ambulantní léčba. Tu zanedbával. Hrozí mu až deset let vězení.   Druhá kauza se týká sedmiletého chlapce, který byl rodiči dlouhodobě týrán. Matka s otcem jej za maličkosti bili řemenem. Dítě se řádně nestravovalo. Váží jen 13,5 kilogramu.   Podle rodičů byl chlapec hyperaktivní. Údajně proto, aby jej zklidnili, mu dali do bot v oblasti pat připínáčky hrotem vzhůru a nutili jej běhat kolem. "Pokud chlapec došlápl na patu, tak vznikala bolestivá poranění," dodal mluvčí. Týrání odhalila sociální pracovnice. Rodičům hrozí až osm let vězení.   Vladimír Klepáč jpt  