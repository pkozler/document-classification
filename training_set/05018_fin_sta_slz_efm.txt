 ÚOHS: Penta může převzít kontrolu nad společností AB Facility  Brno 14. ledna (ČTK) - Investiční skupina Penta může převzít kontrolu nad společností AB Facility, která se zabývá správou a údržbou budov. Rozhodl o tom antimonopolní úřad. ČTK o tom informal předseda ÚOHS Petr Rafaj. Fúzi úřad povolil bez podmínek ve zjednodušeném řízení.   "Spojení soutěžitelů nebude mít za následek podstatné narušení hospodářské soutěže," uvedl Rafaj. Případem se ÚOHS zabýval od konce loňského roku. AB Facility dosud patřila fondu rozvojového kapitálu Genesis Private Equity Fund.   AB Facility patří nyní v oboru správy a údržby budov mezi tři nejvýznamnější firmy na českém trhu. Podle Penty představuje vhodnou platformu pro vstup na trh, na níž se dá do budoucna vybudovat strategický subjekt.   "Chceme rozšiřovat jak firmu, tak portfolio služeb, které AB Facility nabízejí. Cílem Penty je vnitřní konsolidace holdingu, nové akvizice a konsolidace trhu správy budov ve střední Evropě," uvedl před časem investiční ředitel Penty Zdeněk Kubát.   Původní společnost AB Facility vznikla v roce 1999 jako vnitřní organizační jednotka nadnárodního koncernu ABB zaměřená na správu a údržbu budov. Nyní působí na českém a slovenském trhu. Holding se skládá ze šesti společností, věnuje se technické správě budov a vybraných technologií, úklidovým službám, zřizování a údržbě zeleně, energetickému managementu a integrované správě budov.   Penta byla založena v roce 1994. Investuje především do maloobchodu, zdravotnictví, letecké výroby, strojírenství, energetiky, zábavního průmyslu, telekomunikací a privátního bankovnictví. Její portfoliové společnosti zaměstnávají přes 25.000 lidí a konsolidované příjmy těchto společností dosáhly loni 2,2 miliardy eur. Penta působí ve více než deseti zemích Evropy. Nejvíce investičních projektů zatím Penta uskutečnila v Česku, na Slovensku a v Polsku.   vrn jpt  