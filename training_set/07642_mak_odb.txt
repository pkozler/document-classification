 Nezaměstnanost v Řecku vystoupila na rekordních 13,5 procenta  Doplnili jsme další informace v 1., 6. a 7. odstavci, komentář analytika ve 2. odstavci, upravili jsme.   --------------------    Atény 13. ledna (ČTK) - Míra nezaměstnanosti v Řecku loni v říjnu dosáhla 13,5 procenta, což je nový rekord od doby, co Řecko začalo měsíční údaje zveřejňovat. Informoval o tom dnes tamní statistický úřad. V září byla míra nezaměstnanosti na 12,6 procenta a o rok dříve, tedy v říjnu 2009, pouze na 9,8 procenta. Počet lidí bez práce meziročně vzrostl zhruba o 39 procent nad 684.000, což je rekord.   "Podmínky na trhu práce zhoršil konec turistické sezony," řekl ekonom řeckého finančního ústavu National Bank Nikos Magginas. "Trh práce zůstává velmi zranitelný v základních odvětvích ekonomiky, jako je stavebnictví," dodal.   Nejnovější data nejsou očištěna o sezonní faktory. Míra nezaměstnanosti, s kterou se nyní Řecko potýká, je nad průměrem Evropské unie i eurozóny. Ve skupině 16 zemí, které loni platily eurem, byla nezaměstnanost v říjnu na 10,1 procenta.   Řecko je první zemí eurozóny, která požádala o zahraniční pomoc. Tu jí poskytla Evropská unie spolu s Mezinárodním měnovým fondem. Řecko může až do roku 2013 postupně čerpat až 110 miliard eur (asi 2,7 bilionu Kč), musí ale plnit stanovené podmínky.   Vláda v Aténách loni zavedla několik opatření, která mají zlepšit stav veřejných financí a pomoci rychle snížit zadlužení. Růst nezaměstnanosti z velké části reaguje právě na tyto kroky, protože jejich součástí je rovněž propouštění ve státní správě.   Řecko se vzpamatovává z nejhorší hospodářské recese za posledních 40 let a úsporná opatření se dotýkají více než třetiny mladých lidí do 24 let. V této věkové skupině míra nezaměstnanosti dosahuje hrozivých 35 procent. Ve skupině 25 až 34 let se nezaměstnanost pohybuje kolem 18 procent.   Míra nezaměstnanosti je nyní v Řecku čtvrtá nejvyšší v eurozóně. Nejvyšší je ve Španělsku, pak na Slovensku a v Irsku. Řecká vláda očekává, že míra nezaměstnanosti se bude v letošním roce ještě zvyšovat. V průměru by mohla dosáhnout 14,6 procenta.   spr jw  