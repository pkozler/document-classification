 Rusko pravděpodobně obnoví dodávky ropy do Běloruska do úterý  Moskva 13. ledna (ČTK) - Rusko pravděpodobně do úterý obnoví dodávky ropy do Běloruska. Pokud by dál pokračoval spor o ceny, ruský ropovodný monopol Transněfť uvažuje o alternativních trasách pro dodávky ropy do země, uvedl dnes šéf podniku Nikolaj Tokarev.   Tok ruské ropy do běloruských rafinerií, jejichž denní kapacita je kolem 360.000 barelů, se zastavil 1. ledna, zatímco pokračovala jednání o cenách s ruskými ropnými firmami. Ropné dodávky do Evropy to ale nepostihlo.   "Myslím, že do konce týdne se jednání uzavřou, ceny odsouhlasí a do pondělí či úterý se dodávky ropy do Běloruska obnoví," řekl Tokarev. Ministr energetiky Sergej Šmatko nezávisle na tom uvedl, že by Rusko mohlo obnovit zásobování sousedního státu během týdne.   Tokarev dodal, že i když se ruští producenti a Bělorusko nedohodnou na kompromisu, Moskva uvažuje o záložních běloruských trasách přes přístavy Primorsk a Novorossijsk nebo přes polský Gdaňsk.   Díky celní unii s Ruskem nemusí Bělorusko platit za ropu clo. Obchodníci ale říkají, že ruské firmy zastavily zásobování země, protože chtějí po Bělorusech vyšší ceny.   Spory o ceny a tranzitní tarify přerušovaly dodávky ropy a plynu přes Ukrajinu a Bělorusko do Evropy v předchozích letech. Přes Bělorusko jde ročně do Evropy kolem 40 milionů tun ruské ropy, napsala agentura Reuters.   pok vju  