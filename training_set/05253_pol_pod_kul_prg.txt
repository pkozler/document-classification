 Do měsíce vznikne kvůli Slovanské epopeji expertní skupina  --------------------    Ke zpravodajství: FOTO/aktuality   Zprávu jsme doplnili a přepracovali v 2. až  4. odstavci.   --------------------    Praha 7. ledna (ČTK) - Do měsíce vznikne expertní skupina, která se bude zabývat budoucností Slovanské epopeje. Shodli se na tom dnes pražský primátor Bohuslav Svoboda (ODS) a jihomoravský hejtman Michal Hašek (ČSSD). Podle Svobody epopej zůstane v Moravském Krumlově tak dlouho, dokud nebudou v Praze odpovídající prostory. Praha již má prý potřebné místo vytipované, mělo by jít o historické prostory. Hašek přislíbil, že kraj bude hledat peníze na to, aby vystavení obrazů na zchátralém krumlovském zámku bylo důstojné.   "Dohodli jsme se, že vytvoříme zhruba do měsíce pracovní skupinu odborníků, nikoliv politiků, pod vedením Hlavního města Prahy," řekl Hašek. Zasednout v ní mají také zástupci Jihomoravského kraje, Moravského Krumlova a galerie hlavního města. Komise má podle něj připravit společný návrh budoucnosti epopeje.   Podle Svobody budou prostory díky stažení žaloby odpečetěny a dílo bude opět na jaře a v létě vystaveno. Na konci léta se chce Praha zabývat termínem, dokdy bude mít připraveno zázemí, které by odpovídalo Muchovým požadavkům. "Pravdou je, že už nějaké prostory máme vytipované," řekl Svoboda. Budou podle něj mít "trošičku historický charakter", proto je bude potřeba výstavě díla přizpůsobit. Dodal ale, že to není krátkodobá otázka a do té doby epopej v Moravském Krumlově zůstane.   Jihomoravský kraj se proto pokusí zajistit, aby bylo dílo na zámku vystaveno v důstojných podmínkách. Využít k tomu chce prostředků ze svého rozpočtu a hledat bude i ve fondech Evropské unie. Podle Haška ale není v možnostech kraje ani Moravského Krumlova, aby zámek odkoupily. Má prý hodnotu v řádu stamilionů korun. V současné době ho vlastní společnost Incheba.   Praha chtěla obrazy z moravskokrumlovského zámku loni v létě odstěhovat na výstavu, která měla začít v září ve Veletržním paláci. Úřad v Moravském Krumlově ale přesun obrazů zakázal kvůli sporům o vlastnictví díla. Praha se kvůli sporu obrátila na Okresní soud ve Znojmě, který na konci září rozhodl, že Krumlov musí Praze obrazy vydat. Krumlovští úředníci ale i přesto manipulaci s plátny nepovolili.   Část obrazů je od té doby srolovaná a odborníci se obávají o jejich osud.   Slovanská epopej se 8. listopadu stala kulturní památkou. Vlastník obrazů, tedy Praha, musí úřady informovat o jakékoliv manipulaci s dílem.   Karel Čapek sdv mal  