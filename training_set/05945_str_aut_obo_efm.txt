 V Brně je první autosalon v ČR s vozy Fiat a Chrysler  Brno 6. května (ČTK) - Firma Motortec dnes v Brně otevřela první autosalon v zemi, který zahrnuje společně vozy značek Fiat a Chrysler. Na prodejní ploše 850 metrů čtverečních najdou zákazníci vozy Fiat, Alfa Romeo, Lancia a Jeep. Výše investice činí 35 milionů korun. Zástupci Motortecu to dnes řekli novinářům.   "Investice není návratná, ale podporuje podstatný růst prodeje automobilů v tomto regionu," uvedl majitel Motortecu Karel Losenický. Partnerství Fiatu a Chrysleru má podle něj velký potenciál uspět. "Právě doplňující rozložení modelových řad nám umožní oslovení širokého spektra zákazníků," uvedl Losenický.   Podle analytika společnosti Cyrrus Jana Roha bude nyní Fiat s Chryslerem častěji pod jednou satřechou. "Je to důsledek postupující akvizice Chrysleru Fiatem," uvedl Roh. Fiat už vlastní 30procentní podíl v Chrysleru, na dalších 16 procent má vyčleněnu hotovost. "Zbylých pět procent koupí Fiat až poté, co Chrysler splatí státní pomoc," uvedl Roh.   Podle něj v posledních měsících roste poptávka po automobilech v Evropě i USA. Zákazníci se také poohlíží po dražších autech, což znovu posouvá do popředí automobilky jako BMW či Daimler. Odhadovat zájem českých zákazníků nechtěl.   Motortec počítá se zvýšením návštěvnosti a zájmu o nové typy vozidel. Automobilka Fiat plánuje do tří let představit více než 30 nových modelů včetně nového modelu Fiat Panda. "Rok 2010 byl pro nás rokem integrace s Chryslerem. Měli jsme práci na spojení skupin. Letošní rok bude rokem naší produktové ofenzivy," uvedla ředitelka Fiatu v ČR Lucyna Boguszová. Do roku 2014 uvede na trh 34 nových modelů. "Myslím, že toto číslo je neuvěřitelné a jiná skupina tolik vozů na trh neuvede," poznamenala Boguszová.   Upozornila například na vozy značky Lancia, která v ČR příliš zastoupena není. "Rok 2011 bude rokem této značky," uvedla Boguszová. V Brně dnes ukázala maketu vozu modelové řady Lancia Y. Na trhu bude tento pětidveřový vůz od července. Navýšení tržních podílů si Fiat slibuje i od vozů Jeep. Chce jimi pokrýt novou cílovou skupinu zákazníků, kteří mají zájem o off road auta. "I u Jeepů se v letošním roce mění modelová řada," připomenula Boguszová.   Motortec na trhu působí 20 let. Firma byla prvním distributorem vozů Fiat v Československu. Prodala už více než 6000 nových vozů značek Fiat, Alfa Romeo a Lancia. Nejprodávanějším modelem je dlouhodobě Fiat Panda.   vrn snm  