 V Ostravě začala proměna plynojemu v industriální Dolní oblasti  --------------------    Ke zpravodajství: FOTO/aktuality; VIDEO; AUDIO   Přidali jsme 5. odstavec s vyjádřením architekta Pleskota a 8. odstavec s backgroundem.   --------------------    Ostrava 18. ledna (ČTK) - Památkově chráněný plynojem v ostravské Dolní oblasti Vítkovic začal v těchto dnech měnit svou podobu. Proměna stavby z roku 1921 začala zvedáním její zapadlé horní části těžké zhruba 800 tun. Takzvaný zvon by měl vystoupat o 13 metrů během dvou týdnů. Novinářům to dnes řekl vedoucí projektu Aleš Zemánek. Z národní kulturní památky vznikne do roku 2012 multifunkční centrum podle návrhu architekta Josefa Pleskota.   Masivní ocelovou konstrukci o průměru 70 metrů zvedá souběžně 16 hydraulických lisů. Zvon se zvedá postupně po osmi centimetrech - za zhruba 3,5 hodiny se posune o 46 centimetrů. Na náročném zvedání pracují čtyři desítky lidí. Do 25. ledna by měl získat podobu, kterou ztratil po roce 1998, kdy přestal sloužit jako zásobník vysokopecního plynu.   "Při stavbě plynojemu se na přesnost nekladl takový důraz, nikdo tehdy neplánoval jeho jiné využití. Od listopadu jsme proto odstraňovali nepřesnosti, abychom mohli zvon zvednout. Nepravidelná konstrukce nám to komplikuje, přesto bychom to měli stihnout do 14 dnů," řekl ČTK Zemánek.   Podle Pleskotova návrhu zůstane původní ocelová konstrukce plynojemu zachována. "Světlo do něho dostaneme shora proskleným vrchlíkem. Při zvedání se také objevilo velikánské okno a hlavně - jedna čtvrtina obvodového pláště, který v současné době stojí na zemi, bude nahrazena sklem," řekl ČTK architekt.   Zahájení proměny plynojemu má pro něho symboliku oživení celé Dolní oblasti. "Vyháníme z ní smutek a trauma, které souvisí s tím, že tu spousta lidí přišla o práci, když Ostrava přestala být pulsujícím ocelářským městem," řekl ČTK architekt. Podle něho dává proměna plynojemu naději, že podobné stavby mohou začít sloužit lidem místo toho, aby zůstaly smutným památkářským mementem.   Uvnitř plynojemu, který bude vysoký přes 30 metrů, vznikne multifunkční centrum s kongresovým sálem pro 1500 lidí i galerií o rozloze 1000 metrů čtverečních. "Po zdvižení zvonu a jeho vnitřní sanaci budou následovat stavební práce. Stavět začneme na přelomu března a dubna," řekl ČTK ředitel sdružení Dolní oblast Vítkovice (DOV) Petr Koudela.   Náklady na proměnu plynojemu se budou pohybovat kolem 270 až 300 milionů korun. Je to nejdražší stavba v rámci půlmiliardové dotace, kterou sdružení dostalo na obnovu tří památek v industriální oblasti nedaleko centra Ostravy - plynojemu, šesté energetické ústředny a jedné ze tří vysokých pecí.   Sdružení DOV, jehož členy jsou firmy ze skupiny VÍTKOVICE MACHINERY GROUP a ostravská technická univerzita, letos investuje do proměny Dolní oblasti Vítkovic celkem přes miliardu Kč. Postupně chce obnovit celý průmyslový areál - developerský projekt Nové Vítkovice si vyžádá až 60 miliard Kč. Vznikne tam kulturně-společenské areál s vědeckými pracovišti, unikátním Světem techniky, vysokoškolským centrem, případně krajskou vědeckou knihovnou a veřejným sportovištěm.   Hana Halfarová jpt  