 Filharmonie Brno bude bez ředitele, konkurz se zopakuje  Brno 19. ledna (ČTK) - Filharmonii Brno zřejmě čeká delší období bez ředitele. Brněnský magistrát zrušil výběrové řízení na nového šéfa, do kterého se přihlásilo 13 kandidátů. Dnes radní schválili vyhlášení nového konkurzu. Podle mluvčího magistrátu Pavla Žáry je důvodem to, že jen malá část přihlášených splňovala požadavky výběrového řízení. Stávající ředitel David Mareček odejde na konci ledna do čela České filharmonie. ČTK zjišťuje podrobnosti.   Zrušení prvního konkurzu doporučila radním komise, jejímž úkolem bylo vybrat ředitele. Lhůta pro doručení přihlášek do nového výběrového řízení končí 31. března, řekl Žára.   Podle mluvčí Filharmonie Brno Karolíny Trllové je nynější situace pro orchestr nepříjemná. Pracovníci filharmonie nemají jistotu, kdo a od kdy bude jejich šéfem. "Navíc to samozřejmě zkomplikuje provozní záležitosti," uvedla Trllová. Magistrát původně usiloval o to, aby se nový šéf ve Filharmonii ještě potkal s Marečkem, a mohli si tak předat agendu.   Podle podmínek původního konkurzu nemusel být ředitelem filharmonie nezbytně hudebník. Radní žádali například vysokoškolské vzdělání, čtyři roky praxe ve vedoucí funkci, znalost světového jazyka, schopnost komunikovat s médii i veřejností, orientaci v oboru a kulturní přehled. Podle dřívějších vyjádření náměstkyně primátora Jany Bohuňovské (ODS) hledá radnice kandidáta, který by navázal na Marečkovu úspěšnou práci a dále ji rozvíjel.   Mareček řídil Filharmonii Brno od roku 2007. Po svém příchodu se snažil přivést do koncertních síní nové publikum a nekonvenčním způsobem nalákat na koncerty také mladé lidi. Pro orchestr získal nového šéfdirigenta - Srba Aleksandra Markoviče.   tmd sap  