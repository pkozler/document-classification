 Pchjongjang nabídl vojenská jednání Soulu, ten to přijal  Rozšířili jsme a upravili text po přijetí severokorejské nabídky Soulem, zvýšili jsme prioritu.   --------------------    Soul 20. ledna (ČTK) - Severokorejský režim nabídl jihokorejské vládě vojenská jednání na vysoké úrovni a Jižní Korea to přijala, ovšem jen za splnění určitých podmínek. Soul dosud podobné nabídky ihned označoval za neupřímné a odmítal je. Informovala o tom jihokorejská média a agentura Reuters.   Setkat se u jednacího stolu by se podle Severokorejců měli ministři obrany obou zemí. Čas, místo a body jednání má podle nabídky Pchjongjangu rozhodnout Soul, upřesnila místní televizní stanice JTN.   Jihokorejské ministerstvo obrany krátce poté oznámilo, že se rozhodlo severokorejskou nabídku přijmout. Poznamenalo ale, že ještě promýšlí, zda jednání budou na ministerské, či jiné úrovni.   "Vláda také hodlá navrhnout jednání na vysoké úrovni o zákazu jaderných zbraní (na Korejském poloostrově)," sdělil mluvčí jihokorejského ministerstva obrany. To má být předmětem samostatných rozhovorů.   Také jihokorejské ministerstvo pro sjednocení přistoupilo na dnešní nabídku KLDR a počítá s přípravnými schůzkami k rozhovorům na vysoké úrovni. V prohlášení přitom zopakovalo své podmínky pro bilaterální vyjednávání, tedy že Sever se nejprve musí omluvit za oba loňské útoky a prokázat vůli k jadernému odzbrojení.   Napětí mezi oběma Korejemi je nejhorší za dlouhá léta a vyvolaly je ozbrojené akce KLDR, především listopadové ostřelování jihokorejského ostrova, při němž přišli o život čtyři Jihokorejci. Ještě předtím, loni v březnu ve stejné oblasti poblíž námořní hranice torpédo potopilo jihokorejskou fregatu, na níž zahynulo 46 námořníků. I tento útok vyšetřování připsalo Severní Koreji, ta to však popírá.   pek mik  