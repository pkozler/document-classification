 V mateřských školkách v Izraeli se má zpívat hymna  Jeruzalém 14. července (ČTK) - V izraelských školkách se má od září začínat každý pracovní týden zpěvem státní hymny. Podle nových instrukcí ministerstva školství, o nichž tento týden informoval izraelský tisk, mají učitelé jednou týdně do programu zařadit seznamování se státními symboly.   Každý týden bude ve školkách začínat vztyčením státní vlajky za zpěvu hymny. Ministerstvo v pokynu uvádí, že "všechny děti budou do příštího svátku nezávislosti umět slova hymny". Izrael byl vyhlášen v květnu 1948.   Direktiva se netýká mateřských školek v oblastech obývaných arabskou populací. Jejím cílem je podle ministerstva posilovat v dětech židovské a sionistické hodnoty.   "To vypadá, jako by členové Likudu (vládní strany) mezi sebou soutěžili v tom, kdo z nich nás rychleji dostane do náruče fašismu. Ve školství je určitě místo pro výuku k sionismu. Avšak musí být vyvážena demokratickými hodnotami. Jsme židovský a demokratický stát a bez této rovnováhy může znít i ten nejlepší úmysl šovinisticky," řekl profesor univerzity v Haifě Gabi Solomon.   Jedna z učitelek školky v Tel Avivu, kterou citoval, ale nejmenoval list Haarec, řekla, že učitelky se podle jejího mínění doporučením řídit nebudou. "Jsem si jistá, že se o tom ani nedovědí. I ty nejpracovitější čtou propozice nejdál do strany sedm, žádná se tedy nedostane ke stránce jedenáct, (na níž je doporučení o hymně). I když to máme dělat, nikdo se nenamáhá nás o to žádat. Já osobně nemohu vztyčovat vlajku, jelikož u nás nemáme stožár," řekla.   Připomněla, že o něco podobného se vláda snažila už dříve. Když se pak v jedné školce pokoušeli pokynu dostát, rodiče si stěžovali. "Začali chodit s dětmi ráno schválně pozdě," sdělila učitelka.   Politolog Jaron Ezrahi k novému pokynu s posměchem řekl, že "v Izraeli se děje nespravedlnost, když se s výukou k židovské identitě začíná až ve školkách, protože začít se musí už v porodnicích". "Novorozence by měli místo do bílých přikrývek balit do státní vlajky a ta by měla také být zapíchnuta u každého postýlky. Na každém porodním sále by pak měli hrát tiše a v pozadí hymnu," řekl Ezrahi.   Ministr školství Gideon Saar je členem Likudu a k posílení pocitu židovství mezi mládeží prosazuje ještě další programy. Patří k nim návrh, aby každé dítě adoptovalo jeden hrob padlého vojáka, dále pak školní návštěvy hrobky patriarchů v Hebronu nebo výlety do historických částí Jeruzaléma.   sva hej  