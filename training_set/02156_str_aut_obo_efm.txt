 Automobilka Porsche loni zvýšila podej v Číně na rekord  Stuttgart 26. ledna (ČTK) - Německý výrobce sportovních automobilů Porsche v loňském roce zvýšil svůj prodej v Číně téměř o dvě třetiny na rekordních 14.785 vozů. Oznámila to dnes firma. Nejoblíbenějším modelem Porsche v Číně se stal terénní vůz Cayenne, který se na celkovém prodeji podílel více než polovinou, napsala agentura DPA.   Porsche by se mělo v letošním roce stát desátou značkou německé automobilové skupiny Volkswagen, do které patří také Škoda Auto. Předseda správní rady Wolfgang Porsche dnes podle agentury Reuters uvedl, že plánované spojení s VW je na "správné cestě".   Volkswagen je největší automobilkou v Evropě a do roku 2018 se hodlá stát největším výrobcem automobilů na světě. Firma již koncem roku 2009 koupila v automobilce Porsche podíl 49,9 procenta za 3,9 miliardy eur (zhruba 95 miliard Kč).   Společnost Porsche se v minulosti pokoušela o převzetí Volkswagenu. V rámci této snahy sice získala ve Volkswagenu 51procentní podíl, ale zároveň se značně zadlužila. Podniky si proto poté vyměnily role, takže by se Porsche nakonec mělo stát součástí Volkswagenu.   pmh dvd  