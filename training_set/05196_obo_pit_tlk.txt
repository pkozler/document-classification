 Spotřebitelské soutěže nejvíc lákají na západě Čech, málo v Praze  Praha 27. května (ČTK) - Tuzemští obchodníci na spotřebitelské soutěže nejsnáze nalákají obyvatele z Plzeňského kraje, nejméně o ně mají zájem lidé z Prahy. Své odpovědi posílají účastníci spotřebitelských soutěží nejčastěji přes internet. Vyplývá to z analýzy společnosti ComGate na základě 100.000 odpovědí ve spotřebitelských soutěžích.   "Lidé z Plzeňského kraje se loni zapojovali do spotřebitelských soutěží dvakrát častěji než Pražáci, nadprůměrně často se nechali zlákat k účasti také lidé z Vysočiny a východních Čech - Královéhradecka i Pardubicka," uvedl ředitel ComGate Jan Hanzlík. Na opačném konci pomyslného žebříčku jsou pak kromě Prahy také kraje Karlovarský, Moravskoslezský a Jihomoravský.   Odpovědi ve spotřebitelských soutěžích posílají jejich účastníci přes internet bezmála v polovině případů. SMS zprávu využila více než třetina zúčastněných, zatímco pro poštu se rozhodla méně než pětina z nich. "Z našich poznatků vyplývá, že SMS jsou impulzivním nástrojem pro okamžitou reakci, naopak pro budování image je pro firmy z dlouhodobého hlediska výhodnější internetová komunikace," dodal Hanzlík.   V používání komunikačních kanálů jsou však mezi jednotlivými částmi Česka velké rozdíly. Například v hlavním městě se podíl lidí upřednostňujících internet blíží šedesáti procentům, kdežto v Moravskoslezském kraji to je 44 procent. V odpovědích prostřednictvím SMS jednoznačně vedou lidé z Karlovarského kraje a nejméně je využívají v Moravskoslezském kraji, kde je naopak nejvíce těch, kteří preferují poštu.   Oproti roku 2009 loni výrazně stoupl podíl spotřebitelských soutěží zaměřených na celé rodiny, které tak v loňském roce počtem jednoznačně dominovaly. Nejčastější jsou tyto akce v podzimních měsících a v červnu, na počátku roku a o prázdninách jejich počet prudce padá. Z hlediska zaměření jednoznačně převažují prodejní akce nad kampaněmi na podporu image, dominance prodejně zaměřených akcí se loni ještě zvýšila.   jsa dvd  