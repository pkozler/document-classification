 Světové tržby za aplikace do mobilů se letos téměř ztrojnásobí  Helsinky 26. ledna (ČTK) - Světové tržby prodejen s aplikacemi do mobilů se letos téměř ztrojnásobí na 15,1 miliardy dolarů (téměř 267 miliard Kč). Nárůst zajistí zejména expandující trh s mobilními telefony s operačním systémem Android od internetového gigantu Google, ale dominantní pozici si na tomto trhu ještě udrží americká Apple, výrobce mobilů iPhone a tabletů iPad, uvedla dnes průzkumová agentura Gartner.   Apple vytvořila trh internetových prodejen softwaru pro mobily, když v polovině roku 2008 otevřela svou prodejnu App Store softwarových aplikací pro mobily iPhone. Bodovala tak okamžitým hitem, který zvýšil prodej chytrých mobilů, a vytvořila novou cestu distribuce obsahového materiálu pro mobily.   Gartner odhaduje, že v minulém roce pocházelo na světovém trhu devět z deseti aplikací právě z prodejny Apple. Podle jeho analytiků ale letos podíl Apple z 90 procent klesne. Carolina Milanesiová předpovídá, že až do roku 2014 bude Apple největším jednotlivým prodejcem aplikací, zatímco jiné prodejny budou nabírat tempo růstu.   Zdarma bude letos 81 procent všech stažených aplikací, předpovídá Gartner. Z loňských tržeb 5,2 miliardy dolarů Gartner tipuje, že 16 procent vytvořila reklama. Podle jeho odhadu by se do roku 2014 mohl tento podíl zvýšit na 30 procent.   V minulém týdnu dosáhla App Store hranice deseti miliard stažených aplikací. Jejím nejbližším rivalem jsou Android a soukromá GetJar, která prodává software pro různé typy přístrojů. GetJar dosáhla hranice jedné miliardy stažených souborů v červnu.   Android je výrobcům mobilů k dispozici zdarma a letos se zřejmě stane světově nejrozšířenějším operačním systémem pro chytré mobily. Nové modely s tímto systémem chystají například výrobci HTC, Motorola Mobility a Samsung Electronics, napsala agentura Reuters.   pok vju  