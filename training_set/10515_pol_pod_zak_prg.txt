 Praha stále nemá protikorupčního ombudsmana, musí změnit zákon  Praha 5. ledna (ČTK) - Praha stále nemá svého protikorupčního ombudsmana. Kvůli tomu totiž bude nutné změnit zákon o hlavním městě Praze. Na jednání výboru pro veřejnou správu, evropské fondy a protikorupční opatření to dnes řekla jeho předsedkyně Gabriela Kloudová (ODS). Se zřízením ombudsmana počítala loni v dubnu schválená protikorupční strategie města. Zpoždění mají také některé další plány tohoto materiálu, nové vedení jej chce proto aktualizovat.     Dokument schválilo loni v dubnu zastupitelstvo, podle Kloudové se ale některé body dosud nepodařilo naplnit. Do konce roku například mělo být jasné, jaké bude mít ombudsman pravomoci nebo do jakých interních materiálů bude smět nahlížet. Na začátku letošního roku pak mělo být vyhlášeno výběrové řízení na obsazení postu protikorupčního ombudsmana.   Po konzultaci s ministerstvem vnitra se podle Kloudové jako jediná možnost, jak post ombudsmana zřídit, jeví novela zákona o hlavním městě. "Nyní se hledá legislativní řešení," uvedla Kloudová. Na ombudsmana by měli obracet jak občané města, tak zaměstnanci magistrátu, kteří budou mít podezření na korupční jednání. Člověk, který bude tuto pozici zastávat, by neměl být politicky angažován, měl by mít právní vzdělání a zkušenosti z oblasti veřejné správy.   Dosud nebyl podle Kloudové také realizován záměr obsazovat běžné občany do komisí, které rozhodují o vítězích výběrových řízení. Občané by měli pouze poradní a kontrolní funkci, neměli by mít možnost výběrové řízení ovlivňovat. Nebyl rovněž vybrán dodavatel, který by pro město vypracovával audity, analýzy, poskytoval právní služby v souvislosti s bojem proti korupci a vyhodnocoval plnění strategie. Výběrové řízení na takovou firmu minulé vedení města zrušilo.   Podle ředitele magistrátu Martina Trnky se ale většina bodů strategie podařila naplnit.   Kvůli loni přijaté novele zákona o veřejných zakázkách výbor doporučil vyjmou ze strategie bod, podle kterého by se výběrových řízení, které Praha vyhlašuje, nemohly účastnit firmy s nejasnou majetkovou strukturou.   Vedení metropole, které vzešlo z říjnových voleb, chce protikorupční strategii novelizovat. Přepracování a zároveň dohled nad plněním tohoto materiálu bude mít na starosti nová pražská protikorupční rada (PRAPOR), kterou chce vedení města v následujících týdnech zřídit. Radní Aleksandra Udženija (ODS) dnes na výboru řekla, že jména členů této rady by měla být známa do konce příštího týdne. Primátor Bohuslav Svoboda (ODS) prý už oslovil některé organizace a sdružení, aby své zástupce nominovaly.   Změny v protikorupční strategii navrhuje i opoziční TOP 09. Její zastupitel Jan Vašíček se například domnívá, že město by mělo zmírnit kvalifikační kriteria pro účastníky výběrových řízení tak, aby se tendrů mohlo účastnit více firem než v současnosti.   sdv mkv  