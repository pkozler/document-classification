 John počká s jmenováním Lessyho, Nečas s ním chce mluvit  --------------------    Ke zpravodajství: FOTO/aktuality; VIDEO; AUDIO  Video:  http://multimedia.ctk.cz/cs/video/document/4279101/john-pocka-s-jmenovanim-lessyho-necas-s-nim-chce-mluvit    Doplnili jsme reakci ČSSD od 7. odstavce, další informace ve 2. odstavci.   --------------------    Praha 21. ledna (ČTK) - Ministr vnitra Radek John (VV) zatím do funkce policejního prezidenta Petra Lessyho, kterého mu tento týden doporučila výběrová komise, jmenovat nebude. Premiér Petr Nečas (ODS) chce s Lessym ještě hovořit a teprve potom se rozhodne, zda jeho jmenování podpoří. Nečas a John se na tom dohodli na společné schůzce.   "Doufám, že to povede k brzkému ustavení policejního prezidenta, protože policie to potřebuje," uvedl John k Nečasovu požadavku. Schůzka předsedy vlády a možného nového policejního prezidenta je podle informací ČTK připravována už na pondělí. Premiér po asi 45 minut trvajícím setkání zdůraznil, že nemá důvod nic měnit na svých dřívějších výhradách vůči způsobu, jakým John ke jménu nového policejního prezidenta dospěl.   Náměstka ředitele jihomoravské policie Lessyho doporučila Johnovi ve středu výběrová komise. Nečas má však výhrady k celému procesu výběrového řízení. S Johnem si kvůli tomu vyměnili ostrá slova, dnes politici nedali novinářům šanci se zeptat na podrobnosti jejich dohody. Vystoupili pouze s krátkým projevem. John chtěl Lessyho jmenovat dnes odpoledne, podle koaliční smlouvy by ale měl ctít premiérův názor na kandidáta.   Premiér má pochybnosti o zákonnosti výběru, nemusel by podle něho být v souladu se služebním zákonem. Zpochybnil i nestrannost a nezávislost řízení. John prý totiž o Lessym a dalším uchazeči - svém náměstkovi Viktoru Čechovi - mluvil řadu týdnů "jako o vytouženém kandidátovi". Podobně se údajně vyjadřoval také ministr dopravy Vít Bárta (VV), kterého ODS pokládá za muže s největším vlivem na resort vnitra.   "Na svých názorech nemám důvod cokoliv měnit. Chci říci, že se samozřejmě sejdu v následujících dnech s panem plukovníkem Lessym a poté definitivně oznámím své rozhodnutí," řekl Nečas po schůzce novinářům. John podotkl, že Nečasovo přání mluvit s vybraným kandidátem chápe.   Kritiku ale už dříve odmítl. Proces výběru nového policejního prezidenta, kdy o kandidátech rozhodovala nejprve poradní a pak i výběrová komise, byl podle něho v souladu se zákonem. Výběrové řízení bylo podle ministra naprosto transparentní, nesouhlasí ani s tím, že by byl vítěz tendru předem dán.   Opoziční ČSSD pokládá výsledek dnešního jednání mezi premiérem a ministrem vnitra za neuspokojivý. "Není mi jasné, co může schůzka premiéra Nečase s Petrem Lessym změnit na přetrvávajících pochybnostech předsedy vlády ohledně zákonnosti samotného výběru tohoto kandidáta na post policejního prezidenta," poznamenal stínový ministr vnitra ČSSD Jeroným Tejc.   Nečas podle něj buď hledá cestu k ústupu ze svých předchozích silných prohlášení nebo k domluvě ohledně možných personálních změn ve prospěch ODS s novým policejním prezidentem. Prodlužování stavu bezvládí v policii by podle Tejce už nyní situaci v destabilizovaném sboru dále zhoršilo.   Komise vybírala z pěti kandidátů. Poradní komise nedoporučila na místo ani Čecha, ani náměstka policejního prezidenta Ivana Bílka. Ve středu rozhodovala výběrová komise o zbylé trojici, vedle Lessyho se řízení účastnil i šéf pražské policie Martin Červíček a ředitel policie Ústeckého kraje Jiří Vorálek. Ministr vnitra vyhlásil výběrové řízení poté, co ke konci roku ve funkci skončil Oldřich Martinů.   John prohlásil, že s Nečasem se shodli na tom, že členové výběrové komise musí zachovávat mlčenlivost. "Bylo by velmi dehonestující vůči kterémukoliv kandidátovi, aby se vykládaly podrobnosti z výběrového řízení," vysvětlil. Podrobnosti z práce komise proto prý premiér ani on nehodlají do budoucna komentovat.   jd rem har pba  