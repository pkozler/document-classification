 Tři mrtví, 43 zraněných při havárii ruského letadla na Sibiři  --------------------    Ke zpravodajství: FOTO ve Fotobance; FOTO/aktuality  ID foto: FO00240599   V titulku i v textu jsme aktualizovali bilanci neštěstí.   --------------------    Moskva 1. ledna (ČTK) - Tři lidé zahynuli a 43 dalších bylo zraněno po dnešní nehodě ruského dopravního letadla Tu-154, které startovalo na letišti v sibiřském Surgutu. S odvoláním na oficiální činitele to oznámila agentura ITAR-TASS.   Letadlu se 128 osobami na palubě se po narolování na startovací dráhu vzňal jeden motor. Skoro všichni cestující a členové posádky byli evakuováni. Nato vybuchla jedna palivová nádrž. Kerosin hořel na ploše tisíc metrů čtverečních. Oheň stroj úplně zničil, napsala ruská agentura.   Původní zprávy hovořily o jednom mrtvém a třech zraněných. Regionální odbočka ruského ministerstva pro mimořádné situace ale později oznámila, že při prohlídce trosek byli objeveni ještě dva mrtví a že v důsledku požáru bylo zraněno 43 lidí. Většina se nadýchala dýmu, někteří byli popáleni.   Příčina neštěstí není známa. Ruský ministr dopravy Igor Levitin novinářům řekl, že vyšetřovatelé posuzují spolu s jinými hypotézami i možnost, že šlo o teroristický čin.   Stroj patřil jedné z regionálních leteckých společností.   Letadla Tu-154 byla páteří flotily sovětského a postsovětského civilního letectví. Poprvé byly do ní zařazeny v 70. letech. Po řadě havárií stárnoucích letadel společnost Aeroflot z bezpečnostních důvodů všechny tyto stroje vyřadila. Poslední let s Tu-154 uskutečnila loni.   Tato středně velká letadla však zůstávají hlavní součástí leteckého parku menších společností po celém Rusku i v dalších zemích bývalého Sovětského svazu. V některých částech Evropy mají zakázáno létat kvůli nadměrnému hluku motorů.   pz hit  