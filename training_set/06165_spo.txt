 Výškař Bába skočil na Ostravské laťce limit pro halové ME  --------------------    Ke zpravodajství: FOTO/aktuality   Aktualizovali jsme po soutěži mužů   --------------------    Ostrava 20. ledna (ČTK) - Český výškař Jaroslav Bába vyhrál 7. ročník mítinku Ostravská laťka a výkonem 226 centimetrů splnil rovněž limit pro start na halovém mistrovství Evropy v Paříži. Mezi ženami obhájila loňské prvenství Iva Straková, která skočila 187 centimetrů.   Bába si zajistil účast na šampionátu v Paříži hned v první soutěži halové sezony, přestože na mítinku bral vítězství za druhý nejhorší výkon jeho historie. "Asi neřeknu nic nového, když povím, že tam jsou ještě nějaké nedostatky. Ale rozhodně to je pozitivní výsledek, protože v dalším průběhu halové sezony už na to nemusím myslet," konstatoval Bába.   Hluboko v poli poražených skončil obhájce prvenství Andrej Těrešin, jemuž 215 centimetrů nemohlo stačit více než na páté místo. Druh skončil Ukrajinec Viktor Šapoval s výkonem 223 cm a za svým maximem v hale zaostal o plných 21 centimetrů. Brit Samson Oni kvůli zranění na Moravu vůbec nedorazil.   Soutěž žen na mítinku v multifunkční hale ČEZ Arény ovládla Straková. Uspěla v Ostravě už potřetí, letos však zatím s nejslabším výkonem. Při premiéře v halové sezoně ani sama žádné zázraky nečekala.   "Bylo to takové moje klasické utrápené vítězství, ale jsem za to ráda, je to povzbuzující. Úvod halové sezony je u mě každý rok podobný. Je tam hodně rezerv. Ale časem se to vypiluje a bude to lepší," řekla Straková.   Oba vítězové i další výškařské hvězdy se příští týden představí na Moravské výškařské tour v Třinci a Hustopečích.   lrm gi  