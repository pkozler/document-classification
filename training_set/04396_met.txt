 Voda v Labi dál opadá, končí i uzavírky silnic  Ústí nad Labem 20. ledna (ČTK) - Hladina Labe v Ústí od začátku týdne klesla o víc než dva metry. Voda opadla ze zaplavených silnic a policisté na nich postupně obnovují provoz. Na dolním Labi stále platí druhý povodňový stupeň.   Kamiony se vrátily na levý břeh Labe už ve středu, řekla dnes ČTK ústecká policejní mluvčí Veronika Hyšplerová. Trasa na dálnici D8 přes Ústí by měla být bez problémů průjezdná, zavřená ale zůstává silnice dál na Děčín. Labe tam zalilo stavbu protipovodňové vany v Přístavní ulici, jejíž zprovoznění se předpokládá v pátek. "Tam záleží, jak rychle se podaří silnici vyčistit od naplavenin," dodala. Normálně už jezdí i MHD.   Hladina Labe v Ústí dnes ráno dosahovala 548 centimetrů, tedy o 205 méně než při pondělní kulminaci. Stále platí druhý povodňový stupeň, stejně jako v Děčíně. V Ústí dnes nad ránem dokonce voda na chvíli klesla k pěti metrům, především zásluhou sníženého odtoku ze zdymadel.   jtb mol  