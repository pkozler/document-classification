 V Česku postupně ubývá případů úmrtí dětí po těžkých úrazech  Praha 27. ledna (ČTK) - V Česku postupně ubývá případů úmrtí dětí po těžkých úrazech. Zatímco v roce 1997 jich bylo víc než 400, nyní je to ročně kolem 200. Přesto má ČR ve srovnání s vyspělými evropskými státy dvojnásobnou míru úmrtnosti. Novinářům to dnes řekl vedoucí projektu Bezpečí dítěte Jiří Kostner. Projekt se zaměřuje na prevenci rizikového chování dětí v dopravě, doma, ve škole, venku či v přírodě.   "Situace se zlepšuje. Už se řadíme mezi přední státy, které mají pozitivní výsledky ve snižování úmrtnosti dětí po těžkých úrazech," uvedl Kostner.   Ročně se dětem stane na 450.000 úrazů. V nemocnici skončí asi 30.000 z nich. Zhruba 200 dětí na následky zranění umírá. Až 3000 chlapců a děvčat mají pak následky na celý život.   Úrazy jsou příčinou téměř poloviny úmrtí dětí. Za desetinou případů jsou pak útoky a sebevraždy a za 42 procenty vážné nemoci. U náctiletých od 15 do 19 let stojí úraz za 74 procenty úmrtí. Celkem 46 procent dětí do 14 let se zraní doma, zbytek jinde.   Náklady na léčbu a ztráty způsobené dětskými úrazy si každý rok vyžádají podle Kostnera 15 až 20 miliard korun. Například léčení těžkých popálenin stojí asi 1,4 milionu korun, vážné poranění hlavy po pádu pak asi 840.000 korun. "Kdyby se víc investovalo do prevence, tak se to projeví v úsporách a snížení ztrát," míní šéf projektu.   Projekt Bezpečí dítěte se zaměřuje na osvětu mezi školáky i rodiči. Ti si mohli v modelu obří kuchyně prohlédnout, jaké hrozby na jejich potomky v bytě číhají. Díky programu se školí také učitelé, vychovatelé či strážníci. Náctileté má poučit nový šestidílný televizní dokument Rozum nebo extrém! o adrenalinových aktivitách a jejich rizicích. Letos ho odvysílá Česká televize. Jednotlivými díly provází mistr světa v cyklotrialu Josef Dressler, vystupují v nich pak známí mladí sportovci.   Ke zlepšení situaci přispívají také legislativní opatření a úpravy uvnitř budov i na ulicích či ochranné pomůcky. Riziko zranění tak snižují třeba upravené přechody pro chodce, zpomalovací retardéry na silnicích či cyklistické helmy. Zatímco ale ve vyspělých zemích přilbu nosí asi 85 procent cyklistů, v Česku je to podle Kostnera jen pětina.     Počet úmrtí dětí do 19 let po úrazech a otravách v jednotlivých letech:       rok  1997  1998  1999  2000  2001  2002  2003  2004  2005  2006  2007  2008  2009     úmrtí  421  353  358  340  282  295  268  247  252  232  240  183  189       Zdroj: Dětství bez úrazů   Kateřina Krausová mkv  