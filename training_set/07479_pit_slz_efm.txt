 Právo: Česká pošta má souhlas ČTÚ k večernímu doručování balíků  Praha 6. května (ČTK) - Česká pošta může doručovat balíky až do 20:00, po úspěšném pilotním projektu k tomu dostala předběžný souhlas Českého telekomunikačního úřadu (ČTÚ). Píše to dnešní Právo. Mělo by tak ubýt případů, kdy adresáti nejsou zastiženi doma a pro balík si musejí dojít na poštu. Služba byla zavedena v 72 městech, úspěšnost doručení balíku je 92 procent. Podle dosavadní normy mohla pošta doručovat jen v době od osmi hodin do 16:00.   Pošta si večerní doručování vyzkoušela od loňského července do konce září. Projekt byl určen pro fyzické osoby, na které dostala pošta od odesilatelů telefonický kontakt. V době pilotního provozu vzrostla úspěšnost dodávání balíků z 55 na 95 procent.   "To bylo také důvodem, proč jsme v listopadu rozšířili odpolední doručování na všechna bývalá okresní města a od počátku letošního roku i na příměstské oblasti," řekl vrchní ředitel pro provoz a logistiku pověřený řízením České pošty Petr Zatloukal.   Vedle zvýšení úspěšnosti doručení zásilek na první pokus pošta očekává zkrácení čekací doby na pobočkách, snížení administrativy a pokles nákladů spojených s opakovanými pokusy o doručení. Česká pošta ročně doručí přes 30 milionů balíků.   vit  