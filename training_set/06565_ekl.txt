 Zoo Praha se chlubí hned dvěma mláďaty ohroženého dvojzoborožce  --------------------    Ke zpravodajství: FOTO/aktuality   --------------------    Praha 18. května (ČTK) - Pražská zoo se těší na připsání unikátního odchovu. Ve středu chovatelé zjistili, že se mohou chlubit hned dvěma mláďaty dvojzoborožce nosorožčího. V Evropě jsou tito mohutní ptáci s nápadnou přilbou chováni od roku 1922, a pokud se letošní odchov v Zoo Praha vydaří, bude historicky třetím odchovem dvojčat na evropském kontinentu.   "Přirozený odchov zoborožců je velmi důležitý, protože tito ptáci mají velmi specifickou hnízdní biologii," řekl ČTK kurátor ptáků Zoo Praha Antonín Vaidl. "Samice se zazdí uvnitř stromové dutiny směsí z měkkého ovoce, trusu a zeminy a nechá ve vletovém otvoru pouze malou úzkou štěrbinu, kterou prostrčí ven jen špičku zobáku. Touto štěrbinou je krmena samcem po celou dobu sezení na vejcích a krmení mláděte. V dutině zůstává s mláďaty 80 i více dní," popsal chování opeřenců.   V úterý se z dutiny hnízda proklovala samice Markéta, a chovatelé si tak mohli poprvé prohlédnout dvě zdravá silná mláďata, jejichž otcem je samec Prokop. Mláďata nyní zůstanou v hnízdní dutině ještě zhruba dva měsíce, kde je budou krmit oba rodiče.   Pražská zoo má pouze jeden chovný pár zoborožců nosorožčích. Samice Markéta je v Praze od roku 2003, s partnerem Prokopem se setkala na podzim roku 2005. V roce 2007 společně poprvé odchovali mládě a v následujícím roce úspěch zopakovali.   Dvojzoborožec nosorožčí je druhý největší stromový zoborožec, aktuálně ho chová 20 evropských zoologický zahrad a ptačích parků. V přírodě obývá například ostrov Borneo. V důsledku kácení velkých stromů s dutinami tam tito ptáci ale přicházejí o hnízdní příležitosti, jsou dnes zařazeni mezi ohrožené druhy.   rem pba  