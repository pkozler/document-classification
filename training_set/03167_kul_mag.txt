 Sbírky Technického muzea Brno rozšířila průzkumná miniponorka  --------------------    Ke zpravodajství: FOTO/aktuality   --------------------    Brno 18. ledna (ČTK) - Novou ozdobou sbírek Technického muzea v Brně je průzkumná miniponorka českých konstruktérů Pavla Grosse a Jaroslava Kohouta. Plavidlo s typovým označením E 2 se řadí k nejmenším jednomístným ponorkám na světě. Muzeum získalo cenný exponát ze Švýcarska. Zatím je v depozitáři, ale již za několik týdnů si ponorku prohlédne i veřejnost, řekla novinářům mluvčí muzea Klára Havlíčková.   Exponát muzeu darovali oba konstruktéři. "Ponorka je začleněna do sbírky, která bude prostřednictvím jednotlivých sbírkových předmětů a jejich dokumentace s hrdostí prezentovat řadu ve světovém měřítku význačných a úspěšných výsledků práce českých vynálezců, objevitelů a konstruktérů," uvedla Havlíčková.   Model E 2 je součástí řady podmořských člunů, které vyvinula švýcarská firma Underwater Systems. Čeští konstruktéři pro firmu pracovali jako emigranti od 60. let. Ponorka je velmi pohyblivá, váží 630 kilogramů, je vysoká asi 1,4 metru a dlouhá 1,85 metru. Průzkumník se s ní může ponořit až 210 metrů pod hladinu a zůstat tam až deset hodin.   "Díky těmto vlastnostem může být plavidlo operativně využíváno jak ve sladkých vodách, tak v moři," popsala Havlíčková. Tlakové těleso ponorky je zhotoveno z oceli. Hlavními materiály použitými pro konstrukci výstroje a příslušenství ponorky jsou akryl, hliník a nerezavějící ocel. Na ponorce zaujme i její žlutá barva.   Nově vznikající sbírka českých vynálezů má dokázat, že i přes mnohdy špatné podmínky pro výzkum dokázali Češi v minulých desetiletích přijít s řadou výjimečných objevů. Technické muzeum tak připomíná třeba kontaktní čočky Otty Wichterleho, polarografii Jaroslava Heyrovského nebo vývoj elektronových mikroskopů v brněnské Tesle.   "Stále nalézáme další a další příklady české geniality, na kterou zapomínáme být pyšní. Doufáme, že naše nová sbírka nám ji časem s hrdostí bude připomínat," uvedla Havlíčková.   Jan Tomandl mol  