 Čtvrtletní zisk HSBC klesl kvůli vyšším nákladům  Londýn 9. května (ČTK) - Hrubý zisk britské bankovní skupiny HSBC Holdings v letošním prvním čtvrtletí meziročně klesl o 14 procent na 4,9 miliardy dolarů (zhruba 82 miliard Kč), protože vyšší náklady převážily nad poklesem objemu špatných úvěrů. Oznámila to dnes firma, která je podle agentury Reuters největší bankou v Evropě.   "Nárůst provozních nákladů z velké části odrážel pokračující investice do aktivit na rychleji rostoucích trzích," uvedl nový generální ředitel HSBC Stuart Gulliver. Upozornil, že světová ekonomika sice během čtvrtletí pokračovala v růstu, ale stále čelí řadě rizik, jako jsou například stoupající ceny ropy a potravin.   Očekává se, že Gulliver tento týden představí rozsáhlou reorganizaci aktivit banky zahrnující dramatické snižování nákladů a odchod z některých zemí. HSBC působí v 87 státech včetně České republiky.   Předloni HSBC přestala v Česku poskytovat služby občanům a její pobočkovou síť pro soukromou klientelu převzala Česká spořitelna. HSBC se nyní v ČR zaměřuje na firemní klientelu a investiční bankovnictví.   HSBC byla založena v roce 1865 jako společnost Hongkong and Shanghai Banking Corporation Limited. Akcie skupiny se obchodují na burzách v Londýně, Hongkongu, New Yorku a Paříži.   pmh dvd  