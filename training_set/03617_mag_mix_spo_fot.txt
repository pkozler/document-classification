 Masopust chystá velké oslavy, k osmdesátinám mu popřeje i Eusébio  --------------------    Ke zpravodajství: AUDIO; FOTO/aktuality   Doplnili jsme hlasy ve 2., 4., 7. a 8. odstavci.   --------------------    Praha 18. ledna (ČTK) - Fotbalové legendě Josefu Masopustovi přijede k 80. narozeninám, které oslaví 9. února, do Prahy poblahopřát i Portugalec Eusébio, dřívější velký Masopustův soupeř. Nejlepší hráči Evropy z let 1962 a 1965 se setkají už o dva dny dříve na slavnostním vyhlášení ankety Fotbalista roku ve Stavovském divadle. Tam má dorazit i Pavel Nedvěd, další držitel Zlatého míče z roku 2003.   "Dožít se osmdesáti let je vynikající věc. Když si vezmu, s jak dobrými věcmi ve fotbale to bylo spojené, tak můžu říct, že se mám i dnes pořád dobře," řekl dnes novinářům Masopust. S oslavami kulatých narozenin, které pořádá Klub přátel Josefa Masopusta, se pojí mnoho dalších akcí. Na pátek 4. února je naplánován gratulační večer v pražském hotelu Ambassador, kam má podle odhadů dorazit 300 až 400 gratulantů. Očekáváni jsou Masopustovi přátelé, spoluhráči i osobnosti ze sportovního a společenského života.   O tři dny později se Masopust dočká dalších gratulací při Fotbalistovi roku, kam je pozván i německý internacionál Uwe Seeler. S Masopustovým jubileem souvisí výstava v Národním muzeu, která potrvá od druhého březnového týdne do června a mapuje kariéru rodáka ze severočeských Střimic, jenž se proslavil především angažmá v pražské Dukle.   Před sídlem armádního klubu na pražské Julisce bude od června stát Masopustova socha, jejímž autorem je akademický sochař Josef Nálepa. Jeho dílo bude poprvé představeno na večeru v Ambassadoru 4. února. Sám Masopust se prý dlouho bránil tomu, aby na milovanou Julisku chodil kolem vlastní sochy. "Byl jsem proti tomu, protože socha se má stavět jen mrtvým. Tak jsem se všech ptal, jestli chtějí, abych tady už nebyl," líčil s úsměvem Masopust. "Sochu by si zasloužilo mnohem víc sportovců. Třeba Zátopek, Čáslavská a mnoho dalších."   Na počest Masopustových osmdesátin vznikne také audiokniha s fotbalovými povídkami Oty Pavla a Petra Feldsteina, které namluví herci Ivan Trojan, Vladimír Brabec, David Novotný a Michal Pavlata.   Scenárista a spisovatel Feldstein chystá také reedici knihy Fotbal jménem Masopust, jejíž první vydání vzniklo před sedmi lety. Nyní přinese nové kapitoly mapující život autora finálové branky z mistrovství světa proti Brazílii z roku 1962. Česká televize o Masopustovi připravuje nový dokumentární pořad.   Masopusta překvapilo, co všechno jeho jubileum přinese. "Říkám si, že jsem si snad tohle všechno ani nezasloužil. Beru to ale i jako velkou poctu pro celou naši generaci," uvedl. "Jsem ale rád, že do toho je zapojeno mnoho lidí, s nimiž jsem prožil mnoho dobrého. Někdy jsem prožil i nedobré chvilky, ale celkový dojem je perfektní. Hlavně mám tolik přátelství díky fotbalu, která se nedají ničím zaplatit," řekl.   Masopustův odkaz může být podle předsedy fotbalového svazu Ivana Haška dál vzorem i pro současnou generaci. "Příklad si musíme brát z těch, co něco dokázali, jak se chovali a chovají dodnes. Takové lidi, jako je pan Masopust, musíme následovat," řekl Hašek. Fotbalový svaz se také do oslav zapojí. "Teď si musíme přát, aby proběhly tak, jak se sluší a patří na počest jedné z největších osobností naší země," dodal Hašek.   gmt ura kš  