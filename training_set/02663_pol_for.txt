 V portugalských prezidentských volbách asi zvítězí Cavaco Silva  Lisabon 19. ledna (ČTK) - Portugalský prezident Aníbal Cavaco Silva, který se znovu uchází o úřad hlavy státu, znovu zvýšil svůj náskok nad svým hlavním soupeřem, socialistou Manuelem Alegrem. Podle průzkumu institutu Marktest, který dnes zveřejnila portugalská média, by pro Cavaca Silvu v nedělních volbách hlasovalo 61,5 procenta voličů.   Cavaca Silvu podporuje celá pravice. Nad Manuelem Alegrem, který má podporu 15 procent voličů, by zvítězil o více než 45 procentních bodů již v prvním kole. Průzkum institutu Marktest přinesly list Diário Economico a radio TSF.   Podle předešlého průzkumu institutu Intercampus by odstupující prezident získal 60,1 procenta hlasů a Alegre 25,3 procenta. Alegreho podporují oficiálně Socialistická strana premiéra Josého Sócratese a extrémně levicový Levicový blok.   Za Alegrem následuje nezávislý kandidát Fernando Nobre, předseda portugalské nevládní organizace Mezinárodní lékařská asistence, který by získal 12,7 procenta. Další tři kandidáti mají každý méně než pět procent.   V Portugalsku se prezident těší velké morální autoritě, ale jeho pravomoci jsou omezeny, i když má právo rozpustit parlament. Prezidentské volby bývají tradičně soustředěny na osobnosti a politické strany zůstávají stranou předvolební kampaně.   Podle průzkumu institutu Marktest se 39 procent voličů Socialistické strany chystá volit Cavaca Silvu.   Prezident v Portugalsku je volen přímo obyvatelstvem na dobu pěti let. Zvolen může být jen dvakrát po sobě.   V roce 2006 byl konzervativní ekonom Cavaco Silva, který byl předtím deset let premiérem, zvolen již v prvním kole s 50,5 procenta hlasů. Alegre skončil jako druhý s 20,7 procenty. Oficiálním kandidátem socialistů byl však bývalý prezident Mário Soares, který obdržel jen 14,3 procenta hlasů.   pel hej  