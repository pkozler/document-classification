 E15: V dozorčí radě Českých drah zasedne odborový předák Pejša  Praha 3. května (ČTK) - V dozorčí radě Českých drah (ČD) zasedne předseda nejsilnějších železničních odborů Odborového sdružení železničářů (OSŽ) Jaroslav Pejša (56). Napsal to dnes server E15.cz. Pejšu podle serveru do vrcholného orgánu firmy koncem minulého týdne zvolili zaměstnanci drah, konkurenční Federace strojvůdců se svým kandidátem neuspěla. Odborový předák seděl v dozorčí radě ČD naposledy před třemi lety, tehdy to byl Jaromír Dušek.   Dozorčí rada Českých drah má celkem devět členů, zaměstnanci mohou volit tři členy. Pejša vystřídal Jana Bittera, který už nekandidoval. Za zaměstnance sedí v radě ještě Vladislav Vokoun a Antonín Leitgeb (oba OSŽ).   "Primárně se budeme snažit prosadit vznik velkého železničního holdingu, tedy spojení Správy železniční dopravní cesty a Českých drah. Takový holding může lépe odolávat tlakům dopravců z okolních zemí. Chceme rovněž zabránit případnému dalšímu outsourcingu činností do soukromých firem," řekl E15 Pejša.   OSŽ je nejsilnější odborovou centrálou na železnici. Sdružení působí v Českých drahách, společnosti ČD Cargo a Správě železniční dopravní cesty, celkem má kolem 50.000 členů. Pejša pracuje u dráhy od roku 1978. OSŽ vedl po Duškovi provizorně od roku 2007, řádným předsedou byl zvolen v roce 2009, napsal server E15.   kri dvd  