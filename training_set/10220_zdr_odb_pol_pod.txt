 Fakultní nemocnice Olomouc začne od února omezovat operace  Zprávu jsme doplnili o nové informace od 3. odstavce.   --------------------    Olomouc 27. ledna (ČTK) - Fakultní nemocnice v Olomouci začne od února kvůli odchodu lékařů omezovat operace. Týkat se to bude operací žlučníků, kýl či náhrad kloubů. Lidé na ně budou muset počkat až o tři měsíce déle. Vedení zdravotnického zařízení se navíc rozhodlo od příštího týdne vypsat výběrová řízení na místa, která nespokojení lékaři hodlají uvolnit. Náhrady hodlají hledat i v zahraničí. Novinářům to dnes řekl ředitel nemocnice Radomír Maráček.   "Kvůli odchodů anesteziologů a výpovědích chirurgů začneme omezovat operativu na operačních sálech. Dojde postupně už od 7. února ke snižování počtu operačních sálů, a budou se proto omezovat plánované operace. Nemělo by to zasáhnout operace akutní jako jsou traumatologie nebo ty, které jsou nezbytné," uvedl ředitel.   Podle něj si budou muset o dva až tři měsíce déle počkat pacienti na plánované operace žlučníků, kýl, náhrad kloubů a jednoduchých operací cév a žil, na které běžně čekají měsíce a týdny. "Pacientům budou nabízeny pozdější termíny. Obrátit se však mohou i na další zařízení, bude to na jejich zvážení," doplnil Maráček. K omezení podle něj dojde již v únoru proto, že lékaři, kteří podali výpověď, si začnou vybírat dovolenou.   Vedení nemocnice dnes ujistilo, že během března nedojde k omezení péče o nedonošené děti. V perinatologickém centru podalo výpověď šest lékařů a zůstávají tři. "Tyto lékaře posílí lidé z kliniky dětského lékařství, kde mají lékaři s touto péčí zkušenosti. Jde ale o období jednoho měsíce, kdy může být tato péče tímto způsobem zajištěna, poté musíme řešit, co dál," uvedl ředitel.   Péči se podařilo zajistit na první krizové týdny také na neurologii a hematoonkologii, které jsou plánovaným odchodem lékařů rovněž nejvíce postiženy. "Zatím nemáme dořešenu první interní kliniku kardiologickou, tam budeme pokračovat v dalších jednáních," uvedl Maráček.    Vedení nemocnice se rozhodlo také od příštího týdne pustit do hledání náhrad za lékaře, kteří hodlají zařízení opustit. Podle Maráčka vypíše nemocnice výběrové řízení na volné pozice, osloví také personální agentury. Oslovovat začne i lékaře v zahraničí, ať již z východu či západu.   Přesto nechává vedení stále otevřené dveře lékařům, kteří by výpověď ještě chtěli stáhnout. "Přes vedení klinik jsme prezentovali náš scénář, že veškeré stažené výpovědi budeme akceptovat a přijmeme je zpět. Ne všichni tito lékaři však byli ochotni zachovat formy slušnosti, u nich to budeme zvažovat. O většinu z nich ale stojíme," dodal Maráček.   Na území Olomouckého kraje je osm nemocnic akutní lůžkové péče. Výpovědi lékařů v Olomouckém kraji se týkají pouze olomoucké fakultní nemocnice. Odejít odtud chce 133 lékařů z celkem deseti pracovišť, přičemž u pěti se jedná o počty, které mohou omezit poskytovanou péči. Nemocničním lékařům vadí současný stav ve zdravotnictví, chtějí také 1,5 až trojnásobek současných platů.   Situaci měl dnes přijet do Olomouce řešit také ministr zdravotnictví Leoš Heger, schůzku však na poslední chvíli zrušil. Hejtmana kraje Martina Tesaříka (ČSSD) toto odvolání návštěvy zklamalo.   Alena Petrželová mol  