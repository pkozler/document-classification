 APK potvrdila bodové odpočty, tresty v nových kauzách nebudou  --------------------    Ke zpravodajství: AUDIO   Zprávu jsme celkově aktualizovali.   --------------------    Špindlerův Mlýn (Trutnovsko) 26. ledna (ČTK) - Na dnešní valné hromadě Asociace profesionálních klubů (APK) byla jednoznačně potvrzena platnost rozhodnutí o bodových odpočtech hokejistům Mladé Boleslavi, Plzně a Kladna kvůli administrativním nesrovnalostem. APK ze svého pohledu kauzu definitivně uzavřela a už se k ní nebude vracet. V případě pochybení při přestupech Martina Adamského a Jana Švrčka, na která se přišlo v poslední době, nejsou podle APK důvody pro přijetí sportovně-technického opatření. K dalším bodovým odpočtům tudíž nedojde.   "Mladá Boleslav otevřela tu svoji starou kauzu, ale potvrdilo se rozhodnutí valné hromady z minulého jednání. Proběhlo hlasování, v němž bylo 13 klubů pro ponechání rozhodnutí a Mladá Boleslav se zdržela, takže dokonce i Plzeň souhlasila. Této záležitosti už se věnovat nebudeme a považujeme ji za uzavřenou," řekl novinářům po skončení jednání ve Špindlerově Mlýně prezident APK Ctibor Jech.   "Ohledně těch nových kauz nepřišly žádné podněty na APK, ale projednávali jsme to čistě z důvodů, které byly uveřejněny v tisku a médiích. Pan ředitel (Stanislav Šulc) podal vysvětlení, jak je celá kauza zaregistrována a jaké k tomu jsou doklady, přičemž valná hromada jednoznačně rozhodla, že věc nebude řešena po sportovně-technické stránce, protože hráči jsou zaevidováni," vysvětlil Jech.   Pochybení v případě přestupu Adamského z Plzně do Třince se přesto dostane před disciplinární komisi APK, neboť valná hromada dala podnět k řízení proti zástupci Plzně v dané věci Jaromíru Zavoralovi, zástupci Třince Pavlu Markovi a řediteli extraligy Stanislavu Šulcovi.   Oficiálním důvodem podnětu je "vyplnění a přijetí formuláře 'Prohlášení o postoupení hráčské smlouvy' podepsaného Jaromírem Zavoralem, zaslané na APK z klubu HC Oceláři Třinec Pavlem Markem a přijatého na APK panem Stanislavem Šulcem k evidenci".   Podle vyjádření APK se však nejedná o neoprávněný start. "Případ bude předán disciplinární komisi, abychom to neuzavřeli jen rozhodnutím o té sportovně-technické stránce, ale i tím o částečném pochybení v administrativě," vysvětlil Jech.   Švrčkův případ nepůjde ani před disciplinární komisi, jelikož evidence jeho hostování z Olomouce do Zlína je z usnesení APK v souladu s řády.   APK zároveň připravuje plán rozvoje a úprav řízení extraligy do příštích sezon. "Na příští valné hromadě bude předveden detailnější plán, přičemž jednou z věcí je možnost rozšíření řízení extraligy o profesionální pracovníky a kontroling, který nám v této sezoně ukázal určité věci, které byly v naší činnosti skryté a projevily se v kauze s registracemi. Pracujeme na tom, aby vše bylo v příští sezoně již pod elektronickou kontrolou," řekl Jech.   Zatím prý nebyl ale dán požadavek na zásadní změny v provádění registrací. "Je to věc, která fungovala 15 let, a až teď se nám bohužel staly některé případy. Ale je to věc, která svým vývojem projde," ujistil Jech.   Razantní změny v nejbližších dnech ovšem nelze očekávat. "Jsou tam body, které chceme řešit do další sezony, ale nyní nás čeká už jen pár dnů do konce přestupního termínu 31. ledna a neočekává se nějaká smršť přestupů. Od příští sezony ale bude potřeba vnést do těch věcí větší disciplínu," připustil Jech. Zároveň přiznal, že jde o problémy, které se nahromadily díky tomu, co si samotné kluby odsouhlasily. "Pana Šulce jsme do toho natlačili, abychom mohli řešit přestup třeba pět minut před začátkem utkání, aby do něj hráč mohl nastoupit," přiblížil Jech.   vov gi  