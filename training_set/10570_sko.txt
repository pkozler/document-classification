 Družiny v malotřídkách by se mohly sloučit s mateřskými školami  Praha 5. ledna (ČTK) - Družiny v malotřídních školách by se mohly sloučit s mateřskými školami, podle Radiožurnálu Českého rozhlasu to plánuje ministerstvo školství. Družiny v malotřídkách navštěvuje málo dětí a jejich provoz je drahý. Výzkumný ústav pedagogický nápad podpořil, podobné sloučení je prý vhodné i z výchovných důvodů. Ministerstvo je ale podpoří jen v těch školách, které sídlí v jedné budově se školkami. V mateřské škole zároveň nesmí být překročena maximální kapacita 28 dětí.   Sloučení si už na rok a půl zkoušela například Základní a mateřská škola Vítkov. "Děti se lépe adaptovaly, protože většina z nich měla sourozence v základní škole... Byly klidnější a měly tam oporu. Bylo to výhodné jak pro menší, tak pro starší děti. Pro menší děti to bylo i z důvodu sociálního učení určitě přínosné,“ řekla Radiožurnálu ředitelka školy Marie Pilařová.   Výhody pro děti potvrdil i Výzkumný ústav pedagogický, podle jeho odbornice Kateřiny Smolíkové je ale takové sloučení vhodné pouze pro malotřídní školy, kde zůstává v družině jen pár dětí. Malotřídní školy tvoří přitom asi třetinu všech základních škol.   "Ano, my bychom byli pro a moc by nám to pomohlo, kdyby šlo propojit činnost mateřské školy a školní družiny," přivítala novelu ředitelka Základní a mateřské školy v Nové vsi nad Nisou Marie Šulcová s tím, že by jim to ušetřilo i nějaké peníze.   kli vit  