 Firma Edwards investovala v Lutíně půl mld. do rozšíření výroby  --------------------    Ke zpravodajství: FOTO/aktuality   --------------------    Lutín (Olomoucko) 5. května (ČTK) - Společnost Edwards, která se zabývá výrobou vakuových vývěv, investovala v uplynulých měsících zhruba půl miliardy korun do rozšíření a modernizace svého závodu v Lutíně na Olomoucku. Díky projektu navýšila výrobu a stavy zaměstnanců. V loňském a začátkem letošního roku se jejich počet zvýšil o 150 na téměř 400 lidí. V náboru pracovníků firma bude pokračovat. ČTK to dnes řekl generální ředitel společnosti Edwards ČR Jan Vymazal.   Firma se pustila do investice loni v březnu. Její součástí bylo vybudování dvou nových výrobních hal, administrativní budovy, skladu a pořízení nového strojního vybavení. "Hlavním důvodem investice bylo to, že firma chce být blíže zákazníkům. To znamená výhodná poloha ČR v srdci Evropy," uvedl Vymazal. Doplnil, že majitel lutínské společnosti chce také postupně konsolidovat své výrobní závody do dvou velkých podniků, a to v Lutíně a v Koreji.   Firma bude v investicích pokračovat nákupem dalšího strojního vybavení. Díky tomu bude moci podle Vymazala dále navyšovat výrobu. V loňském roce lutínský závod vyrobil 33.000 vývěv, letos jich bude podle odhadů vedení firmy 50.000 a v následujících letech až 70.000. "Do konce roku díky tomu navýšíme i počet zaměstnanců o dalších 40 až 50. Zájem budeme mít o obráběče, obsluhu montážních linek, pracovníky do logistiky a inženýry do vývoje," řek Vymazal.   Společnost Edwards, s.r.o. vyrábí vakuové vývěvy pro farmaceutický, vědecký či industriální průmysl. Téměř veškerá její produkce míří na export. Jediným vlastníkem firmy je společnost Edwards Limited z Velké Británie.   orv mol  